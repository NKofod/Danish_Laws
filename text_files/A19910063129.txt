 Herved bekendtgøres lov nr. 154 af 8. maj 1968 om  

 terapiassistenter med de ændringer, der følger af lov nr. 217 af 23. april  

 1986 og lov nr. 415 af 6. juni 1991. Den bekendtgjorte lovtekst gælder først  

 fuldt ud fra 1. januar 1992.
Autorisation § 1.  Ved udtrykket terapiassistent forstås i denne  

 lov ergoterapeut (tidligere benævnt beskæftigelsesterapeut) og fysioterapeut.
 Stk. 2.  Autorisation som ergoterapeut eller  

 fysioterapeut meddeles af sundhedsministeren eller den, sundhedsministeren  

 bemyndiger dertil.
 Stk. 3.  Ret til at få autorisation har enhver, der har  

 bestået eksamen inden for det pågældende fagområde ved en  

 terapiassistentskole, der er godkendt af undervisningsministeren.
 Stk. 4.  Der kan endvidere meddeles autorisation til  

 personer, der i udlandet har gennemgået en uddannelse, som sundhedsministeren  

 finder at kunne ligestille med den i stk. 3 nævnte uddannelse.
 Stk. 5.  I særlige tilfælde kan sundhedsministeren i  

 autorisationen fastsætte begrænsninger i den pågældendes udøvelse af  

 virksomhed som terapiassistent.
Stk. 6.  Autorisation kan dog ikke meddeles den, der må  

 antages at være farlig for sine medmennesker under udøvelse af virksomhed som  

 terapiassistent enten på grund af legemlige mangler eller på grund af varig  

 eller med mellemrum indtrædende mangelfuld sjælstilstand, hvad enten denne  

 skyldes sygdom, anden svækkelse eller misbrug af alkohol, lægemidler og  

 lign., eller på grund af udvist grov uduelighed.
Autorisation kan endvidere  

 nægtes under de i borgerlig straffelovs § 78, stk. 2, nævnte omstændigheder.
 Stk. 7.  Forinden autorisation meddeles, afgiver  

 vedkommende en skriftlig forsikring om samvittighedsfuldt at ville opfylde  

 sine pligter som terapiassistent.
 Stk. 8.  Undervisningsministeren godkender  

 terapiassistentskoler og uddannelsessteder i praktik og kan fastsætte nærmere  

 bestemmelser om uddannelsen efter forhandling med sundhedsministeren.
 Stk. 9.  Undervisningsministeren kan bemyndige  

 Undervisningsministeriets direktorater til at udøve de beføjelser, der i  

 denne lov er tillagt undervisningsministeren.
 Stk. 10.  Undervisningsministeren kan fastsætte  

 bestemmelser om adgangen til at klage over afgørelser, der er truffet i  

 henhold til bemyndigelse efter stk. 9, herunder om at afgørelser ikke skal  

 kunne indbringes for ministeren.
 § 2.  Sundhedsministeren foranlediger, at der føres en  

 fortegnelse over de meddelte autorisationer.
 § 3.  Er autorisation som terapiassistent her i landet  

 givet på grundlag af autorisation i andet nordisk land, kan  

 sundhedsministeren fratage vedkommende autorisationen, dersom autorisationen  

 i vedkommende nordiske land bliver frataget ham eller på anden måde taber sin  

 gyldighed.
§ 4.  En terapiassistent kan over for  

 Sundhedsstyrelsen fraskrive sig retten til at udøve virksomhed som  

 terapiassistent for tid eller indtil videre.
Retten genindtræder, når en  

 fastsat tidsfrist for fraskrivelsen er udløbet, og kan i øvrigt - også inden  

 for en fastsat tidsfrist - generhverves efter derom til sundhedsministeren  

 indgivet ansøgning, såfremt de omstændigheder, der begrundede fraskrivelsen,  

 ikke længere findes at være til stede.
Stk. 2.  Afslår sundhedsministeren en ansøgning om  

 generhvervelse af retten til at udøve virksomhed som terapiassistent, kan  

 ansøgeren forlange afgørelsen indbragt for domstolene, såfremt der er  

 forløbet mindst et år, efter at den pågældende har fraskrevet sig retten,  

 eller efter at generhvervelse senest er nægtet ham ved dom.
Afgørelsen skal  

 indeholde oplysning om adgangen til at begære domstolsprøvelse og om fristen  

 herfor.
Stk. 3.  Begæring i henhold til stk. 2 skal fremsættes  

 over for sundhedsministeren inden 3 uger efter, at afgørelsen er meddelt den  

 pågældende.
Sundhedsministeren anlægger sag mod den pågældende i den  

 borgerlige retsplejes former.
 § 5.  Når en terapiassistent fratages retten til at  

 udøve virksomhed som terapiassistent eller over for Sundhedsstyrelsen for tid  

 eller indtil videre fraskriver sig retten til at udøve en sådan virksomhed,  

 fortaber han samtidig sin autorisation.
 Stk. 2.  Sundhedsstyrelsen udsteder bekendtgørelse, når  

 en terapiassistent fortaber sin autorisation.
Rettigheder og pligter § 6.  Kun personer, der er autoriseret som  

 ergoterapeut eller fysioterapeut, må anvende disse betegnelser eller  

 betegnelsen terapiassistent.
 § 7.  En terapiassistent er under udøvelsen af sin  

 gerning forpligtet til at udvise omhu og samvittighedsfuldhed.
Stk. 2.  En terapiassistent må kun foretage  

 sygebehandling efter henvisning fra læge.
Såfremt lægeordination foreligger,  

 skal denne følges.
 § 7 a.  Sundhedsstyrelsen kan fastsætte nærmere regler  

 for terapiassistenters udøvelse af manuel terapi.
 § 8.  En terapiassistent er under ansvar efter  

 borgerlig straffelov § 263, stk. 2(* 1), jf. § 275, forpligtet til ikke at  

 røbe privatlivet tilhørende hemmeligheder, der er kommet til hans kundskab  

 under udøvelsen af hans virksomhed, medmindre han er forpligtet til at udtale  

 sig eller handler i berettiget varetagelse af åbenbar almeninteresse eller af  

 egen eller andres tarv.
Tilsyn § 9.  Terapiassistenter er undergivet tilsyn af  

 Sundhedsstyrelsen, jf. lov om sundhedsvæsenets centralstyrelse.
 Stk. 2.  Terapiassistenter er forpligtet til på begæring  

 af tilsynsmyndigheden at afgive alle oplysninger, der er fornødne til  

 gennemførelse af tilsynet.
Straffebestemmelser § 10.  En terapiassistent, der gør sig skyldig i  

 grovere eller oftere gentagen forsømmelse eller skødesløshed i udøvelsen af  

 sit kald, straffes med bøde eller hæfte.
 § 11.  Overtrædelse af § 6, § 7, stk. 2, og § 9, stk.  

 2, straffes med bøde.
 Stk. 2.  I forskrifter, der udstedes i medfør af loven,  

 kan der fastsættes straf af bøde for overtrædelse af bestemmelser i  

 forskrifterne.
Overgangs- og ikrafttrædelsesbestemmelser § 12.  Loven træder i kraft straks.
 Stk. 2.  Autorisationer som ergoterapeut eller  

 fysioterapeut, som før lovens ikrafttræden er meddelt af Den almindelige  

 danske Lægeforening, sidestilles med autorisationer meddelt i henhold til §  

 1.
 § 13.  Loven gælder ikke for Færøerne, men kan ved  

 kgl. anordning sættes i kraft for øerne.(* 2) Lov nr. 217 af 23. april 1986  

 indeholder følgende ikrafttrædelsesbestemmelse:
 § 40.  Loven træder i kraft den 1. juli 1986. Lov nr.  

 415 af 6. juni 1991 indeholder følgende ikrafttrædelsesbestemmelse:
 § 16.  Loven træder i kraft den 1. januar 1992.
Sundhedsministeriet, den 30. august 1991 Ester Larsen / Steen Loiborg (* 1) Nugældende §§ 152 og 152 b.
 (* 2) Lov nr. 154 af 8. maj 1968 som ændret ved lov nr. 217 af 23. april  

 1986 er ved kongelig anordning nr. 216 af 6. april 1988 sat i kraft på  

 Færøerne fra den 1. juni 1988.
