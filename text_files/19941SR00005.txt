Nr BR 5 Beretning vedrørende tilsynets virksomhed i folketingsåret 1994-95   

 Nr 5 1994-95, 1. samling Afgivet af det i henhold til grundlovens § 71, stk. 7, nedsatte tilsyn Afgivet: 19950928 I.
Indledning Tilsynet har i løbet af folketingsåret 1994-95 afholdt 7 møder og  

 behandlet en række sager, som dels ikke var afsluttede i forrige samling og  

 dels er opstået i løbet af folketingsåret.
Tilsynet har stillet en række  

 spørgsmål til og afholdt samråd med justitsministeren og sundhedsministeren,  

 herunder om Retslægerådet, om mulighederne for at føre vidner i sager om  

 tvangsindlæggelse eller tvangstilbageholdelse og om forholdene for unge,  

 ekstremt syge psykiatriske patienter, jf. nedenfor i afsnit II og III.  

 Tilsynet har den 10. januar 1995 besøgt Bispebjerg Hospital,  

 Ungdomspsykiatrisk afdeling U.
Tilsynet har den 25. april 1995 endvidere  

 besøgt Sct.
Hans Hospital.
Besøgene er nærmere omtalt nedenfor i afsnit IV og  

 V.
Tilsynet har endelig den 20. september 1995 besøgt Københavns Amts Sygehus  

 i Glostrup, Psykiatrisk Afdeling P, og samme dato foretaget et uanmeldt besøg  

 på Sikringsafdelingen på Amtshospitalet i Nykøbing Sjælland.
Referater af og  

 konklusioner til de 2 sidstnævnte besøg færdiggøres og offentliggøres i det  

 kommende folketingsår og omtales i tilsynets beretning for det kommende  

 folketingsår.
Tilsynet har besluttet, at uanmeldte besøg kan indgå i  

 tilsynets besøgsvirksomhed, jf. nedenfor afsnit VI.
Tilsynet finder det  

 hensigtsmæssigt, hvis der bliver rejst en forespørgselsdebat i Folketinget om  

 psykiatriområdet, jf. nedenfor afsnit VII.
II.
Samråd med og spørgsmål til justitsministeren a.
Vidneførsel Tilsynet spurgte på baggrund af en konkret sag justitsministeren, om det  

 er en generel praksis, at der ikke føres eller tillades ført vidner i sager  

 om administrativ frihedsberøvelse.
Justitsministeren svarede, at  

 retsplejeloven pålægger retten at udøve en vidtgående officialvirksomhed.  

 Bestemmelsen om bevisførelse indebærer ikke, at patienten udelukkes fra at  

 føre vidner til sit eget forsvar.
Det er op til domstolene, der har ansvaret  

 for sagens oplysning, at træffe afgørelse herom.
Justitsministeren havde  

 anmodet Den danske Dommerforening om en udtalelse.
Dommerforeningen svarede,  

 at man ikke var bekendt med, at der gælder en speciel praksis på området.  

 Justitsministeren anmodede på opfordring af Dommerforeningen retterne i  

 Roskilde, Århus og Nykøbing Sjælland om en udtalelse.
Retterne oplyste, at  

 der ikke er en speciel praksis på området.
Tilsynet modtog først  

 justitsministerens svar få dage før beretningen skulle afgives.
Tilsynet vil  

 undersøge sagen nærmere, idet tilsynet finder det afgørende, at psykiatriske  

 patienter reelt har samme adgang til at føre vidner som andre, især da der er  

 tale om et af de mest alvorlige indgreb, der overhovedet prøves ved  

 domstolene.
b.
Retslægerådet Tilsynet spurgte justitsministeren, hvor ofte Retslægerådet ser en  

 psykiatrisk patient, før de afgiver udtalelse.
Justitsministeren indhentede  

 en udtalelse fra Retslægerådet.
Retslægerådet udtalte, at det fremgår af  

 Retslægerådets forretningsorden, at hvis det materiale, der er forelagt for  

 rådet, ikke skønnes at give et tilstrækkeligt grundlag for rådets bedømmelse  

 af sagen og et sådant grundlag ikke kan tilvejebringes på anden mere  

 hensigtsmæssig måde, lader rådet den person, sagen angår, undersøge af et  

 eller flere af rådets medlemmer eller sagkyndige.
Rådet udtalte, at det både  

 i psykiatriske og somatiske sager er overordentlig sjældent, at sådanne  

 undersøgelser foretages, fordi det fornødne grundlag for rådets bedømmelse af  

 sagerne praktisk talt altid kan tilvejebringes på mere hensigtsmæssig måde.
Tilsynet spurgte også justitsministeren, hvor ofte Retslægerådet afgiver  

 dissens i sager om psykiatri, og om der er en generel politik om ikke at  

 afgive dissens.
Justitsministeren indhentede en udtalelse fra Retslægerådet,  

 der udtalte, at rådets erklæringer afgives i overensstemmelse med § 6, stk.  

 2, i rådets forretningsorden, hvorefter de forskellige opfattelser fremgår af  

 rådets erklæringer, såfremt de, der deltager i sagens behandling, ikke er  

 enige i bedømmelsen.
Der foreligger således ikke en (stiltiende) aftale om,  

 at udtalelser med dissens ikke skal afgives.
Retslægerådet udtalte videre, at  

 der ikke foretages registrering af, i hvor mange sager der afgives dissens,  

 men at det er yderst sjældent, at det sker i sager om psykiatri.
 Tilsynet vil i den kommende samling undersøge Retslægerådets rolle i sager  

 om psykiatriske patienter, herunder hvilke muligheder patienterne har for at  

 forholde sig til det materiale, som Retslægerådet udtaler sig på baggrund af.  

 Man kan også spørge, hvorfor en patient ikke kan gøre krav på at kunne møde  

 op for Retslægerådet, hvis udtalelser domstolene lægger meget stor vægt på  

 ved afgørelsen af sagerne, når patienterne kan møde ved domstolene.
c.
Den 2-delte kompetence Tilsynet spurgte justitsministeren, om ministeren overvejer at ændre den  

 2-delte kompetence på psykiatriområdet, så der ikke træffes afgørelse af  

 patientklagenævnet om tvangsmedicinering, før domstolene har afgjort  

 spørgsmålet om tvangsanbringelsens lovlighed.
Justitsministeren udtalte, at  

 spørgsmålet om kompetenceforholdet efter psykiatriloven indgår i den  

 igangværende videnskabelige undersøgelse af psykiatriloven, og at dette  

 spørgsmål vil indgå i de kommende revisionsovervejelser.
Tilsynet vil fortsat  

 følge sagen.
III.
Samråd med og spørgsmål til sundhedsministeren a.
Unge, ekstremt syge psykiatriske patienter Tilsynet spurgte sundhedsministeren om forholdene for unge, ekstremt syge  

 psykiatriske patienter, herunder hvor langt arbejdet er kommet med små  

 skærmede afsnit.
Ministeren svarede, at det af budgetforslaget for 1996 for  

 Hovedstadens Sygehusfællesskab fremgår, at man vil oprette et specialafsnit  

 for unge skizofrene som forsøg.
Sundhedsministeriet har indledt drøftelser på  

 embedsmandsplan med Amtsrådsforeningen og Hovedstadens Sygehusfællesskab om  

 gennemførelsen af forsøget.
Tilsynet vil følge sagen og i næste samling  

 spørge sundhedsministeren, om specialafsnittet er oprettet, hvad  

 overvejelserne er mundet ud i og hvad erfaringerne med afsnittet er.
b.
Fast vagt ved tvangsfikserede Tilsynet spurgte sundhedsministeren, om det er lovligt, hvis den faste  

 vagt til en tvangsfikseret patient sidder lige uden for døren til det  

 værelse, hvor patienten er fikseret.
Hvis dette er tilfældet, spurgte  

 tilsynet, hvorledes det sikres, at vagten ikke samtidig varetager andre  

 opgaver, f.eks. i forbindelse med at noget af afdelingens personale tilkaldes  

 til andre afdelinger i en nødsituation.
Sundhedsministeren svarede, at det fremgår af psykiatrilovens forarbejder,  

 at opsynet med en patient, der er tvangsfikseret med bælte, skal udføres  

 under hensyntagen til patientens egne ønsker og med respekt for dennes  

 værdighed og selvfølelse.
Patienten skal således have ret til et vist  

 privatliv, når dette ikke er uforeneligt med hensynet til patientens  

 sikkerhed.
Det vil derfor være i overensstemmelse med loven, at den faste  

 vagt af hensyn til patienten sidder uden for døren til det værelse, patienten  

 opholder sig på.
Det er forudsat i lovgivningen, at vagten udelukkende  

 beskæftiger sig med den fikserede patient under fikseringen.
Såfremt en vagt  

 samtidig varetager andre opgaver, hvilket medfører, at patienten ikke  

 overvåges, vil dette som udgangspunkt være i strid med loven.
Tilsynet tager  

 til efterretning, at det som udgangspunkt er i strid med psykiatriloven, hvis  

 en fast vagt varetager andre opgaver end at overvåge 1 fikseret patient.
c.
Psykiateres tidsforbrug pr. patient Tilsynet anmodede sundhedsministeren om at kommentere oplysninger i  

 pressen om, at psykiatere kun ser de patienter, der er indlagt på landets  

 psykiatriske afdelinger, ca. 5 minutter pr. uge, og anmodede ministeren om at  

 kommentere, om ministeren finder tidsforbruget rimeligt.
Sundhedsministeren  

 henholdt sig til følgende udtalelse fra Sundhedsstyrelsen:
 »Sundhedsstyrelsen har fået oplyst, at der på et konkret hospital kun  

 anvendes 5,7 lægeminutter pr. uge pr. indlagt patient.
Sundhedsstyrelsen kan ikke udtale sig om, hvorvidt dette gælder for alle  

 psykiatriske afdelinger, men på baggrund af de meldinger, Sundhedsstyrelsen  

 modtager, bruges langt mindre lægetid på patienterne end de mål, der er  

 opstillet i redegørelsen vedrørende målsætninger for kvaliteten i  

 psykiatrien.« Tilsynet finder tidsforbruget uacceptabelt lavt.
Tilsynet vil på ny  

 spørge, om ministeren finder tidsforbruget rimeligt, idet ministeren ikke har  

 svaret på denne del af spørgsmålet.
IV.
Besøg på Bispebjerg Hospital, Ungdomspsykiatrisk afdeling U Tilsynet, som sædvanligvis hvert år foretager et eller flere  

 institutionsbesøg, besøgte den 10. januar 1995 Bispebjerg Hospital,  

 Ungdomspsykiatrisk afdeling U.
Tilsynet ønskede på baggrund af en konkret sag  

 at vurdere forholdene for unge, ekstremt syge psykiatriske patienter.
I  

 sammenhæng hermed har tilsynet overvejet den akutte modtagelse på  

 psykiatriske afdelinger af unge psykiatriske patienter.
Hospitalsmyndighederne havde klart og gentagne gange tilkendegivet, at der  

 ikke var tale om nogen optimal behandling af den pågældende patient og  

 påpeget, at der manglede et skærmet/lukket afsnit for unge, ekstremt syge  

 psykiatriske patienter, evt. etableret som en landsdels-/landsfunktion, samt  

 små kvalificerede efterbehandlingsregier i socialsektoren.
Unge, ekstremt  

 syge psykiatriske patienter indlægges derfor på de almene, lukkede  

 voksenpsykiatriske modtageafdelinger sammen med patienter i alle aldre.
 Besøget giver tilsynet anledning til nogle bemærkninger, som har generel  

 karakter.
Tilsynet finder det problematisk, at unge, ekstremt syge psykiatriske  

 patienter i behandlingsforløb indlægges på almene, lukkede voksenpsykiatriske  

 modtageafdelinger eller sammen med f.eks. autister, fordi der ikke findes et  

 mindre skærmet/lukket afsnit i hospitalssektoren for disse patienter, evt.  

 etableret på landdels-/landsplan.
Behovet for en sådan afdeling er stort, men  

 behøver ikke at omfatte mange pladser, da der netop er tale om de alvorligste  

 tilfælde.
 Tilsynet finder det værd at undersøge nærmere, om unge psykiatriske  

 patienter, der indlægges akut, skal indlægges på lukkede, voksenpsykiatriske  

 afdelinger, fordi der ikke findes afdelinger specielt til unge psykiatriske  

 patienter.
 Tilsynet har udarbejdet et referat fra besøget, som indeholder en mere  

 detaljeret beskrivelse af besøget.
V.
Besøg på Sct.
Hans Hospital Tilsynet besøgte den 25. april 1995 Sct.
Hans Hospital.
Tilsynet ønskede  

 på baggrund af Ombudsmandens redegørelse af 15. februar 1995 om sine besøg på  

 Sct.
Hans Hospital og omtale i pressen af problemer med narkohandel at besøge  

 institutionen.
Under besøget blev det oplyst, at normeringerne på Sct.
Hans Hospital er  

 lavere end på andre sammenlignelige institutioner, specielt for så vidt angår  

 normeringen af læger.
 Det blev endvidere oplyst, at ca. 1/3 af de ca. 100 patienter, der havde  

 været indlagt mere end 2 år, lægeligt set kunne udskrives, hvis der blev  

 etableret de rigtige omgivelser og personalenormeringerne fulgte med, men at  

 det ikke skete, da der ikke var adækvate udflytningspladser.
Tilsynet beså afsnit K 1, der er en lukket afdeling og ikke er renoveret.  

 K 1 er normeret til 14 patienter, men havde på grund af personalemangel alene  

 9 patienter plus 2 i overbelægning.
Der mangler i alt 5 ansatte ud af en  

 normering på 27. Det betyder en stor belastning af personalet.
Uden for K 1  

 er der en indhegnet have, hvor patienterne kan gå ud efter tilladelse.
I  

 enkelte tilfælde kunne det være vanskeligt at ledsage patienter under udgang  

 på grund af personalemangel, hvorfor hospitalet ikke kunne garantere, at alle  

 patienter kommer ud i fri luft hver dag, og der kunne af forskellige årsager  

 i nogle tilfælde gå nogen tid mellem, at patienterne kommer udenfor.  

 Patienterne får tilbud om at komme i fysioterapi 2 gange om ugen, men mange  

 benytter sig ikke af tilbudet, da de er meget dårlige.
Tilsynet beså også afsnit K 2, der er en åben afdeling.
Det blev bl.a.  

 oplyst, at man havde etableret en forsøgsordning med de psykiatriske  

 plejehjem, således at Sct.
Hans Hospital tager patienter, der er udskrevet  

 fra Sct.
Hans Hospital til pågældende plejehjem, tilbage inden 1/2 år, hvis  

 plejehjemmet ikke kan klare patienten.
Tilsynet beså endelig afsnit M 6, der er en afdeling for psykotiske  

 patienter med misbrugsproblemer.
Alle 20 patienter har dobbeltdiagnose, og  

 det blev oplyst, at det er vigtigt både at behandle sindssygdommen og  

 misbruget.
 Besøget giver tilsynet anledning til nogle bemærkninger, som har generel  

 karakter.
 Tilsynet finder det uacceptabelt, at patienterne ikke kan gøre krav på at  

 komme udenfor hver dag.
 Tilsynet bemærkede, at miljøterapien på det lukkede afsnit, tilsynet  

 besøgte, fortrinsvis bestod i at få patienterne til at stå op og gå ind og  

 spise, samt at øvrig indsats udelukkende bestod i medicinering.
Tilsynet spurgte særligt til forholdene for patienter, der er  

 bæltefikserede.
Af svarene fremgik, at patienterne ikke altid var under  

 overvågning af en fast vagt i selve lokalet.
Det blev hævdet, at det  

 undertiden var nødvendigt af hensyn til patienten at placere vagten uden for  

 døren.
Tilsynet finder herefter behov for en nærmere vurdering af praksis i  

 forhold til lovens ord og intentioner.
 Tilsynet finder, at forholdene på flere afdelinger var uhyre trange, idet  

 patienterne på nogle afdelinger stadig ligger på 2-, 3- eller 4-sengsstuer.  

 Det var ikke indlysende, at afsnit M 6 faktisk var renoveret; specielt var  

 stuerne meget små, især når henses til, at en del er 2-sengsstuer.
Tilsynet finder det problematisk, at en lang række patienter ikke har  

 nogen adresse uden for Sct.
Hans Hospital at vende tilbage til ved  

 udskrivning fra Sct.
Hans Hospital.
Det kan ikke udelukkes, at det forhold,  

 at en patient ikke har en bopæl uden for Sct.
Hans Hospital, i sig selv kan  

 forlænge opholdet på institution, både fordi patienten måske ikke kan  

 forestille sig et liv uden for institutionen, men også fordi det - ubevidst -  

 kan være et moment, der tages i betragtning, når det overvejes, om en patient  

 kan udskrives.
Tilsynet finder det bemærkelsesværdigt, at man ikke skulle have eksempler  

 på patienter, der har påbegyndt et misbrug af stærkere rusmidler på Sct.
Hans  

 Hospital.
 Tilsynet har udarbejdet et referat fra besøget, som indeholder en mere  

 detaljeret beskrivelse af besøget.
VI.
Beslutning om uanmeldte besøg Tilsynet har besluttet, at uanmeldte besøg kan indgå i tilsynets  

 besøgsvirksomhed.
Tilsynet har endvidere besluttet, at formanden eller  

 næstformanden, evt. sammen med andre medlemmer, kan foretage besøg uden  

 forudgående forelæggelse for tilsynet.
VII.
Forespørgsel om psykiatriområdet Tilsynet overvejer, hvilke tiltag der skal være med til yderligere at  

 styrke indsatsen for de psykiatriske patienter.
Tilsynet finder det f.eks.  

 hensigtsmæssigt, hvis der bliver rejst en forespørgselsdebat i Folketinget om  

 psykiatriområdet.
