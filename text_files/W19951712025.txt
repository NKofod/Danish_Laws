 plantage/udlandet, efterbeskat.
- Anvendelse af ligningslovens § 33 D, - plantage i udlandet, - efterbeskatning Reference: LL § 33 D, LV 1994 D.B.1.5 Ligningsrådet blev anmodet om bindende forhåndsbesked om  

 følgende:
Vil Ligningslovens § 33 D finde anvendelse såfremt der etableres en  

 plantage i udlandet? Ligningsrådet bekræftede dette under henvisning til  

 sagsfremstilling og begrundelse.
 Sagsfremstilling og begrundelse:
 Det var oplyst, at X ApS påtænker at udbyde et  

 investeringsprojekt, hvor der investeres i en juletræsplantage.
 Investorerne skal danne et kommanditselskab med maksimalt 10 deltagere, og  

 når samtlige 10 andele er tegnet, lejes et areal på ca. 15  

 ha.
Kommanditselskabet træffer derefter aftale med X ApS om beplantning  

 af arealet med Nordmann gran, der skal sælges som juletræer  

 og/eller pyntegrønt.
Endvidere træffes der aftale med X ApS om  

 løbende administration og vedligeholdelse af beplantningen.
 Både lejekontrakten vedrørende arealet og administrations- og  

 vedligeholdelsesaftalen indgås for en 12-årig periode, og  

 når træerne er høstmodne, er det tanken, at X skal  

 forestå salget af dem mod at oppebære en provision.
X kan endvidere være kommanditselskabet behjælpelig med at  

 finansiere investeringen ved formidling af banklån og udstedelse af  

 privat pantebrev på restbeløbet.
Pantebrevet skal forrentes med  

 en fast rente på 10 pct. p.a. og forfalder til indfrielse i år 12  

 efter høst af træerne.
 Den enkelte kommanditists hæftelse forudsættes at overstige de  

 budgetterede negative driftsresultater.
 Skatteministeriet, Departementet har udtalt sig om begrebet »fast ejendom« i  

 ligningslovens § 33 D, stk. 4.
Om baggrunden for ligningslovens § 33 D oplyses det, at § 33 D blev indsat  

 ved lov nr. 219 af 3. april 1992. Ligningslovens § 33 D omfattede i det  

 oprindelige lovforslag (L 20, Folketingsåret 1991/92) alene fast  

 driftssted i udlandet.
Dette indebar, at bestemmelsen kun omfattede underskud  

 af fast ejendom, hvis ejendommen indgik som et led i aktiverne i et fast  

 driftssted.
Bestemmelsen omfattede ikke i øvrigt fast ejendom.
 Ved 2. behandling af lovforslaget blev § 33 D, stk. 4 indsat, hvorefter §  

 33 D, stk. 1-3 finder tilsvarende anvendelse på underskud af fast  

 ejendom i en fremmed stat.
I bemærkningerne anføres, at de »argumenter, der taler for en regel om genbeskatning af underskud  

 i et fast driftssted i en stat, med hvilken Danmark har en  

 dobbeltbeskatningsoverenskomst, hvis lempelse er baseret på  

 eksemptionsmetoden, gælder også i relation til underskud af en  

 fast ejendom i en sådan stat.
Det foreslås derfor, at de  

 foreslåede regler om genbeskatning af underskud i et fast driftssted  

 skal finde tilsvarende anvendelse på underskud i en fast ejendom, som  

 er beliggende i en stat, med hvilken Danmark har en  

 dobbeltbeskatningsoverenskomst, hvis lempelse er baseret på  

 eksemptionsmetoden«.
 Departementet har på den baggrund udtalt, at »fast ejendom« i ligningslovens §  

 33 D, stk. 4, må forstås i overensstemmelse med bestemmelsen om  

 fast ejendom i dobbeltbeskatningsoverenskomsten mellem Danmark og vedkommende  

 fremmede stat.
Ligningsrådet skal bemærke, at der i Danmarks  

 dobbeltbeskatningsoverenskomster med andre lande ofte vil være indsat en bestemmelse svarende til OECD's  

 modelkonvention artikel 6 om fast ejendom.
 Såfremt dette konkret i dobbeltbeskatningsoverenskomsten med det  

 pågældende land er aftalt fremgår det af artikel 6, stk. 1,  

 at indtægter som en person, der er hjemmehørende i Danmark,  

 oppebærer af fast ejendom (herunder indkomster fra landbrug og  

 skovbrug), der er beliggende i det andet land, kan beskattes i dette  

 land.
Udtrykket »fast ejendom« skal ifølge artikel 6, stk. 2 tillægges den  

 betydning, som det har i henhold til lovgivningen i den af de to stater, i  

 hvilken ejendommen er beliggende.
Udtrykket skal i alle tilfælde  

 omfatte tilbehør til fast ejendom, besætning og redskaber, der  

 anvendes i landbrug og skovbrug, rettigheder på hvilke den almindelige  

 lovgivning om fast ejendom finder anvendelse, brugsrettigheder til fast  

 ejendom, såvel som rettigheder til varierende eller faste ydelser, der  

 betales for udnyttelsen af, eller retten til at udnytte mineralforekomster,  

 kilder, og andre naturforekomster; skibe, både og luftfartøjer  

 anses ikke for fast ejendom.
 Bestemmelsen i artikel 6, stk. 1 om beskatningsretten finder ifølge  

 artikel 6, stk. 3 anvendelse på indkomst, der hidrører fra  

 direkte brug, udlejning eller enhver anden form for udnyttelse af fast  

 ejendom.
 Bestemmelserne i artikel 6, stk. 1 og 3 finder ifølge artikel 6,  

 stk. 4 også anvendelse på indkomst af fast ejendom, der  

 tilhører et foretagende, og på indkomst af fast ejendom, der  

 anvendes ved udøvelsen af frit erhverv.
 Forudsat at det samtidig er aftalt i dobbeltbeskatningsoverenskomsten med  

 det pågældende land, at lempelse skal ske efter  

 eksemptionsmetoden, vil ligningslovens § 33 D om genbeskatning af underskud  

 kunne komme til anvendelse ved etablering af en plantage i landet på  

 den måde, det er beskrevet.
