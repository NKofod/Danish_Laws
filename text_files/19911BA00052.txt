Nr BSF 52 Forslag til folketingsbeslutning om sikring af lønmodtagernes tryghed i  

 ansættelsen (varslings- og afskedigelsesregler m.v.) Fremsat af Lilli Gyldenkilde (SF) Tommy Dinesen (SF) Pernille Frahm (SF)  

 Gade (SF) Rahbæk Møller (SF) den 28. januar 1992 Folketinget pålægger regeringen at fremsætte lovforslag senest den 1. november 1992 omhandlende sikring af lønmodtagernes tryghed i ansættelsen ud fra følgende principper:
 1. Ved alle afskedigelser af mindst 10 personer skal arbejdsformidling,  

 kommunen og de ansatte varsles mindst 2 måneder, før afskedigelsesvarsler kan  

 afgives til dem, der skal afskediges.
2. På alle virksomheder med 10 ansatte og derover skal den på virksomheden  

 valgte tillidsmand være til stede ved ansættelsessamtaler,  

 omskolingsforhandlinger og afskedigelsessamtaler.
Disse samtaler skal altid  

 finde sted, inden der skrides til afskedigelser.
 3. Opsigelse af medarbejdere skal ske med mindst 1 måneds varsel til  

 fratrædelse ved en måneds udgang i de første 6 måneder efter ansættelsen og  

 med 3 måneders varsel til fratrædelse ved en måneds udgang efter 6 måneders  

 ansættelse.
 Opsigelsesvarslet forhøjes med 1 måned for hvert 1 års ansættelse.  

 Opsigelsesvarslet kan dog højst udgøre 6 måneder.
 4. Efter forhandling med arbejdsmarkedets parter udarbejdes regler for  

 veldefinerede områder, hvor sæsonarbejde, vikararbejde m.m. er almindeligt.
 Disse regler skal som hovedregel bygge på tidsaftaler for ansættelsen.
 5. Alle virksomheder, som skal ansætte nye medarbejdere inden for 1 år  

 efter afskedigelser, har pligt til at tilbyde arbejdet til de afskedigede,  

 såfremt disse har den uddannelsesmæssige baggrund herfor eller kan omskoles  

 hertil.
 6. Alle virksomheder skal sikre, at afskedigede medarbejdere, der har  

 været ansat 10 år og derover, sikres en aftrædelsesløn svarende til mindst et  

 halvt års løn, såfremt omskoling til andet arbejde ikke er muligt.
7. Kollektive afskedigelser.
Ved afskedigelse af 10 ansatte og derover  

 skal virksomheden stille et sekretariat til rådighed for 1 repræsentant for  

 de afskedigede, 1 repræsentant for arbejdsformidlingen, 1 repræsentant for  

 kommunen og 1 socialrådgiver med henblik på at udarbejde planer for anden  

 beskæftigelse og uddannelse og på at yde rådgivning om sociale  

 hjælpeforanstaltninger.
 Sekretariatet skal oprettes samtidig med varsling om afskedigelserne.
 8. Loven om lønmodtagernes tryghed i ansættelsen skal gælde for alle  

 ansatte, der ikke er omfattet af bedre ordninger, og loven skal betragtes som  

 en rammelovgivning, der ikke står over eller hindrer andre og bedre aftaler  

 ifølge overenskomst eller ifølge tjenestemands- og funktionærlove.
9. Loven skal omfatte alle virksomheder, såvel private som offentlige.
Der  

 kan udarbejdes særlige regler for virksomheder med under 10 ansatte.
Som  

 hovedregel skal disse regler bygge på tidsaftaler for ansættelser som nævnt i  

 dette forslags nr. 3.
10. Overtrædelse af loven kan indbringes for en voldgift, som er  

 paritetisk sammensat af arbejdsmarkedets parter og med en opmand udnævnt af  

 arbejdsministeren.
Såfremt parterne er enige, afsiges kendelse i  

 overensstemmelse hermed, og opmanden er overflødig.
Kun hvor parterne er  

 uenige, indtræder opmanden i arbejdet.
Bemærkninger til forslaget Almindelige bemærkninger Da det indre marked nu stort set er en realitet og Danmark skal forberede  

 sig grundigt på denne realitet, vil det være helt urimeligt ikke at have  

 varsling og tryghedsbestemmelser, der ligger på linje med de lande, Danmark  

 plejer at sammenligne sig med, f.eks.
Tyskland og Holland.
Får danske  

 lønmodtagere ikke bedre vilkår, vil Danmark derimod være på linje med  

 England, som er det eneste EF-land, der har ringere bestemmelser på området,  

 hvilket taler for sig selv.
Almindelige lønmodtagere, der ikke er tjenestemænd eller funktionærer, har  

 en meget ringe tryghed i ansættelsen.
Dette er udtryk for en  

 forskelsbehandling, der er ude af trit med tiden.
Store virksomheder, bl.a.  

 multinationale, ser naturligvis på, hvor de største omkostninger ligger, når  

 de skal omlægge eller reducere en produktion.
Det betyder, at i et land, hvor  

 kravene til opsigelsesfrister ikke er så store, vil det være billigst at  

 afskedige lønmodtagere sammenlignet med et andet land, hvor kravene til  

 varsling, omskoling m.v. er strengere.
Dette kan danske lønmodtagere ikke  

 være tjent med, da det vil blive dem, der afskediges.
 Kommunerne, hvor virksomhederne er beliggende, kommer ligeledes i klemme,  

 fordi skattegrundlaget reduceres, hvilket gør det vanskeligt for kommunen at  

 få råd til at sikre nye arbejdspladser til byen via nye erhvervspolitiske  

 tiltag.
 Det er helt urimeligt, at mennesker efter et langt arbejdsliv på en  

 virksomhed med få dages varsel kan frarives eksistensgrundlaget.
Beslutningsforslaget indeholder kun rimelige krav til varsling af  

 afskedigelser, aftrædelsesløn og krav om, at lokalsamfundet inddrages ved  

 afskedigelse af et større antal ansatte.
Det er forslagsstillernes holdning,  

 at der skal indføres arbejdspladsdemokrati på alle virksomheder.
Først da vil  

 der blive tale om medbestemmelse på virksomhederne.
Dette er ikke medtaget i  

 forslaget, men skal nævnes i forbindelse hermed, da der fortsat skal kæmpes  

 for en udvidelse af de demokratiske regler for lønmodtagerne, så de får de  

 beføjelser, der med rette skal gives dem, der dagligt arbejder i  

 virksomhederne.
 Ved virksomheder forstås alle private og offentlige og koncessionerede  

 virksomheder.
 Ved alle ansættelser, omskolingsforhandlinger og afskedigelsesvarslinger  

 ligger der en tryghed for den enkelte i, at tillidsmanden/-kvinden på  

 virksomheden skal være til stede.
En del virksomheder med sæsonarbejde, vikararbejde m.v. vil ikke kunne  

 arbejde med samme varslingskrav som større virksomheder.
Derfor foreslås det,  

 at arbejdsmarkedets parter inddrages i arbejdet med at fastsætte regler for  

 disse virksomheder.
 Det er rimeligt, at de, der er blevet afskediget inden for det sidste år,  

 tilbydes genansættelse.
Der kan være tale om især ældre medarbejdere, som ikke ønsker omskoling af  

 den ene eller den anden grund.
Disse medarbejdere skal sikres økonomisk for  

 en tid, indtil de kan få andet arbejde eller overgå til efterløn eller  

 pension.
Men også yngre, der har tjent en virksomhed i mange år, er det  

 rigtigt at give økonomisk grundlag for en ny arbejdstilværelse, såfremt  

 omskoling af den ene eller anden grund ikke lader sig gøre.
Virksomheder skal stille sekretariat til rådighed for lønmodtagere, der  

 skal afskediges.
Sekretariatet skal bestå af: tillidsmand/-kvinde,  

 arbejdsformidlingen, en repræsentant for kommunen, hvori virksomheden er  

 beliggende, og en socialrådgiver til råd, støtte og vejledning.
Denne  

 vejledning skal gælde erhvervsvalg og uddannelses- og sociale  

 hjælpemuligheder.
Herved inddrages også kommunerne på et tidligt tidspunkt,  

 hvilket især små kommuner med få og små virksomheder kan have gavn af.  

 Kommunerne har jo en egen interesse i, at kommunens borgere har et arbejde,  

 der betrygger den enkeltes tilværelse samt udgør et skattegrundlag for  

 kommunen.
Tryghed i ansættelsen efter beslutningsforslaget skal omhandle alle  

 lønmodtagere med de undtagelser, der er nævnt i forslaget.
Det skal være  

 rammelovgivning, der ikke forhindrer, at der aftales bedre ordninger, og som  

 ikke sætter tjenestemands- og funktionærloven eller overenskomstaftaler ud af  

 kraft, hvis de indeholder aftaler, der er bedre end loven.
Der kan udarbejdes særregler for virksomheder med under 10 ansatte.
Der  

 kan naturligvis ikke stilles samme krav til små virksomheder som til store.  

 En lille håndværker med 4 ansatte ville jo give op på forhånd, såfremt  

 varslingskrav m.v. var de samme som for store virksomheder.
Derfor må der  

 udarbejdes særregler, som hovedsagelig må bygge på tidsaftaler, som laves ved  

 ansættelse af medarbejdere.
Arbejdsmarkedets parter foreslås også inddraget i  

 udarbejdelsen af regler for disse aftaler.
 Overtrædelser af de bestemmelser, der fastsættes i loven, kan indbringes  

 for en voldgift, hvis kendelser skal følges.
Beslutningsforslaget er en genfremsættelse af et tidligere fremsat forslag  

 med ændringer foranlediget af den tidligere behandling af forslaget (se  

 senest beslutningsforslag nr.
B 39, folketingsåret 1988-89, jf.  

 Folketingstidende 1988-89, forhandlingerne sp. 4483 og 5516 og tillæg A sp.  

 3701).
