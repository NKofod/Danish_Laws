Offererstatningsloven § 1  nævnets stillingtagen til, om skaden skyldes en straffelovsovertrædelse, nævnets j.nr. 11-520-19654 Skadevolder blev idømt en bøde for overtrædelse af straffelovens § 264, stk. 1, ved uberettiget at have skaffet sig adgang til en lejlighed, der ikke var et frit tilgængeligt sted.
Politiet opgav at rejse sigtelse mod skadevolder for at have truet ansøger eller andre.
Det fremgik af sagen, at skadevolder brød ind i ansøgers lejlighed, hvor han udtalte, at alle muslimer skal dø eller lignende.
Ansøger opfattede situationen således, at skadevolder nærmest blev overrasket over at se ham.
Skadevolder stak herefter en kniv i brystet på sig selv.
Nævnet afslog ansøgers ansøgning om erstatning.
Nævnet lagde vægt på, at husfredskrænkelsen ikke påførte ansøger personskade, ligesom nævnet ikke fandt, at skadevolder ved efterfølgende at stikke en kniv i sig selv i ansøgers lejlighed havde udvist forsæt til at true ham på liv, helbred eller velfærd.
