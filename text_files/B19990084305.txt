Bekendtgørelse om IBR-infektion hos  

 kvæg I medfør af § 4, stk. 2, § 5, stk. 1, § 6, § 7, stk. 1 og 3, § 10,  

 § 14, stk. 1, § 15, stk. 1, § 25, stk. 1, § 28, stk. 1 og 3, og § 35, stk. 2,  

 i lov om husdyrsygdomme, jf. lovbekendtgørelse nr. 381 af 7. juni  

 1993, og efter bemyndigelse fra ministeren for fødevarer, landbrug og  

 fiskeri, fastsættes:
Definition § 1. Ved IBR forstås i denne  

 bekendtgørelse infektion med Bovint Herpesvirus 1 (IBR/IPV-virus) hos  

 kvæg.
Anmeldepligt og undersøgelser § 2. Den ansvarlige for en  

 kvægbesætning skal ved mistanke om, at IBR forekommer i  

 besætningen, foretage anmeldelse til en dyrlæge.
 Stk. 2. Anmeldelse efter stk. 1 skal ske,  

 når:
1)	der hos ét eller flere dyr optræder forhøjet  

 temperatur forbundet med savlen, røde næseslimhinder,  

 næse- og tåreflåd, aborter og hos lakterende dyr  

 stærk reduktion i mælkeydelsen, eller 2)	der hos ét eller flere dyr forekommer rød og  

 hævet skede- eller forhudsslimhinde besat med små blærer,  

 der brister i løbet af få dage.
 § 3. Modtager en dyrlæge anmeldelse om  

 mistanke om smitte med IBR, jf. § 2, eller får en dyrlæge i  

 øvrigt i forbindelse med sit arbejde mistanke om smitte med IBR, skal  

 dyrlægen snarest foretage undersøgelse af besætningen med  

 henblik på at konstatere, om noget dyr viser tegn på at  

 være smittet med sygdommen.
 Stk. 2. Hvis mistanken ikke kan afvises, skal  

 dyrlægen indsende fornødent materiale med angivelse af  

 besætningens CHR-nummer til undersøgelse på Statens  

 Veterinære Institut for Virusforskning, Lindholm, 4771 Kalvehave.
 Stk. 3. Når dyrlægen har modtaget meddelelse  

 om resultatet af undersøgelsen fra det i stk. 2 nævnte institut,  

 underretter dyrlægen den ansvarlige for kvægbesætningen om  

 dette resultat.
 § 4. Fødevaredirektoratet kan påbyde  

 den ansvarlige for kvægbesætningen at lade udtage  

 blodprøver i forbindelse med risiko for smittespredning,  

 områdeundersøgelser eller lignende fra hele eller dele af  

 besætningen med henblik på undersøgelse for forekomst af  

 IBR.
 Stk. 2. Fødevaredirektoratet kan i forbindelse med  

 undersøgelsen påbyde, at der ikke må til- eller  

 fraføres besætningen kvæg, før resultatet af  

 undersøgelsen foreligger.
Smittede og mistænkte besætninger § 5. En besætning skal anses for at  

 være smittet med IBR, hvis et af de statslige veterinære  

 laboratorier eller et andet af Fødevaredirektoratet godkendt  

 laboratorium i materiale fra dyr i besætningen har påvist  

 IBR-virus eller specifikke antistoffer mod dette virus, jf. dog § 12.
 Stk. 2. Hvis laboratorieundersøgelsen for  

 IBR-virus eller specifikke antistoffer udviser et tvivlsomt resultat,  

 fastsætter Fødevaredirektoratet grænseværdien for  

 testaflæsningen.
 § 6. Den ansvarlige for en smittet eller  

 mistænkt besætning skal give meddelelse om forholdet til alle,  

 der kommer i kontakt med besætningen, herunder ved levering til  

 slagteri, mejeri eller destruktionsanstalt, indtil besætningen  

 erklæres IBR-fri, jf. § 12, eller mistanken i øvrigt  

 afkræftes.
 Stk. 2. Den ansvarlige for en smittet eller  

 mistænkt besætning skal straks underrette alle modtagere af dyr,  

 der har forladt besætningen inden for 30 dage før  

 påvisningen.
 § 7. Kvæg fra smittede eller mistænkte  

 besætninger må kun udbindes efter forudgående tilladelse  

 fra kredsdyrlægen.
§ 8. Kvæg fra smittede eller mistænkte  

 besætninger må kun flyttes fra ejendommen, hvis det føres  

 direkte til slagtning eller til destruktionsanstalt.
Dyr til slagtning skal  

 være ledsaget af en af Fødevaredirektoratet godkendt  

 passerseddel.
 Stk. 2. Afhentning og indtransport af kvæg til  

 slagtning skal af vognmanden tilrettelægges således, at  

 kvæget under transporten ikke kommer i kontakt med dyr fra  

 besætninger, der anses fri for IBR.
 Stk. 3. Efter aflæsning af kvæget på  

 slagtestedet skal den person, der har ansvaret for transporten, sørge  

 for, at transportmidlet og genstande, der har været anvendt i  

 forbindelse med transporten, renses og desinficeres.
 § 9. Mælk fra smittede eller mistænkte  

 besætninger skal af mejeriet afhentes sidst på den  

 pågældende tur.
 § 10. Fødevaredirektoratet kan forbyde  

 tilførsler af dyr til smittede besætninger.
 § 11. Hvis en smittet eller mistænkt  

 besætning udsættes, må den ansvarlige for besætningen  

 kun indsætte en ny besætning inden for en måned efter  

 udsættelsen, hvis rensning og desinfektion er godkendt af  

 kredsdyrlægen.
 § 12. En besætning, som er fundet smittet i  

 henhold til § 5, kan igen anses for IBR-fri, hvis der ved undersøgelse  

 af blodprøver fra samtlige besætningens dyr ikke påvises  

 reaktion for IBR.
 Stk. 2. De i stk. 1 nævnte prøver må  

 tidligst være udtaget 30 dage efter, at samtlige smittede dyr er  

 fjernet fra besætningen, og der må ikke i denne periode  

 være fjernet dyr fra besætningen, med mindre disse umiddelbart  

 forinden har været blodprøveundersøgt for IBR med  

 negativt resultat.
 § 13. Fødevaredirektoratet kan  

 påbyde, at kvæg, der flyttes fra en besætning, der er  

 beliggende indtil 2 km fra en smittet besætning eller i et  

 nærmere defineret risikoområde, skal være ledsaget af en  

 attest, der er udstedt af en dyrlæge på en af  

 Fødevaredirektoratet godkendt formular.
 Stk. 2. Attesten skal indeholde oplysninger om, at  

 kvæget ved blodprøvning tidligst 30 dage før flytningen  

 er fundet fri for IBR.
 Stk. 3. Attesten skal opbevares i mindst 2 år af  

 den, der har kvæget i sin besiddelse efter flytningen.
Undersøgelse af  

 leverandørmælkeprøver og blodprøver § 14. Fra samtlige mælkeleverende  

 besætninger skal mejeriet 4 gange årligt udtage  

 leverandørmælk til undersøgelse for antistoffer mod  

 IBR.
§ 15. I forbindelse med slagtningen skal  

 slagteriet udtage blodprøve af slagtekreaturer til undersøgelse  

 for antistoffer mod IBR.
Eksportautoriserede kreaturslagterier skal udtage  

 prøver af hvert sjette slagtede kreatur, der er over 8 måneder  

 gammelt, mens godkendte slagtehuse skal udtage blodprøve af samtlige  

 slagtede kreaturer.
Prøverne udtages, beskrives og indsendes i henhold  

 til instruks fra Fødevaredirektoratet.
 § 16. De i § 14 nævnte  

 leverandørmælkeprøver samt de i § 4, stk. 1, og § 15  

 nævnte blodprøver skal undersøges på  

 Kvægbrugets Laboratorium, Ladelund, eller et andet laboratorium, der er  

 godkendt af Fødevaredirektoratet.
 Stk. 2. Resultaterne af de i stk. 1 nævnte  

 undersøgelser indberettes til Fødevaredirektoratet efter dettes  

 nærmere bestemmelse.
 Stk. 3. De i stk. 1 nævnte blodprøver og  

 mælkeprøver kan også undersøges for antistoffer mod  

 Salmonella og BVD.
 § 17. Laboratorier godkendt af  

 Fødevaredirektoratet skal indsende alle prøveresultater til  

 Landbrugets Centrale Husdyrbrugsregister (CHR), efter nærmere anvisning  

 fra Fødevaredirektoratet.
Vaccination § 18. Vaccination imod IBR er ikke tilladt.
Betaling, straf og ikrafttræden § 19. Udgifterne ved undersøgelse af de i §  

 3, stk. 2, nævnte prøver betales af Fødevaredirektoratet.  

 Alle andre udgifter, som skal afholdes i medfør af denne  

 bekendtgørelse, er Fødevaredirektoratet uvedkommende.
§ 20. Med bøde straffes den, der 1)	overtræder § 2, stk.1, § 3, §§ 6-9, § 11, §§ 14-15, § 16, stk.  

 1, eller § 18 eller 2)	undlader at efterkomme påbud eller forbud efter § 4, § 10  

 eller § 13, stk. 1.
 Stk. 2. Der kan pålægges selskaber m.v.  

 (juridiske personer) strafansvar efter reglerne i straffelovens 5.  

 kapitel.
 § 21. Bekendtgørelsen træder i kraft  

 den 27. november 1999.
 Stk. 2. Samtidig ophæves bekendtgørelse nr.  

 1033 af 17. december 1997 om IBR-infektion hos kvæg.
 § 22. Bekendtgørelsen gælder ikke for  

 Grønland.
