 Udtalt, at det ifølge bekendtgørelsen er overladt til biskoppen at  

 afgøre, om der foreligger særlige grunde til at tillade, at en vielse  

 foretages i brudens hjem eller andet sted og ikke i kirken.
 Kirkeministeriets skrivelse af 5. september 1989 til biskoppen over  

 Roskilde stift.
 I skrivelse af 14. juli 1989 (j.nr. 644) har biskoppen udbedt sig en  

 udtalelse fra ministeriet med hensyn til § 3, stk. 2, i bekendtgørelse nr.  

 547 af 15. december 1969 om vielse inden for folkekirken, hvorefter  

 biskoppen, når særlige grunde taler derfor, kan tillade, at vielse foretages  

 i brudens hjem eller andet sted, såfremt parterne og præsten er enige derom.
 Biskoppen har i skrivelsen sammenholdt den nævnte bestemmelse med  

 bekendtgørelsens § 3, stk. 1, 1. punkt, hvor det bestemmes, at vielse  

 foretages i kirken, medmindre en af parterne på grund af livsfarlig sygdom  

 anmoder om at blive viet på sit sygeleje.
I overensstemmelse hermed anser biskoppen det for bestemmelsens intention,  

 at undtagelse fra reglen om, at vielse skal finde sted i kirken, kun bør  

 imødekommes i sjældne tilfælde og i almindelighed kun, hvor objektive  

 omstændigheder er til stede.
Som objektive omstændigheder nævner biskoppen  

 f.eks. sygdom og/eller vedvarende ophold på institution.
 Biskoppen har bedt oplyst, hvorvidt den praksis, som biskoppen hidtil har  

 fulgt i sager om vielse uden for kirken efter de nævnte retningslinier, er i  

 overensstemmelse med bestemmelsens intention, eller om bestemmelsen  

 tilsigter, at individuelle ønsker i videre omfang bør tillades.
I denne anledning skal man udtale, at bekendtgørelsens § 3, stk. 2,  

 overlader til den pågældende biskop efter en konkret vurdering i det enkelte  

 tilfælde at træffe afgørelse med hensyn til, om der foreligger sådanne  

 særlige omstændigheder, der kan begrunde, at man fraviger reglen om, at  

 vielse skal foregå i kirken.
Ministeriet har således ikke fundet, at det i  

 bekendtgørelsen udtømmende bør opregnes, hvilke særlige omstændigheder, der  

 kan begrunde fravigelse.
 Det tilføjes, at biskoppen afgørelse kan indbringes for Kirkeministeriet.
 De øvrige biskopper er underretet om foranstående.
