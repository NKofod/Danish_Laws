Bekendtgørelse om betaling og indberetning af ATP-bidrag for modtagere af fleksydelse I medfør af § 2 c i lov om Arbejdsmarkedets Tillægspension, jf. lovbekendtgørelse nr. 942 af 2. oktober 2009, og § 14 i lov om fleksydelse, jf. lovbekendtgørelse nr. 871 af 6. juli 2007 som ændret ved lov nr. 523 af 6. juni 2007, fastsættes efter indstilling fra bestyrelsen for Arbejdsmarkedets Tillægspension:1) Det samlede ATP-bidrag § 1. For modtagere af fleksydelse efter lov om fleksydelse, kan der efter modtagerens ønske betales bidrag til Arbejdsmarkedets Tillægspension.
Stk. 2. Der indbetales bidrag for hver time, der udbetales fleksydelse for.
På grundlag af det årsbidrag, der er fastsat efter § 15, stk. 1, i lov om Arbejdsmarkedets Tillægspension, fastsætter bestyrelsen for Arbejdsmarkedets Tillægspension et timebidrag.
Bidraget udgør 1,68 kr. pr. time.
Betingelser for indbetaling af ATP-bidrag § 2. I forbindelse med ansøgning om fleksydelse giver ansøgeren meddelelse om, hvorvidt denne ønsker at indbetale bidrag til Arbejdsmarkedets Tillægspension.
Indbetaling af bidrag til Arbejdsmarkedets Tillægspension sker med virkning fra den første måned, som der udbetales fleksydelse for.
Stk. 2. Modtagere af fleksydelse, der ønsker at indbetale bidrag til Arbejdsmarkedets Tillægspension, skal give kommunen skriftlig meddelelse herom.
Indbetaling af bidrag til Arbejdsmarkedets Tillægspension sker med virkning fra den 1. i måneden efter, at kommunen har modtaget meddelelsen.
Stk. 3. Modtagere af fleksydelse, der ønsker at ophøre med indbetaling af bidrag til Arbejdsmarkedets Tillægspension, giver skriftlig meddelelse til kommunen herom.
Ophør med indbetaling sker med virkning fra den 1. i måneden efter, at der er forløbet 6 måneder fra kommunen modtog meddelelsen.
 Stk. 4. Bidrag til Arbejdsmarkedets Tillægspension kan betales sidste gang for den måned, hvori modtageren af fleksydelse fylder 65 år.
 Stk. 5. Ved fleksydelsesmodtagerens død ophører betaling af bidrag til Arbejdsmarkedets Tillægspension fra den 1. i den følgende måned.
ATP-medlemmets del af ATP-bidraget § 3. Halvdelen af bidraget efter § 1, stk. 2, betales af den person, der indbetales bidrag for.
Bidraget for en måned nedrundes til nærmeste hele kronebeløb.
 Stk. 2. Kommunen tilbageholder bidraget ved udbetaling af fleksydelsen.
Kommunens del af ATP-bidraget § 4. Halvdelen af bidraget efter § 1, stk. 2, betales af kommunen.
Kommunens andel af bidraget svarer til fleksydelsesmodtagerens nedrundede bidragsandel efter § 3, stk. 1.
 Stk. 2. Staten refunderer kommunernes udgifter til ATP-bidrag, jf. § 38 i lov om fleksydelse.
Kommunens indbetaling til Arbejdsmarkedets Tillægspension § 5. Det samlede ATP-bidrag af fleksydelse opgøres kvartalsvis af kommunen.
Kommunen kan vælge at betale bidraget via eget lønsystem eller et lønservicebureau.
Ved begge betalingsmuligheder skal der enten anvendes Pengeinstitutternes Betalingssystemer (PBS) Overførselsservice, Dataløn eller Letløn.
Hvis kommunen ikke betaler via en af de nævnte muligheder, bliver beløbet opkrævet via PBS Betalingsservice, hvorefter beløbet opkræves ved automatisk træk, elektronisk indbetalingskort eller fysisk indbetalingskort.
Opkrævningen sendes af Arbejdsmarkedets Tillægspension.
Indbetalingen sker på det særlige SE-nummer, der anvendes til udbetaling af fleksydelse.
Stk. 2. Bidraget forfalder til betaling den 1. maj, 1. august, 1. november og 1. februar.
Kommunen betaler det samlede bidrag til Arbejdsmarkedets Tillægspension senest den 7. i forfaldsmåneden.
Stk. 3. Hvis kommunen ikke indbetaler bidraget rettidigt, ifaldes ansvar for betaling af renter for forsinket indbetaling.
Renten opkræves af Arbejdsmarkedets Tillægspension og udgør 1½ pct. af det samlede bidrag for hver påbegyndt måned regnet fra kvartalets udløb.
Kommunens indberetning til Arbejdsmarkedets Tillægspension § 6. Kommunen indberetter en gang om måneden det samlede ATP-bidrag, der skal indbetales til Arbejdsmarkedets Tillægspension for hver enkelt fleksydelsesmodtager.
Indberetningen sker til indkomstregisteret efter § 3, stk. 1, nr. 9, i lov om et indkomstregister og under det i § 5, stk. 1, nævnte særskilte SE-nummer.
Tilbagebetaling af ATP-bidrag § 7. Hvis en ydelsesmodtager skal tilbagebetale fleksydelse, der er modtaget med urette, skal indbetalte ATP-bidrag af denne ydelse overføres fra Arbejdsmarkedets Tillægspension til kommunen.
Ikrafttræden § 8.  Bekendtgørelsen træder i kraft den 1. januar 2010.
 Stk. 2. § 5, stk. 2, finder første gang anvendelse på indbetaling af ATP-bidrag, som er indberettet vedrørende 4. kvartal 2009.
 Stk. 3. Samtidig ophæves bekendtgørelse nr. 1684 af 14. december 2006 om betaling og indberetning af ATP-bidrag for modtagere af fleksydelse.
Beskæftigelsesministeriet, den 11. december 2009 Inger Støjberg / Bent Nielsen 1) Pr. 1. oktober 2009 er ansvaret for reglerne om Arbejdsmarkedets Tillægspension placeret i Pensionsstyrelsen, herunder ansvaret for reglerne om betaling og indberetning af ATP-bidrag for modtagere af fleksydelse.
