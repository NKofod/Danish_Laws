 Indenrigsministeriet fandt imidlertid ikke, at en kommune i medfør  

 af § 19 i serviceloven er forpligtet til at oprette generelle fritidstilbud,  

 såfremt der i kommunen er tilstrækkelige tilbud i øvrigt,  

 der opfylder lovens formål, dvs. tilbud der fremmer den enkeltes  

 alsidige udvikling og selvstændighed samt evne til at indgå i et  

 forpligtende fællesskab.
 Servicelovens § 19 giver en kommune vide rammer til at skønne over,  

 hvorvidt der i kommunen er fritidstilbud i øvrigt, der opfylder lovens  

 formål og samlet dækker kommunens større børn og  

 unges behov.
 På baggrund af de foreliggende oplysninger om udbudet af  

 fritidsaktiviteter i kommunen fandt Indenrigsministeriet ikke  

 tilstrækkeligt grundlag for at anmode tilsynsrådet om at  

 genoptage sagens behandling med henblik på en vurdering af, om kommunen  

 lovligt kunne undlade at oprette generelle fritidstilbud til større  

 børn og unge.
 Der var i sagen endvidere rejst spørgsmål om, hvorvidt de i  

 kommunen eksisterende fritidstilbud skulle påbegynde umiddelbart efter  

 skoletid, således at der ikke var en periode,  hvor de unge ikke var  

 aktiverede.
Indenrigsministeriet udtalte, at der ikke på baggrund af reglerne i  

 serviceloven er grundlag for at stille krav om en sådan  

 tidsmæssig sammenhæng mellem skole og fritidstilbud.
Der er  

 således ikke i servicelovens kapitel om klubtilbud og andre  

 socialpædagogiske fritidstilbud til større børn og unge -  

 i modsætning til lovens regler om dagtilbud til børn - noget  

 krav om, at denne gruppe børn og unge skal passes i fritidstilbudet  

 efter endt skoletid.
Der kan dog være særligt socialt udsatte unge i kommunen, der  

 kan have særlige behov eksempelvis for  fritidstilbud, der begynder  

 umiddelbart efter skoletid.
Sådanne behov kan imidlertid efter  

 Indenrigsministeriets opfattelse imødekommes - som kommunen også  

 havde anført, at der var praksis for - ved at meddele dispensation til  

 optagelse i en SFO.
Udtalelse afgivet af Indenrigsministeriet om  

 en kommunes pligt til at sørge for fritidstilbud til kommunens  

 børn og unge Vojens Byråd  

 Rådhuscentret 7  

 6500 Vojens I brev af 20. maj 1999 har Vojens Byråd klaget til  

 Indenrigsministeriet over Tilsynsrådet for Sønderjyllands Amts  

 udtalelse af 23. april 1999 vedrørende Vojens Kommunes fritidstilbud  

 til større børn og unge i henhold til bistandslovens § 73 a -  

 nu § 19 i lov om social service.
 Tilsynsrådet tilkendegav i sin udtalelse, at Vojens  

 Kommune ikke lovligt helt kan undlade at sørge for et vist udbud af  

 generelle fritidstilbud til større børn og unge.
Indenrigsministeriet har nu afsluttet behandlingen af  

 sagen.
Det er Indenrigsministeriets opfattelse, at Vojens Kommune ikke i  

 medfør af § 19 i lov om social service er forpligtet til at oprette  

 generelle fritidstilbud til større børn og unge, såfremt  

 der i kommunen er tilstrækkeligt med tilbud i øvrigt, der  

 opfylder lovens formål.
 Efter Indenrigsministeriets opfattelse giver § 19 i  

 serviceloven byrådet vide rammer til at skønne over, hvorvidt  

 der i kommunen er fritidstilbud i øvrigt, der opfylder lovens  

 formål og samlet dækker kommunens større børn og  

 unges behov.
 På baggrund af de foreliggende oplysninger om  

 udbudet af fritidsaktiviteter i Vojens Kommune har Indenrigsministeriet ikke  

 fundet tilstrækkeligt grundlag for at anmode Tilsynsrådet for  

 Sønderjyllands Amt om at genoptage sagens behandling med henblik  

 på en vurdering af, om Vojens Kommune lovligt kan undlade at oprette  

 generelle fritidstilbud til større børn og unge.
 Indenrigsministeriet har i dag meddelt tilsynsrådet  

 ministeriets retsopfattelse.
 Her følger en gennemgang af sagens baggrund og en  

 nærmere begrundelse for Indenrigsministeriets opfattelse.
 Sagens baggrund:
 Ved brev af 14. januar 1998 klagede XXX til  

 Tilsynsrådet for Sønderjyllands Amt over, at Vojens Kommune den  

 5. januar 1998 besluttede ikke at etablere klubtilbud for de 10-14  

 årige.
 Tilsynsrådet for Sønderjyllands Amt anmodede  

 i den anledning Vojens Kommune om en udtalelse.
Af udskrift fra beslutningsprotokollen fra  

 byrådsmødet den 25. februar 1998 fremgår det, at et  

 flertal i byrådet vedtog at følge forvaltningens indstilling om  

 at meddele tilsynsrådet, at man fandt, at Vojens Kommune havde et  

 varieret og alsidigt tilbud til børn og unge, og at man ikke havde  

 konstateret et behov, der kunne begrunde yderligere tiltag.
Af  

 beslutningsprotokollen fremgår bl.a. :
"I Vojens by er der et bredt udsnit af sportsforeninger  

 der tilbyder aktiviteter som fodbold, håndbold, bordtennis, badminton,  

 gymnastik o.a.
Disse aktiviteter tilbydes fra kl. ca. 15.00 om eftermiddagen.  

 Ligeledes er Vojens svømmehal tilgængelig i de fleste  

 eftermiddagstimer.
Vojens kommunale Musikskole, der er en af  

 Sønderjyllands største musikskoler med overbygningen MGH,  

 tilbyder også undervisning/samspil i fritiden.
Folkebiblioteket har  

 også en velfungerende børneafdeling med et rigt tilbud af  

 såvel boglig som multimedia tilbud til børn og unge.
 Jfr. efterfølgende beskrivelse af den specielle  

 geografi og decentrale struktur findes der i byerne Hammelev, Over Jerstal,  

 Nustrup og Sommersted velfungerende "paraply"- foreninger med et væld  

 af såvel sportslige som kulturelle tilbud til børn og unge.
Tilsynsrådets opmærksomhed skal henledes  

 på Vojens Kommunes specielle geografi og deraf afledte decentrale  

 struktur.
Ud over selve Vojens byområdet er det udprægede  

 lokalområder omkring Over Jerstal, Sommersted og Nustrup.
Den  

 decentrale struktur afspejles i et politisk ønske om at bevare en  

 skolestruktur, der i usædvanlig grad bygger på  

 nærhedsprincippet.
Der er i kommunen 10 folkeskoler, de mindste med  

 blot 30-40 elever.  Den valgte struktur understøtter i høj grad  

 det lokale foreningsliv.
På lokalt plan har en række foreninger  

 påtaget sig ansvaret for at etablere fritidstilbud til større  

 børn og unge.
Vojens Kommunes tilbud til de svagest stillede skal ses i  

 forlængelse af kommunens skolefritidsordninger.
Ved 8 af kommunens  

 skoler er oprettet SFOér, og ved de to mindste skoler findes  

 integrerede daginstitutioner.
SFO er grundlæggende et tilbud, der  

 henvender sig til børn fra 0.-3. klasse.
Der er imidlertid mulighed  

 for dispensation, så også børn, der er ældre, kan  

 benytte SFO.
 ...
 Som det fremgår af dispensationskriterierne, har man  

 kommunalt ønsket at kunne anvise fritidstilbud til de svagest  

 stillede.
 ...
Vojens Kommune har ikke registreret et generelt behov for  

 yderligere fritidstilbud.
I marts 1997 modtog kommunen en henvendelse fra en  

 forældrekreds tilknyttet Bregnbjergskolens 3A.
Man fremsendte 12  

 underskrifter sammen med ønsket om, at der blev "oprettet en  

 fritidsklub el. lign. jfr. bistandslovens § 73 A.
Det er vort håb, at  

 dette kan fremme udviklingen af vores børns sociale adfærd og  

 skabe nogle sunde fritidsinteresser".
Det er en vurdering, at henvendelsens form og indhold ikke  

 afspejler et generelt og reelt behov." Ved brev af 14. april 1998 fremsatte XXX  

 bemærkninger til Vojens Kommunes udtalelse til Tilsynsrådet for  

 Sønderjyllands Amt.
XXX anførte bl.a., at hun i skoleåret  

 1997/98 havde haft et konkret pasningsproblem for så vidt angår  

 hendes søn, der gik i 4. klasse.
Hun havde dog først 8  

 måneder inde i skoleåret fået bevilget dispensation til en  

 SFO plads.
XXX herudover bl.a. følgende.
 "Et klub tilbud kunne være den mulighed, den enkelte  

 10-14 årige havde for at søge sammen med jævnaldrende i  

 "neutral zone". Ikke noget med Time Manager, planlægning og aftaler -  

 men et trygt og rart sted, hvor man er velkommen, hvor man kan droppe ind  

 på en uforpligtende måde uden at skulle udøve en  

 idrætspræstation eller spille et stykke på violin.
 ...
I forvejen findes der i Vojens by ikke rigtigt noget  

 "sted", hvor de unge mødes.
Der er ingen legepladser af betydning,  

 fritidshjem, hockeybane eller rulleskøjtebane - intet  

 anlæg/gadekær/-torv.
 ...
 Det svar, som Vojens Kommune i klagesagen fremkommer med  

 er udarbejdet af Fritids- og Kulturafdelingen, hvorfor der lægges stor  

 vægt på, at der findes mulighed for forskellige  

 sportsaktiviteter- hvilket der jo vitterlig gør. ...
Da det nævnes, at aktiviteterne tilbydes fra kl. ca.  

 15.00 ville det have været på sin plads at nævne, hvilke  

 aktiviteter, der påbegyndes så tidligt på dagen.
Jeg mener  

 ikke at kende nogen." Vojens Kommune afgav ved brev af 20. maj 1998 på  

 baggrund heraf en fornyet udtalelse i sagen.
Af udtalelsen fremgår  

 bl.a. følgende:
 "Vedrørende dispensationsregler til SFO er disse  

 kendte på kommunens skoler, herunder også Povlsbjergskolen.
 SFO lederne har deltaget i udformningen af reglerne, og  

 reglerne er blevet gennemgået og drøftet med samtlige SFO  

 ledere.
XXX gav i foråret 1997 i en samtale med SFO leder  

 XXX udtryk for, at hendes familie havde et pasningsbehov.
Hertil  

 anførtes, at et pasningsbehov ikke i sig selv er tilstrækkeligt  

 grundlag for dispensation.
 Den senere dispensation blev meddelt under det givne  

 indtryk, at XXX's barn var utryg ved at gå alene hjem og være  

 alene hjemme efter skoletid.
Vojens Kommune agter ikke for nærværende at  

 foretage en undersøgelse af behovet for klubtilbud.
Undervisnings- og  

 Socialforvaltningen er skeptiske overfor, hvorvidt en undersøgelse kan  

 afdække et reelt og vedvarende behov.
Såfremt der p.t. skulle foretages en  

 undersøgelse, ville den med stor sandsynlighed afdække et  

 tilsyneladende stort behov.
Men svarene ville ikke være valide under de  

 omstændigheder, en undersøgelse vil blive gennemført  

 under.
 Vojens Kommune må henholde sig til, at der ikke  

 spontant, over en vis tidsperiode, fra en differentieret kreds af  

 forældre/enkeltstående forældre, er rejst et ønske  

 om et klubtilbud.
 ...
 Vedrørende alternative tilbud til børn og  

 unge kan anføres, at alle indendørs aktiviteter i  

 idrætshaller så som badminton, håndbold, ishochey og  

 skøjteløb begynder kl. 15.00.
Svømmehallen og børnebiblioteket har  

 også åbent på dette tidspunkt.
Fra kl. 15.30-16.00  

 påbegyndes andre aktiviteter som fodbold, gymnastik og bordtennis.
 ...
Vojens Kommune skal fastholde, at den har et varieret  

 tilbud til samtlige aldersklasser, der i omfang og kvalitet dækker de  

 for tiden konstaterede behov.
Der er så bredt et spektrum  

 indholdsmæssigt, at tilbudene også kan dække de  

 individuelle behov.
Kommunen er stedse opmærksom på ønsker  

 om nye aktiviteter.
Bl.a. pågår der et arbejde med at etablere et  

 ungdomsråd, der kan vejlede kommunen om sådanne aktiviteter." Ved brev af 4. august 1998 fremsatte XXX yderligere  

 bemærkninger til sagen.
XXX anførte herved bl.a.  

 følgende:
"Da sagen ikke er færdigbehandlet af  

 tilsynsrådet tillader jeg mig herved at fremsende "friske oplysninger"  

 fra lokalugeavisen Budstikken den 28. juli då.
Heraf fremgår det,  

 at håndboldtræning for de 10-14 årige piger finder sted  

 tirsdag kl. 16.15-17.30 og for drengene fra årgang 86-87 tirsdag kl.  

 15.30-16.30 og årgang 84-85 tirsdag kl. 16.30 - 17.45,  

 svømmeundervisning tidligst fra kl. 16.00 og blå spejdere for  

 4.-5. klasse torsdag fra kl. 19.00. Fra VIK, Vojens Ishockey Klub, har jeg  

 fået oplyst, at træningstiderne for jun 12 (10-12 år-  

 drenge) er mandag kl. 17.10-18.10, torsdag kl. 17.30-18.30 samt søndag  

 kl. 10.15-11.30." ...
Vojens Kommune giver ikke et korrekt billede af  

 virkeligheden med de i kommunens brev af 20. maj då angivne  

 tidspunkter.
Ydermere er der blandt mine børns kammerater normalt tale  

 om, at et barn "går" til 2 aktiviteter, hvilket tidsmæssigt og  

 socialt ikke dækker de aktivitetsbehov alene-hjemmebørn  

 har." Ved brev af 16. maj 1998 anmodede Tilsynsrådet for  

 Sønderjyllands Amt Socialministeriet om en udtalelse om fortolkningen  

 af bistandslovens § 73 a og servicelovens § 19.
Socialministeriet afgav den 25. september 1998 en  

 udtalelse i sagen.
Af udtalelsen fremgår bl.a. følgende:
"Efter servicelovens § 19 (før 1. juli 1998  

 bistandslovens § 73 a) skal kommunalbestyrelsen sørge for, at der er  

 de nødvendige klubtilbud og andre socialpædagogiske  

 fritidstilbud til større børn og unge.
Denne forpligtelse  

 indebærer, at den enkelte kommunalbestyrelse har ansvaret for, at der i  

 kommunen er et vist udbud af varierede fritidstilbud til alle større  

 børn og unge.
Med nødvendige tilbud menes, at der i kommunen  

 skal være fritidstilbud, der samlet set retter sig mod alle  

 større børn og unge, inklusiv de svagest stillede, socialt og  

 kulturelt udsatte børn og unge med behov for særlig  

 støtte.
 I vurderingen af hvad de nødvendige klubtilbud og  

 andre socialpædagogiske fritidstilbud omfatter, må indgå  

 dels det lokale behov for klubtilbud mv., dels i hvilken udstrækning  

 der i kommunen i øvrigt er fritidstilbud, der retter sig mod samme  

 aldersgruppe og indholdsmæssigt dækker det i loven angivne  

 formål, jf. lovens § 19, stk. 2.
 Den enkelte kommunalbestyrelse skønner selv over,  

 hvilke klubtilbud og andre socialpædagogiske fritidstilbud, der er  

 behov for at etablere, herunder hvilke former for tilbud og hvor mange  

 pladser, der er nødvendige.
 Tilrettelæggelsen af tilbudsstrukturen skal  

 således ses i sammenhæng med klubber oprettet efter  

 bestemmelserne i ungdomsskoleloven og folkeoplysningsloven og med  

  øvrige fritidstilbud som idræt, musik, spejder, ungdomsskole  

 mv., der findes i kommunen til større børn og unge.
 Kommunalbestyrelsen har det overordnede ansvar for at  

 sikre, at der i kommunen findes de nødvendige tilbud, men kan opfylde  

 sine forpligtelser på dette område ved at indgå samarbejde  

 med foreninger, organisationer m.v.
 Den kommunale forpligtelse efter § 19 gælder  

 således i den udstrækning, der ikke i øvrigt i kommunen er  

 fritidstilbud, herunder i det private foreningsliv, der opfylder lovens  

 intention og formål og som samlet dækker målgruppens  

 behov.
 Det beror på en konkret vurdering, hvorvidt en  

 kommune kan anses for at opfylde forpligtelsen efter § 19. I  vurderingen  

 må indgå de behov, som den aktuelle aldersgruppe i kommunen har,  

 sammenholdt med de fritidstilbud, der samlet findes i kommunen.
I vurderingen må også indgå, om der i  

 kommunen er grupper af større børn og unge, der af forskellige  

 grunde ikke benytter eller ikke profiterer af de mange organiserede  

 fritidstilbud, der tilbydes af private foreninger og organisationer.
Heri  

 ligger, at det konkret må vurderes, om øvrige fritidstilbud i  

 kommunen kan anses for at opfylde de behov som den aktuelle aldersgruppe har  

 for samvær og aktiviteter i trygge omgivelser efter skoletid, eller om  

 der i kommunen er grupper af børn og unge, der falder uden for eller  

 har andre behov end, hvad det organiserede fritidsliv tilbyder." Vojens Kommune fremsatte ved brev af 15. oktober 1998 til  

 tilsynsrådet bemærkninger til Socialministeriets udtalelse:
 "I 1. afsnit under Socialministeriets vejledende udtalelse  

 hæfter kommunen sig ved, at klubtilbud og andre socialpædagogiske  

  fritidstilbud principielt ikke har dagpasningens karakter, men har et  

 pædagogisk og socialpædagogiske sigte.
Der er således intet i Socialministeriets vejledende  

 udtalelse, i Socialministeriets vejledning af 16. februar 1998 eller i  

 servicelovens § 19-25, der indikerer en åbningstid, der skal tage  

 udgangspunkt i et pasningsformål.
Der er heller ikke angivet  

 åbningstider, der skal tage udgangspunkt i et pasningsformål.
Der  

 er heller ikke angivet åbningstider i øvrigt.
 I kommunens skrivelse af 20. maj 1998 er angivet  

 åbningstider fra kl.15.00, hvilket vurderes at være det optimale  

 tidspunkt pædagogisk.
Den sidste passus i afsnittet skal sammenlignes med lovens  

 § 19, stk. 3, hvoraf det fremgår, at det er efter kommunalbestyrelsens  

 beslutning, at et fritidstilbud kan rette sig mod børn og unge med  

 særlig behov for støtte.
Dette fremgår også af  

 Socialministeriets egen vejledning af 16. februar 1998. Heraf fremgår,  

 at "Kommunen kan beslutte, at tilbudene skal kunne rette sit arbejde mod  

 børn og unge med behov for støtte" (Citat, side 7).
 Dette mener Vojens Kommune at have sikret sig ved  

 godkendelsen af de mange forskellige foreningers målgruppe- og  

 målformuleringer.
 I 3. afsnit fremgår, at det er kommunalbestyrelsens  

 skøn, hvilke tilbud der er behov for at etablere og hvor mange.
 I skrivelse af 20. maj 1998 har Vojens Kommune klart  

 redegjort for, hvorledes behovet skønnes og løbende vurderes.  

 Det omtalte Ungdomsråd påbegynder sin virksomhed 1. januar 1999.  

 Der er afsat kr. 50.000 i budget 1999 hertil.
 Afsnit 4, 5 og 6 angiver kommunale alternativer til  

 egentlig institutionel klubvirksomhed og fritidstilbudsvirksomhed for  

 børn og unge, jf. servicelovens § 19-25.
Vojens Kommune har redegjort for, at den er en af de  

 kommuner i Sønderjylland, der har flest fritidstilbud til sine  

 indbyggere.
Socialministeriets vejledende udtalelser i disse afsnit, jf.  

 intentionerne i al socialpædagogisk arbejde, understreger den naturlige  

 mulighed, at børn og unge  - også de med særlige behov -  

 skal integreres i normale foreningers tilbud.
Egentlige institutionelle klubtilbud til børn og  

 unge kan forestilles i "foreningsløse" kvarterer i større byer,  

 men i en landkommune med 17.000 indbyggere  -  en centerby på 7.000  

 indbyggere - og med 65 foreninger med tilbud om fritidsaktiviteter, vil det  

 være disharmoni med enhver tanke om det hensigtsmæssige i  

 integration.
Det er da også således, at det er i de  

 allerstørste byer i Danmark, hvor der er udbredt klubvirksomhed for  

 børn og unge.
Det er kommunens opfattelse, at Socialministeriets  

 vejledning i næstsidste afsnit skal forstås på den  

 måde, at der er tale om en pasningsordning efter skoletid.
Det er en  

 næsten logisk sandhed, at fritidstilbud til børn og unge skal  

 foregå efter skoletid.
Men pædagogisk bør der være  

 et pusterum fra skoletidens ophør til fritidstilbudets begyndelse.
Begrebet tryghed må relatere sig til  

 formålsformuleringen i servicelovens § 19, stk. 2. Vojens Kommune har  

 allerede redegjort for, hvorledes den imødekommer børns  

 pasningsbehov efter skoletid i SFO med de dispensationer, der er for  

 større børn, herunder børn der er utrygge." Ved brev af 28. oktober 1998 fremsatte XXX  

 bemærkninger til Socialministeriets udtalelse.
Af brevet fremgår  

 bl.a., at sportsforeningernes tilbud ligger uden for almindelig arbejdstid,  

 idet lederne har sædvanligt arbejde i dagtimerne.
Herudover  

 anføres, at for så vidt angår de 9-10 årige  

 børn er problemet med fritidstilbud fortsat ikke løst i  

 perioden fra efter normal skoletid til efter normal arbejdstid.
 Vojens Kommune fremsatte på baggrund heraf ved brev  

 af 28. november 1998 yderligere bemærkninger til sagen.
Tilsynsrådet for Sønderjyllands Amt afgav den  

 23. april 1999 en udtalelse i sagen.
Af udtalelsen fremgår bl.a.  

 følgende:
"Efter de foreliggende oplysninger findes der ingen  

 generelle fritidstilbud til aldersgruppen 10-14 årige i Vojens Kommune.  

 Vojens Kommune opfylder derfor ikke forpligtelsen til at sørge for, at  

 der i kommunen er generelle fritidstilbud, der retter sig mod alle  

 større børn og unge.
Det bemærkes, at kommunen ikke  

 findes at opfylde denne forpligtelse alene ved at henvise til tilbud i det  

 private foreningsliv, idet disse tilbud forudsætter specifikke  

 interesser hos deltagerne.
Tilbuddene i det private foreningsliv kan - i lighed med tilbud efter  

 ungdomsskoleloven og folkeoplysningsloven - alene indgå som et led i  

 kommunens vurdering af, hvorledes tilbudsstrukturen skal  

 tilrettelægges.
Kommunen kan derfor ikke lovligt helt undlade at  

 sørge for et vist udbud af generelle fritidstilbud til en  

 afgrænset aldersgruppe - i dette tilfælde de 10-14  

 årige.
Tilsynsrådet pålægger derfor Vojens  

 Kommune inden begyndelsen af skoleåret 1999/-2000 at tilvejebringe  

 generelle fritidstilbud for de 10-14 årige, der opfylder kravene i lov  

 om social service § 19." Ved brev af 31. maj 1999 anmodede Indenrigsministeriet  

 Tilsynsrådet for Sønderjyllands Amt om en udtalelse i sagen.
 Ved brev af 25. juni 1999 oplyste Tilsynsrådet for  

 Sønderjyllands Amt, at tilsynsrådet kunne henholde sig til  

 udtalelsen af 23. april 1999.
 Indenrigsministeriets udtalelse:
 Det tilsyn, som de for hvert amt nedsatte  

 tilsynsråd udøver over for kommunerne, er et retligt tilsyn.  

 Tilsynet omfatter kun spørgsmål om, hvorvidt der er sket en  

 tilsidesættelse af lovgivningen, herunder offentligretlige  

 retsgrundsætninger, jf. § 61 i lov om kommunernes styrelse  

 (lovbekendtgørelse nr. 810 af 28. oktober 1999).
 Tilsynsrådene kan ikke tage stilling til, om  

 kommunernes dispositioner er rimelige eller hensigtsmæssige, eller til  

 spørgsmål vedrørende skønsudøvelse,  

 så længe skønnet udøves inden for de rammer, der er  

 fastsat i lovgivningen.
 Tilsynsrådet kan således ikke tage stilling  

 til, hvorvidt det ville være formålstjenligt, at kommunen  

 opretter fritidstilbud.
 Indenrigsministeriet er ikke almindelig klageinstans i  

 forhold til tilsynsrådene, men ministeriet fører tilsyn med, at  

 tilsynsrådene ikke tilsidesætter lovgivningen, og at  

 tilsynsrådenes udtalelser ikke er udtryk for en urigtig retsopfattelse  

 eller hviler på et urigtigt faktisk grundlag, jf. § 61a i lov om  

 kommunernes styrelse.
 § 19 i lov om social service, jf. lovbekendtgørelse  

 nr. 26 af 17. januar 2000, har følgende ordlyd:
 "Kommunen sørger for, at der er de  

 nødvendige klubtilbud og andre socialpædagogiske fritidstilbud  

 til større børn og unge, jf. dog § 23.
 Stk. 2. Tilbudene skal i samarbejde med de større  

 børn og unge skabe aktiviteter og samværsformer, der fremmer den  

 enkeltes alsidige udvikling og selvstændighed samt evne til at  

 indgå i et forpligtende fællesskab.
 Stk. 3. Tilbudene indgår som led i kommunens  

 generelle  fritidstilbud til børn og unge og skal efter kommunens  

 beslutning også kunne rette sit arbejde mod børn og unge med  

 behov for støtte.
 Stk. 4. Kommunen fastsætter mål og rammer for  

 tilbudenes arbejde som en integreret del af kommunerens samlede  

 fritidsmæssige, forebyggende og støttende indsats over for  

 børn og unge.
Stk. 5. Kommunen fastsætter retningslinjer, der  

 sikrer børn og unge indflydelse på indholdet i det enkelte  

 tilbud.
Kommunen kan beslutte, at reglerne om forældrebestyrelser, jf.  

 §§ 13 og 14, finder anvendelse på visse tilbud." Bestemmelsen svarer til § 73 a i den indtil 1. juli 1998  

 gældende bistandslov.
 Af bemærkningerne (FT 1994-95, tillæg A,  s.  

 124 ff.) til § 73 a fremgik bl.a., at formålet med klubtilbudene og de  

 socialpædagogiske fritidstilbud er, at de gennem aktiviteter og  

 samvær støtter de unge i deres udviklingsproces på vej til  

 selvstændighed og et voksenliv, og at tilbudene medvirker til, at  

 også de svagest stillede grupper af børn og unge kan få et  

 styrket udgangspunkt for bedre at kunne håndtere egen  

 livssituation.
 Af bemærkningerne, s. 130, fremgik endvidere bl.a.  

 følgende:
 "Bestemmelsen er en præcisering af den  

 gældende forpligtelse for kommunalbestyrelsen til at oprette det  

 nødvendige antal pladser i klubber og socialpædagogiske  

  fritidstilbud til større børn og unge.
 I vurderingen af hvad de nødvendige klubtilbud mv.  

 omfatter, må indgå dels det lokale behov for klubtilbud mv., dels  

 i hvilken udstrækning der i kommunen i øvrigt er fritidstilbud,  

 der indholdsmæssigt dækker det i lovforslaget angivne  

 formål og retter sig mod samme aldersgruppe.
 Kommunalbestyrelsens forpligtelse efter § 73 a, stk. 1,  

 skal således ses i sammenhæng med klubtilbud oprettet efter  

 bestemmelserne i ungdomsskoleloven og folkeoplysningsloven (...)og med de  

 øvrige fritidstilbud som idræt, musik, spejder, ungdomsskole  

 m.v., der findes i kommunen til større børn og unge.
 ...
Bestemmelsen forudsætter således, at der i  

 kommunen er et vist udbud af forskelligartede fritidstilbud, der samlet  

 retter sig mod alle større børn og unge, inklusivt de svage og  

 udsatte grupper.
Ved tilrettelæggelsen af kommunens tilbud må  

 kommunalbestyrelsen være opmærksom på, at der kan  

 være tidspunkter, hvor grupper af større børn og unge  

 særligt kan have behov for et tilbud om samvær og  

 aktiviteter." Af Socialministeriets vejledning nr. 26 af 16. februar  

 1998 om klubtilbud og andre socialpædagogiske fritidstilbud til  

 større børn og unge efter lov om social service  fremgår  

 bl.a., at kommunen har det overordnede ansvar for at sikre, at der i kommunen  

 findes de nødvendige tilbud, men kan opfylde sine forpligtelser  

 på dette område ved at indgå samarbejde med foreninger,  

 organisationer mv. og ved at lade private etablere klubordninger med  

 kommunalt tilskud.
Herudover fremgår, at den kommunale forpligtelse  

 efter § 19, stk. 1, således gælder i den udstrækning, der  

 ikke i øvrigt i det private foreningsliv mv. er tilbud, der opfylder  

 lovens intention og formål og som samlet dækker målgruppens  

 behov.
 Vojens Kommune er således ifølge § 19 i  

 serviceloven forpligtet til at sikre, at der i kommunen findes de  

 nødvendige tilbud, der indholdsmæssigt dækker det i loven  

 angivne formål og retter sig mod den relevante aldersgruppe.
 Tilsynsrådet for Sønderjyllands Amt har i  

 udtalelsen af 23. april 1999 anført, at Vojens Kommune ikke lovligt  

 helt kan undlade at sørge for et vist udbud af generelle  

 fritidstilbud.
Indenrigsministeriet er ikke enigt heri.
Ministeriet  

 finder således ikke, at en kommune i medfør af                 §  

 19 i serviceloven er forpligtet til at oprette generelle fritidstilbud,  

 såfremt der i kommunen er tilstrækkelige tilbud i øvrigt,  

 der opfylder lovens formål, dvs. tilbud der fremmer den enkeltes  

 alsidige udvikling og selvstændighed samt evne til at indgå i et  

 forpligtende fællesskab.
 Der er i sagen rejst spørgsmål om, hvorvidt  

 de i kommunen eksisterende fritidstilbud skal påbegynde umiddelbart  

 efter skoletid, således at der ikke er en periode,  hvor de unge ikke  

 er aktiverede.
Det er Indenrigsministeriets opfattelse, at der ikke  

 på baggrund af reglerne i serviceloven er grundlag for at stille krav  

 om en sådan tidsmæssig sammenhæng mellem skole og  

 fritidstilbud.
Der er således ikke i servicelovens kapitel om  

 klubtilbud og andre socialpædagogiske fritidstilbud til større  

 børn og unge - i modsætning til lovens regler om dagtilbud til  

 børn - noget krav om, at denne gruppe børn og unge skal passes  

 i fritidstilbudet efter endt skoletid.
Det bemærkes dog, at der kan være  

 særligt socialt udsatte unge i kommunen, der kan have andre behov  

 eksempelvis i form af et fritidstilbud, der begynder umiddelbart efter  

 skoletid.
Sådanne behov kan imidlertid efter Indenrigsministeriets  

 opfattelse imødekommes - som Vojens Kommune også har  

 anført, at der er praksis for - ved at meddele dispensation til  

 optagelse i en SFO ordning.
 Efter Indenrigsministeriets opfattelse giver § 19 i  

 serviceloven en kommune vide rammer til at skønne over, hvorvidt der i  

 kommunen er fritidstilbud i øvrigt, der opfylder lovens formål  

 og samlet dækker kommunens større børn og unges behov.
 På baggrund af de foreliggende oplysninger om  

 udbudet af fritidsaktiviteter i Vojens Kommune har Indenrigsministeriet ikke  

 fundet tilstrækkeligt grundlag for at anmode Tilsynsrådet for  

 Sønderjyllands Amt om at genoptage sagens behandling med henblik  

 på en vurdering af, om Vojens Kommune lovligt kan undlade at oprette  

 generelle fritidstilbud til større børn og unge.
 Hvorvidt det i øvrigt er formålstjenligt, at  

 der i Vojens Kommune oprettes generelle fritidstilbud i medfør af § 19  

 i serviceloven, beror på en vurdering af hensigtsmæssigheden  

 heraf, som det falder uden for de kommunale tilsynsmyndigheders kompetence at  

 tage stilling til.
 Indenrigsministeriet har i dag meddelt Tilsynsrådet  

 for Sønderjyllands Amt ministeriets retsopfattelse.
 Kopi af dette brev er sendt til Tilsynsrådet for  

 Sønderjyllands Amt, Socialministeriet og XXX.
