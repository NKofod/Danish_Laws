Skriftlig fremsættelse (5. oktober 2016) Skatteministeren Karsten Lauritzen:
 Herved tillader jeg mig for Folketinget at fremsætte:
Forslag til lov om ændring af lov om afgift af elektricitet, fusionsskatteloven og selskabsskatteloven (Lempelse af elafgift for forlystelser, ændring af reglerne om skattefri spaltning, særlige bonushensættelser, værdiansættelse af kooperationsbeskattede andelsforeningers unoterede aktier samt sambeskatning i forbindelse med konkurs) (Lovforslag nr.
L 25) Det er regeringens målsætning at sikre bedre vilkår for virksomheder og føre en politik, der bidrager til at skabe vækst og udvikling i Danmark.
Det skal blandt andet ske ved at gøre det billigere og lettere at drive virksomhed.
Herudover indeholder lovforslaget elementer, der sikrer mod en utilsigtet anvendelse af eksisterende regler.
Lovforslaget gennemfører en del af regeringens aftale med Dansk Folkeparti, Liberal Alliance og Det Konservative Folkeparti om vækst og udvikling i hele Danmark, hvor det er aftalt at lempe elafgiften for forlystelser, da det er uhensigtsmæssigt, at forlystelser er sidestillet med liberale erhverv, såsom advokater, arkitekter, reklamevirksomheder og revisorer, da aktiviteterne i bl.a. forlystelsesparker i væsentlig grad adskiller sig fra disse.
Ved ændringen opnås en betydelig lempelse i elafgiften for forlystelser på godt 90 øre pr. kWh i 2017.
 Herudover foreslås det at lempe enkelte elementer af erhvervsbeskatningen, således at livsforsikringsselskaber igen får fradrag for særlige bonushensættelser, og kooperationsbeskattede andelsforeninger fremadrettet kan opgøre værdien af deres unoterede aktier på basis af den skattemæssige indre værdi.
Derudover skal lovforslaget sikre, at skattereglerne virker efter hensigten, og at der ikke sker en utilsigtet anvendelse af reglerne.
Fusionsskattelovens regler om skattefri spaltning uden tilladelse fra SKAT foreslås ændret, således at der ikke kan ske omgåelse af en eksisterende værnsregel.
Endvidere sikrer lovforslaget, at konkursramte selskabers skattemæssige underskud i konkursåret ikke skal kunne udnyttes af tidligere koncernforbundne selskaber.
Denne ændring sikrer samtidig, at der ikke opstår tvivl om, hvorvidt indkomsten for den pågældende periode tillige anses for konkursindkomst efter konkursskatteloven.
Lovforslagets element om lempelse af elafgiften vurderes samlet set at medføre et varigt mindreprovenu på ca. 20 mio. kr. årligt efter tilbageløb og adfærd.
Elementerne om skattefri spaltning og sambeskatning i forbindelse med konkurs understøtter, at der ikke opstår et utilsigtet mindreprovenu.
Endelig understøtter elementet om særlige bonushensættelser, at der ikke opstår et utilsigtet merprovenu.
 Lovforslaget er omfattet af de fælles ikrafttrædelsesdatoer og ønskes vedtaget senest 4 uger før den 1. januar 2017.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
