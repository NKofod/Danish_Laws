Betænkning afgivet af Udlændinge- og Integrationsudvalget den 17. maj 2022 Betænkning over Forslag til lov om ændring af udlændingeloven (Ændring af reglerne for ophold for medfølgende familie til udenlandske arbejdstagere, studerende og praktikanter) [af udlændinge- og integrationsministeren (Mattias Tesfaye)]:
1. Indstillinger Et flertal i udvalget (udvalget med undtagelse af DF og NB) indstiller lovforslaget til vedtagelse uændret.
 Et mindretal i udvalget (DF) indstiller lovforslaget til forkastelse ved 3. behandling.
 Et andet mindretal i udvalget (NB) vil stemme hverken for eller imod lovforslaget ved 3. behandling.
 Liberal Alliance, Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Venstre Venstres medlemmer af udvalget mener, at det er vigtigt at sikre en balance mellem, at reglerne for familiesammenføring og intentionen bag dem fastholdes, og at vi retter nogle af de uhensigtsmæssigheder, der kan være i lovgivningen.
Herunder mener Venstre envidere, at vi skal sikre bedre adgang for international arbejdskraft, bl.a. ved at tage hensyn til medfølgende familier og ægtefæller.
Venstre støtter forslaget.
Dansk Folkeparti Dansk Folkepartis medlemmer af udvalget bemærker, at der er tale om en yderst marginal problemstilling, som regeringen forsøger at imødegå med lovforslaget, idet lønmodtageren jo blot kunne have afstået fra at erhverve dansk statsborgerskab og dermed ikke bringe sin partners opholdstilladelse i fare.
Med lovforslaget skabes en ny uhensigtsmæssig situation, idet udenlandske statsborgere, der er kommet til Danmark som lønmodtagere, og som efterfølgende erhverver dansk statsborgerskab, de facto opnår en lempeligere adgang til familiesammenføring end danske statsborgere, der er danske fra fødslen, idet de udenlandske statsborgere, der er kommet til Danmark som lønmodtagere, har haft en lempeligere adgang til at få ægtefæller og børn til Danmark, netop fordi de kom til Danmark som lønmodtagere.
Dansk Folkeparti vil ikke være med til at give udenlandske statsborgere, der erhverver dansk statsborgerskab, lempeligere vilkår for at opnå familiesammenføring end danske statsborgere.
Dansk Folkeparti agter således at stemme imod forslaget ved tredjebehandlingen.
3. Udvalgsarbejdet Lovsforslaget blev fremsat den 30. marts 2022 og var til 1. behandling den 6. april 2022. Lovforslaget blev efter 1. behandling henvist til behandling i Udlændinge- og Integrationsudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 1 møde.
Høringssvar Et udkast til lovforslaget har inden fremsættelsen været sendt i høring, og udlændinge- og integrationsministeren sendte den 18. juni 2021 dette udkast til udvalget, jf.
UUI alm. del  bilag 138 (folketingssamling 2020-21). Den 30. marts 2022 sendte udlændinge- og integrationsministeren høringssvarene og et høringsnotat til udvalget.
Bilag Under udvalgsarbejdet er der omdelt 3 bilag på lovforslaget.
Spørgsmål Udvalget har under udvalgsarbejdet stillet 3 spørgsmål til udlændinge- og integrationsministeren til skriftlig besvarelse, som ministeren har besvaret.
Bjørn Brandenborg (S) Birgitte Vind (S) Camilla Fabricius (S) fmd.
Thomas Jensen (S) Kasper Sand Kjær (S) Julie Skovsby (S) Lars Aslan Rasmussen (S) Rasmus Horn Langhoff (S) Rasmus Stoklund (S) Carl Valentin (SF) Halime Oguz (SF) Anne Sophie Callesen (RV) Kathrine Olldag (RV) Pernille Skipper (EL) Rosa Lund (EL) Sikandar Siddique (FG) Mads Fuglede (V) Anne Rasmussen (V) Heidi Bank (V) Erling Bonnesen (V) Marlene Ambo-Rasmussen (V) Morten Dahlin (V) Pia Kjærsgaard (DF) nfmd.
Morten Messerschmidt (DF) Peter Skaarup (DF) Marcus Knuth (KF) Rasmus Jarlov (KF) Pernille Vermund (NB) Carsten Kissmeyer (V) Liberal Alliance, Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
