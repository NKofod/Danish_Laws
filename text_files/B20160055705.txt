Bekendtgørelse om registrering og offentliggørelse af oplysninger om ejere i Erhvervsstyrelsen I medfør af § 12, stk. 1 og 2, § 55, stk. 3, § 56, stk. 2, 3. pkt., § 57 a, stk. 6, og § 367, stk. 4, i lov om aktie- og anpartsselskaber (selskabsloven), jf. lovbekendtgørelse nr. 1089 af 14. september 2015, som ændret ved lov nr. 262 af 16. marts 2016, samt § 15 f og § 23, stk. 2, i lov om visse erhvervsdrivende virksomheder, jf. lovbekendtgørelse nr. 1295 af 15. november 2013, som ændret ved lov nr. 739 af 1. juni 2015, fastsættes:
Kapitel 1 Meddelelse om og registrering af betydelige kapitalposter i kapitalselskaber Meddelelse til kapitalselskabet om betydelige kapitalposter § 1. I henhold til selskabslovens § 55, stk. 1, skal enhver, der besidder kapitalandele i et kapitalselskab, give meddelelse til selskabet om betydelige kapitalposter.
Meddelelsen skal gives til selskabet senest 2 uger efter, at en af grænserne i selskabslovens § 55, stk. 1, nås eller ikke længere er nået.
Selskabet indfører oplysningerne i ejerbogen.
 Stk. 2. Kapitalejerens meddelelse til selskabet skal indeholde de oplysninger, som fremgår af selskabslovens § 56, stk. 2.
 Stk. 3. Har kapitalejeren ikke et CPR-nummer eller et CVR-nummer, skal kapitalejerens meddelelse til selskabet, jf. stk. 1, vedlægges følgende dokumentation, der skal sikre en entydig identifikation af kapitalejeren, jf. selskabslovens § 56, stk. 2, 2. pkt.:
 1) En person uden et CPR-nummer skal vedlægge kopi af pas eller nationalt identifikationskort, der kan anvendes ved indrejse i et Schengenland, samt oplysninger om vedkommendes eventuelle skatteidentifikationsnummer i hjemlandet.
 2) En juridisk person uden et CVR-nummer skal vedlægge officielt bevis, der højst må være 3 måneder gammelt, for, at den juridiske person er lovligt bestående i hjemlandet, samt oplysninger om vedkommendes eventuelle skatteidentifikationsnummer i hjemlandet.
 § 2. Enhver, der besidder aktier optaget til handel på et reguleret marked eller på en multilateral handelsfacilitet, og som i medfør af bekendtgørelse om storaktionærer, jf. bekendtgørelse nr. 1256 af 4. november 2015, ikke er omfattet af pligten til at give meddelelse efter § 29 i lov om værdipapirhandel m.v., jf. lovbekendtgørelse nr. 1530 af 2. december 2015, er ikke omfattet af pligten til at give meddelelse til aktieselskabet om betydelige kapitalposter efter § 55, stk. 1, i selskabsloven, jf. dog stk. 2.
 Stk. 2. Uanset stk. 1 skal der gives meddelelse efter § 55, stk. 1, i selskabsloven, hvis besiddelsesgrænsen på 100 pct. nås eller ikke længere er nået.
Kapitalselskabets registrering af betydelige kapitalposter i Erhvervsstyrelsens it-system (Det Offentlige Ejerregister) § 3. Et kapitalselskab, som har modtaget meddelelse om betydelige kapitalposter i henhold til § 1, stk. 1, skal hurtigst muligt efter modtagelsen registrere oplysningerne i Erhvervsstyrelsens it-system.
 Stk. 2. Har et kapitalselskab ikke senest 2 uger efter selskabets stiftelse modtaget meddelelser om kapitalejere, der besidder betydelige kapitalposter, jf. § 1, stk. 1, skal selskabet hurtigst muligt registrere dette forhold i Erhvervsstyrelsens it-system, jf. selskabslovens § 12, stk. 1, jf. § 58, stk. 3.
 Stk. 3. Konstaterer et kapitalselskab, at det ikke længere har kapitalejere, der besidder betydelige kapitalposter i selskabet, skal dette forhold hurtigst muligt registreres i Erhvervsstyrelsens it-system.
 Stk. 4. Kapitalselskabet skal endvidere hurtigst muligt registrere enhver ændring til de oplysninger som er indberettet i henhold til stk. 1, hvis ændringen medfører, at grænserne i selskabslovens § 55, stk. 1, nås eller ikke længere er nået.
Kapitel 2 Meddelelse om og registrering af betydelige ejerandele i kommanditselskaber som er registreringspligtige i henhold til lov om visse erhvervsdrivende virksomheder Meddelelse til kommanditselskabet om betydelige ejerandele § 4. I henhold til selskabslovens § 55, stk. 1, jf. § 15 f i lov om visse erhvervsdrivende virksomheder, skal enhver, der besidder ejerandele i et kommanditselskab, som er registreringspligtigt i henhold til lov om visse erhvervsdrivende virksomheder, give meddelelse til kommanditselskabet om betydelige ejerandele.
Meddelelsen skal gives til kommanditselskabet senest 2 uger efter, at en af grænserne i selskabslovens § 55, stk. 1, nås eller ikke længere er nået.
 Stk. 2. Ejerens meddelelse til kommanditselskabet skal indeholde de oplysninger, som fremgår af selskabslovens § 56, stk. 2, jf. § 15 f i lov om visse erhvervsdrivende virksomheder.
 Stk. 3. Har ejeren ikke et CPR-nummer eller et CVR-nummer, skal ejerens meddelelse til kommanditselskabet, jf. stk. 1, vedlægges følgende dokumentation, der skal sikre en entydig identifikation af ejeren, jf. selskabslovens § 56, stk. 2, 2. pkt., jf. § 15 f i lov om visse erhvervsdrivende virksomheder:
 1) En person uden et CPR-nummer skal vedlægge kopi af pas eller nationalt identifikationskort, der kan anvendes ved indrejse i et Schengenland, samt oplysninger om vedkommendes eventuelle skatteidentifikationsnummer i hjemlandet.
 2) En juridisk person uden et CVR-nummer skal vedlægge officielt bevis, der højst må være 3 måneder gammelt, for at den juridiske person er lovligt bestående i hjemlandet, samt oplysninger om vedkommendes eventuelle skatteidentifikationsnummer i hjemlandet.
 § 5. Enhver, der besidder ejerandele optaget til handel på et reguleret marked eller på en multilateral handelsfacilitet, og som i medfør af bekendtgørelse om storaktionærer, jf. bekendtgørelse nr. 1256 af 4. november 2015, ikke er omfattet af pligten til at give meddelelse efter § 29 i lov om værdipapirhandel m.v., jf. lovbekendtgørelse nr. 1530 af 2. december 2015, er ikke omfattet af pligten til at give meddelelse til kommanditselskabet om betydelige kapitalposter efter § 55, stk. 1, i selskabsloven, jf. § 15 f i lov om visse erhvervsdrivende virksomheder, jf. dog stk. 2.
 Stk. 2. Uanset stk. 1 skal der gives meddelelse efter § 55, stk. 1, i selskabsloven, jf. § 15 f i lov om visse erhvervsdrivende virksomheder, hvis besiddelsesgrænsen på 100 pct. nås eller ikke længere er nået.
Registrering af betydelige ejerandele i kommanditselskaber, som er registreringspligtige i henhold til lov om visse erhvervsdrivende virksomheder, i Erhvervsstyrelsens it-system (Det Offentlige Ejerregister) § 6. Et kommanditselskab, som er registreringspligtigt i henhold til lov om visse erhvervsdrivende virksomheder, som har modtaget meddelelse om betydelige ejerandele i henhold til § 4, stk. 1, skal hurtigst muligt efter modtagelsen registrere oplysningerne i Erhvervsstyrelsens it-system.
 Stk. 2. Har kommanditselskabet ikke senest 2 uger efter kommanditselskabets stiftelse modtaget meddelelser om ejere, der besidder betydelige ejerandele, jf. § 4, stk. 1, skal kommanditselskabet hurtigst muligt registrere dette forhold i Erhvervsstyrelsens it-system, jf. selskabslovens § 12, stk. 1, jf. § 58, stk. 3, jf. § 15 f i lov om visse erhvervsdrivende virksomheder.
 Stk. 3. Konstaterer et kommanditselskab, at det ikke længere har ejere, der besidder betydelige ejerandele i kommanditselskabet, skal dette forhold hurtigst muligt registreres i Erhvervsstyrelsens it-system.
 Stk. 4. Kommanditselskabet skal endvidere hurtigst muligt registrere enhver ændring til de oplysninger som er indberettet i henhold til stk. 1, hvis ændringen medfører, at grænserne i selskabslovens § 55, stk. 1, jf. § 15 f i lov om visse erhvervsdrivende virksomheder, nås eller ikke længere er nået.
Kapitel 3 Registrering af mindre besiddelser af ihændehaveraktier § 7. En erhverver af en eller flere ihændehaveraktier i et aktieselskab, som samlet besidder under 5 pct. af selskabskapitalens stemmerettigheder eller mindre end 5 pct. af selskabskapitalen, skal senest 2 uger efter erhvervelsen lade sig registrere i Erhvervsstyrelsens it-system, jf. dog selskabslovens § 57 a, stk. 4.
 Stk. 2. Registreringen i henhold til stk. 1 skal indeholde de oplysninger, som fremgår af selskabslovens § 57 a, stk. 2.
 Stk. 3. Har en erhverver af en registreringspligtig besiddelse af ihændehaveraktier, jf. stk. 1, ikke et CPR-nummer eller et CVR-nummer, skal erhververens registrering i Erhvervsstyrelsens it-system, vedlægges følgende dokumentation, der skal sikre en entydig identifikation af kapitalejeren, jf. selskabslovens § 57 a, stk. 2, 2. pkt.:
 1) En person uden et CPR-nummer skal vedlægge kopi af pas eller nationalt identifikationskort, der kan anvendes ved indrejse i et Schengenland, samt oplysninger om vedkommendes eventuelle skatteidentifikationsnummer i hjemlandet.
 2) En juridisk person uden et CVR-nummer skal vedlægge officielt bevis, der højst må være 3 måneder gammelt, for at den juridiske person er lovligt bestående i hjemlandet, samt oplysninger om vedkommendes eventuelle skatteidentifikationsnummer i hjemlandet.
 Stk. 4. Ved overdragelse af en eller flere ihændehaveraktier, som er registreret i medfør af stk. 1, skal det senest 2 uger efter overdragelsen registreres i Erhvervsstyrelsens it-system, at overdrageren ikke længere besidder aktierne, og datoen for overdragelsen skal registreres, jf. dog selskabslovens § 57 a, stk. 4.
Kapitel 4 Fælles bestemmelser om registrering og offentliggørelse Registrering via Erhvervsstyrelsens selvregistreringsløsning på www.virk.dk § 8. Registreringer i henhold til denne bekendtgørelse og ændring i allerede registrerede oplysninger, som er registreret i henhold til denne bekendtgørelse, skal ske via Erhvervsstyrelsens selvregistreringsløsning på www.virk.dk.
 Stk. 2. Registrering via Erhvervsstyrelsens selvregistreringsløsning på www.virk.dk, jf. stk. 1, skal foregå i overensstemmelse med, hvad der fremgår af selvregistreringssystemet.
 Stk. 3. Ved registrering via Erhvervsstyrelsens selvregistreringsløsning på www.virk.dk anvendes brugerens digitale signatur eller NemID, medmindre Erhvervsstyrelsen bestemmer andet.
 Stk. 4. Hvis Erhvervsstyrelsen har begrundet formodning om, at der er sket eller vil ske misbrug af adgangen til registrering i henhold til denne bekendtgørelse via selvregistreringsløsningen på www.virk.dk, er styrelsen berettiget til med øjeblikkelig virkning at lukke brugerens adgang hertil.
Stk. 5. Når registrering er sket, sendes bekræftelse på registreringen til anmelder og ejer.
Er registreringen sket i henhold til §§ 3 eller 6 sendes der også en bekræftelse til kapitalselskabet eller virksomheden.
Ansvar for registreringen via Erhvervsstyrelsens selvregistreringsløsning på www.virk.dk § 9. De omfattede selskaber og virksomheder kan bemyndige en anmelder til at optræde som fuldmægtig på selskabets eller virksomhedens vegne i forhold til Erhvervsstyrelsen og til at foretage registrering, jf. §§ 3 og 6, i Erhvervsstyrelsens selvbetjeningsløsning på www.virk.dk.
 Stk. 2. En anmelder, der registrerer et forhold i Erhvervsstyrelsens selvregistreringsløsning på www.virk.dk, indestår for, at registreringen er lovligt foretaget, herunder at der foreligger behørig fuldmagt, og at dokumentationen i forbindelse med registreringen er gyldig.
 Stk. 3. Stk. 2 gælder tilsvarende for registrering af oplysninger om ihændehaveraktier i henhold til § 7. Ved registrering af ihændehaveraktier, jf. § 7, skal registreringen, hvis denne ikke foretages af ejeren selv, vedlægges en fuldmagt, hvori anmelder bemyndiges til at foretage registreringen på vegne af ejeren.
Offentliggørelse i Erhvervsstyrelsens it-system § 10. Oplysninger om betydelige kapitalposter og ejerandele registreret i henhold til §§ 3 og 6, offentliggøres i Erhvervsstyrelsens it-system, jf. selskabslovens § 58, stk. 3, og § 15 f i lov om visse erhvervsdrivende virksomheder.
 Stk. 2. Oplysninger om ihændehaveraktier registreret i medfør af § 7, stk. 1 og 4, offentligøres ikke, men kan alene videregives til offentlige myndigheder, jf. selskabslovens § 57 a, stk. 5.
Kapitel 5 Straffebestemmelser og ikrafttræden Straffebestemmelser § 11. Overtrædelse af § 1, § 2, stk. 2, §§ 3 og 4, § 5, stk. 2 og § 6 kan straffes med bøde.
Ikrafttræden § 12. Bekendtgørelsen træder i kraft den 1. juli 2016.
 Stk. 2. Den første registrering af oplysninger, jf. § 6, stk. 1, skal være foretaget i Erhvervsstyrelsens it-system senest den 1. oktober 2016.
 Stk. 3. Bekendtgørelse nr. 1325 af 10. december 2014 om registrering og offentliggørelse af oplysninger om ejere i kapitalselskaber i Erhvervsstyrelsen ophæves.
