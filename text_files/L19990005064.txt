Bekendtgørelse af ændret protokol  

 II af 3. maj 1996 om forbud mod eller begrænsning i anvendelsen af  

 miner, lureminer og andre mekanismer til konventionen af 10. oktober 1980 om  

 forbud mod eller begrænsninger i anvendelsen af visse konventionelle  

 våben, som må anses for at være unødigt  

 skadevoldende eller for at ramme i flæng Efter at Folketinget den 22. april 1997 havde meddelt sit samtykke dertil,  

 har regeringen den 23. april 1997 notificeret FN s generalsekretær om  

 sit samtykke til at være bundet af den i Genève den 3. maj 1996  

 vedtagne ændrede protokol II om forbud mod eller begrænsninger i  

 anvendelsen af miner, lureminer og andre mekanismer til konventionen af 10.  

 oktober 1980 om forbud mod eller begrænsninger i anvendelsen af visse  

 konventionelle våben, som må anses for at være  

 unødigt skadevoldende eller for at ramme i flæng, jf.  

 Udenrigsministeriets bekendtgørelse nr. 114 af 12. december 1983,  

 Lovtidende C.
 Den ændrede protokol II, hvis franske og engelske  

 tekst gengives tillige med en oversættelse til dansk, har  

 følgende ordlyd:
PROTOKOL OM FORBUD MOD ELLER BEGRÆNSNINGER I  

 ANVENDELSEN AF MINER, LUREMINER OG ANDRE MEKANISMER SOM ÆNDRET DEN 3.  

 MAJ 1996 (PROTOKOL II SOM ÆNDRET DEN 3. MAJ 1996) TILKNYTTET  

 KONVENTIONEN OM FORBUD MOD ELLER BEGRÆNSNINGER I ANVENDELSEN AF VISSE  

 KONVENTIONELLE VÅBEN, SOM MÅ ANSES FOR AT VÆRE  

 UNØDIGT SKADEVOLDENDE ELLER FOR AT RAMME I FLÆNG_PRIVATE __ ARTIKEL 1:
ÆNDRET PROTOKOL Protokollen om forbud mod eller begrænsninger i  

 anvendelsen af miner, lureminer og andre mekanismer (protokol II) tilknyttet  

 konventionen om forbud mod eller begrænsninger i anvendelsen af visse  

 konventionelle våben, som må anses for at være  

 unødigt skadevoldende eller at ramme i flæng (»konventionen«)  

 ændres hermed.
Den ændrede protokoltekst har følgende  

 ordlyd:
»Protokol om forbud mod eller begrænsninger i  

 anvendelsen af miner, lureminer og andre mekanismer som ændret den 3.  

 maj 1996 (Protokol II som ændret den 3. maj 1996) Artikel 1 Anvendelsesområde 1. Denne protokol vedrører anvendelsen på  

 landjorden af miner, lureminer og andre mekanismer, defineret i protokollen,  

 herunder miner udlagt for at hindre adgang til strande og overgange over  

 vandløb og floder, men gælder ikke anvendelsen af søminer  

 på havet eller i indre sejlbare farvande.
 2. Denne protokol skal, foruden i situationer hvortil der  

 refereres i denne konventions artikel 1, finde anvendelse i situationer,  

 hvortil der refereres i fælles artikel 3 i Genève-konventionerne  

 af 12. august 1949. Denne protokol skal ikke finde anvendelse i  

 tilfælde af indre uroligheder og spændte situationer, som f.eks.  

 optøjer, enkeltstående og sporadiske voldshandlinger og andre  

 handlinger af tilsvarende art, som ikke er væbnede konflikter.
 3. I tilfælde hvor væbnede konflikter, som ikke er af  

 international karakter, finder sted på en af de høje  

 kontraherende parters territorium, er hver af konfliktens parter forpligtet  

 til at anvende denne protokols forbud og begrænsninger.
 4. Intet i denne protokol skal kunne påberåbes  

 med det formål at påvirke en stats suverænitet eller  

 regeringens ansvar for med alle lovlige midler at opretholde eller  

 genindføre lov og orden i staten eller at forsvare statens nationale  

 enhed og territoriale ukrænkelighed.
 5. Intet i denne protokol skal kunne påberåbes  

 som retfærdiggørelse for direkte eller indirekte indgriben,  

 uanset årsag, i den væbnede konflikt eller i den høje  

 kontraherende parts indre eller ydre anliggender, på hvis territorium  

 den omhandlede konflikt finder sted.
 6. Anvendelsen af denne protokols bestemmelser på en  

 konflikts parter, som ikke er høje kontraherende parter, der har  

 accepteret denne protokol, ændrer ikke deres juridiske status eller et  

 omstridt områdes juridiske status, hverken udtrykkeligt eller  

 underforstået.
Artikel 2 Definitioner I denne protokol betyder:
 1. »Mine« en sprængladning anbragt under, på  

 eller nær jordoverfladen eller en anden overflade og bestemt til at  

 eksplodere ved en persons eller et køretøjs  

 tilstedeværelse, nærhed eller berøring.
2. »Fjernleveret mine« en mine, som ikke er direkte  

 anbragt men leveret med artilleri, missil, raket, mortér eller  

 tilsvarende midler eller nedkastet fra et luftfartøj.
Miner leveret  

 fra et landbaseret system på mindre end 500 meters afstand anses ikke  

 for at være »fjernleverede«, forudsat at de anvendes i overensstemmelse  

 med artikel 5 og andre relevante artikler i denne protokol.
 3. »Personelmine« en mine, som primært er bestemt  

 til at eksplodere ved en persons tilstedeværelse, nærhed eller  

 berøring, og som vil ukampdygtiggøre, såre eller  

 dræbe én eller flere personer.
 4. »Luremine« er enhver indretning, som er bestemt,  

 konstrueret eller tilpasset til at dræbe eller såre, og som  

 uventet udløses, når en person berører eller nærmer  

 sig en tilsyneladende harmløs genstand eller udfører en  

 tilsyneladende sikker handling.
 5. »Andre mekanismer« manuelt anbragte  

 sprængladninger og mekanismer, herunder improviserede eksplosive  

 mekanismer, som er bestemt til at dræbe, såre eller beskadige, og  

 som udløses manuelt, ved fjernstyring eller automatisk efter en vis  

 tids forløb.
 6. »Militære mål« for så vidt  

 angår genstande, enhver genstand, der ifølge sin art, placering,  

 formål eller anvendelse udgør et effektivt bidrag til en  

 militær aktion, og hvis fuldstændige eller delvise destruktion,  

 erobring eller neutralisering under de givne forhold giver en klar  

 militær fordel.
 7. »Civile genstande« alle genstande, som ikke er  

 militære mål, som defineret i denne artikels stk. 6.
 8. »Minefelt« et afgrænset område, hvor miner  

 er blevet udlagt, og »mineret område« et område, som er farligt  

 på grund af tilstedeværelsen af miner. »Skin-minefelt« et  

 minefrit område, som giver indtryk af at være et minefelt.  

 Udtrykket »minefelt« omfatter også skinminefelter.
 9. »Registrering« en fysisk, administrativ eller teknisk  

 handling med det formål i officielle dokumenter at indføre alle  

 tilgængelige oplysninger, der kan lette lokaliseringen af minefelter,  

 minerede områder, miner, lureminer og andre mekanismer.
 10. »Selvdestruerende mekanisme« en indbygget eller  

 udvendigt anbragt automatisk virkende mekanisme, som sikrer destruktion af  

 den sprængladning, som den er indbygget i eller anbragt på.
 11. »Selvneutraliserende mekanisme« en indbygget  

 automatisk virkende mekanisme, som gør den sprængladning, den er  

 indbygget i, uvirksom.
 12. »Selvdeaktiverende«, at en sprængladning  

 automatisk gøres uvirksom ved hjælp af den uigenkaldelige  

 opslidning af en komponent, f.eks. et batteri, som er af betydning for  

 sprængladningens virke.
 13. »Fjernstyring« kontrol på afstand.
 14. »Mekanisme, der sikrer minen mod optagning« en  

 mekanisme bestemt til at beskytte en mine, og som er en del af, forbundet  

 med, fastgjort til eller anbragt under minen, og som udløses, hvis der  

 gøres forsøg på at optage minen.
 15. »Overførsel«, foruden den fysiske flytning af  

 miner til eller fra nationalt territorium, overførsel af ejendomsret  

 til og kontrol med minerne, men omfatter ikke overførslen af et  

 territorium indeholdende udlagte miner.
Artikel 3 Generelle begrænsninger i anvendelsen af miner,  

 lureminer og andre mekanismer I.
Denne artikel finder anvendelse på:
(a) miner; (b) lureminer; og (c) andre mekanismer.
 2. Hver høj kontraherende part eller en part i en  

 konflikt er i overensstemmelse med bestemmelserne i denne protokol ansvarlig  

 for alle miner, lureminer og andre mekanismer anvendt af den  

 pågældende og påtager sig at rydde, fjerne, destruere eller  

 opretholde dem som angivet i denne protokols artikel 10.
 3. Det er under alle omstændigheder forbudt at  

 anvende miner, lureminer eller andre mekanismer, som er bestemt til eller af  

 en sådan art, at de forårsager overflødig skade eller  

 unødige lidelser.
 4. Våben, som denne artikel finder anvendelse  

 på, skal nøje opfylde de standarder og begrænsninger, der  

 er opregnet i det tekniske bilag med hensyn til hver enkelt kategori.
 5. Det er forbudt at anvende miner, lureminer og andre  

 mekanismer, som er udstyret med en mekanisme eller indretning, der er  

 særligt beregnet på at detonere sprængladninger som  

 følge af magnetisk eller anden indirekte påvirkning, når  

 almindeligt tilgængelige minesøgere anvendes i deres  

 nærhed under normal brug.
 6. Det er forbudt at anvende en selvdeaktiverende mine  

 udstyret med en mekanisme, der sikrer minen mod optagning, og som er  

 konstrueret på en sådan måde, at mekanismen, der sikrer  

 minen mod optagning, er virksom, efter at minen er ophørt med at kunne  

 virke som mine.
 7. Det er under alle omstændigheder forbudt at rette  

 våben omfattet af denne artikel mod civilbefolkningen i almindelighed  

 eller mod civile enkeltpersoner eller civile genstande, hvad enten dette sker  

 i angrebs- eller forsvarsøjemed eller som gengældelse.
8. Vilkårlig anvendelse af våben omfattet af  

 denne artikel er forbudt.
Vilkårlig anvendelse er enhver anbringelse af  

 sådanne våben:
(a) 	som ikke er placeret på eller er rettet imod et  

 militært mål.
I tilfælde af tvivl om hvorvidt en genstand,  

 som normalt anvendes til civile formål som f.eks. et sted, hvor  

 gudsdyrkelse foregår, et hus eller anden bolig eller en skole, bruges  

 med henblik på at yde et effektivt bidrag til en militær aktion,  

 skal der bestå en formodning om, at den ikke anvendes i et sådant  

 øjemed; eller (b) 	som indebærer en fremføringsmåde eller et  

 fremføringsmiddel, der ikke kan rettes mod et specifikt militært  

 mål; eller (c) 	som må forventes at medføre tilfældige tab af  

 civilpersoners liv, civilpersoners tilskadekomst, skade på civile  

 genstande, eller en kombination heraf, som i betydelig grad ville overstige  

 den forventede konkrete og direkte militære fordel.
 9. En flerhed af klart adskilte og kendelige  

 militære mål beliggende i en storby, by, landsby eller andet  

 område, som rummer en tilsvarende koncentration af civilpersoner eller  

 civile genstande, betragtes ikke som et enkelt militært mål.
10. Alle gennemførlige  

 forsigtighedsforanstaltninger skal træffes for at beskytte  

 civilpersoner mod virkningerne af våben omfattet af denne artikel.  

 Gennemførlige forsigtighedsforanstaltninger er sådanne  

 foranstaltninger, som er praktisk mulige, når alle foreliggende  

 omstændigheder på det pågældende tidspunkt, herunder  

 humanitære og militære hensyn, tages i betragtning.
Disse  

 omstændigheder indbefatter, men er ikke begrænset til:
(a) 	miners virkning på kort og på langt sigt for den  

 lokale civilbefolkning, så længe minefeltet består; (b) 	mulige foranstaltninger til at beskytte civilpersoner (f.eks.  

 indhegning, skilte, advarsler og overvågning); (c) 	rådighed over og mulighed for at anvende alternativer;  

 samt (d) 	de militære behov på kort og på langt sigt for  

 et minefelt.
 11. Effektivt forudgående varsel skal gives om  

 enhver udlægning af miner, lureminer og andre mekanismer, som kan  

 berøre civilbefolkningen, medmindre omstændighederne ikke  

 tillader det.
Artikel 4 Begrænsninger i anvendelsen af personelminer Det er forbudt at anvende personelminer, som ikke er  

 sporbare som angivet i det tekniske bilags stk. 2.
Artikel 5 Begrænsninger i anvendelsen af personelminer, der  

 ikke er fjernleverede 1. Denne artikel finder anvendelse på personelminer  

 bortset fra fjernleverede miner.
 2. Det er forbudt at anvende våben, omfattet af  

 denne artikel, der ikke er i overensstemmelse med det tekniske bilags  

 bestemmelser om selvdestruktion og selvdeaktivering, medmindre:
(a) 	sådanne våben er anbragt inden for et  

 perimeterafmærket område, som overvåges af militært  

 personel og er beskyttet af indhegning eller andre midler for at sikre, at  

 civilpersoner effektivt holdes ude fra området.
Afmærkningen skal  

 være kendelig og varig og skal som minimum være synlig for en  

 person, som skal til at begive sig ind på det perimeterafmærkede  

 område; og (b) 	der er foretaget rydning af sådanne våben, før  

 området forlades, medmindre området er overgivet til styrker fra  

 en anden stat, som accepterer ansvaret for opretholdelse af de  

 beskyttelsesforanstaltninger, der kræves i henhold til denne artikel,  

 samt for den efterfølgende rydning af de pågældende  

 våben.
3. En part i en konflikt er kun fritaget for yderligere  

 overholdelse af bestemmelserne i stk. 2, litra (a) og (b) i situationer,  

 hvor en sådan overholdelse ikke er mulig på grund af fremtvunget  

 tab af kontrol over området som et resultat af fjendtlig militær  

 aktion, herunder situationer, hvor direkte fjendtlig militær aktion  

 gør det umuligt at overholde bestemmelsen.
Hvis den  

 pågældende part genvinder kontrol over området, skal denne  

 på ny overholde bestemmelserne i ovenstående stk. 2, litra  

 (a) og (b).
 4. Hvis en konfliktparts styrker vinder kontrol over et  

 område, hvorpå er udlagt våben, omfattet af denne artikel,  

 skal sådanne styrker i størst mulig udstrækning opretholde  

 og om nødvendigt tilvejebringe de i denne artikel krævede  

 beskyttelsesforanstaltninger, indtil våbnene er ryddet.
 5. Alle gennemførlige forholdsregler skal  

 træffes for at forhindre en uautoriseret fjernelse,  

 ukendeliggørelse, destruktion eller skjul af hvilken som helst  

 mekanisme, eller hvilket som helst system eller materiale anvendt for at  

 markere perimeteren i et perimeterafmærket område.
 6. Våben omfattet af denne artikel, som spreder  

 fragmenter i en horisontal bue på mindre end 90°, og som er anbragt  

 på eller over jordoverfladen, kan anvendes uden de forholdsregler, der  

 er foreskrevet i denne artikels stk. 2, litra (a) i en periode på  

 maksimalt 72 timer, hvis:
(a) 	de er placeret i umiddelbar nærhed af den militære  

 enhed, som anbragte dem; og (b) 	området overvåges af militært personel for at  

 sikre, at civilpersoner effektivt holdes ude fra området.
Artikel 6 Begrænsninger i anvendelsen af fjernleverede  

 miner 1. Det er forbudt at anvende fjernleverede miner,  

 medmindre de er registreret i overensstemmelse med det tekniske bilags  

 stk. 1, litra (b).
 2. Det er forbudt at anvende fjernleverede personelminer,  

 som ikke er i overensstemmelse med bestemmelserne om selvdestruktion og  

 selvdeaktivering i det tekniske bilag.
 3. Det er forbudt at anvende fjernleverede miner med  

 undtagelse af personelminer, medmindre de, i det omfang det er muligt, er  

 udstyret med en effektiv selvdestruktions- eller selvneutraliseringsmekanisme  

 og har en selvdeaktiverende reserveindretning, som er konstrueret  

 således, at minen ikke længere vil kunne virke som mine,  

 når minen ikke længere tjener det militære formål,  

 der var grunden til, at den blev anbragt.
 4. Effektivt forudgående varsel skal gives om enhver  

 levering eller nedkastning af fjernleverede miner, som kan berøre  

 civilbefolkningen, medmindre omstændighederne ikke tillader det.
Artikel 7 Forbud mod anvendelse af lureminer og andre  

 mekanismer 1. Uden præjudice for de folkeretlige regler  

 gældende for væbnede konflikter med hensyn til forræderi og  

 svig er det under alle omstændigheder forbudt at anvende lureminer og  

 andre mekanismer, som på nogen måde er fæstnet til eller  

 forbundet med:
(a) 	internationalt anerkendte beskyttelseskendemærker, -tegn  

 eller -signaler; (b) 	syge, sårede eller døde personer; (c) 	begravelsessteder eller krematorier eller grave; (d) 	installationer, udstyr, leverancer og transportmidler til  

 medicinske formål; (e) 	legetøj eller andre transportable genstande, som specielt  

 er beregnet på børns bespisning, helbred, hygiejne,  

 beklædning eller uddannelse; (f) 	mad- eller drikkevarer; (g) 	køkkenredskaber eller -apparater undtagen i militære  

 anlæg, militære lokaliteter eller militære  

 forsyningsdepoter; (h) 	genstande, der klart er af religiøs art; (i) 	historiske monumenter, kunstværker eller steder for  

 gudsdyrkelse, som repræsenterer et folks kulturelle eller  

 åndelige arv; eller (j)	dyr eller ådsler.
 2. Det er forbudt at anvende lureminer eller andre  

 mekanismer i form af tilsyneladende uskadelige, transportable genstande, som  

 er specielt bestemt og konstrueret til at indeholde eksplosivt materiale.
 3. Uden præjudice for bestemmelserne i artikel 3 er  

 det forbudt at anvende våben omfattet af denne artikel i enhver storby,  

 by, landsby eller andet område, som rummer en tilsvarende koncentration  

 af civilpersoner, hvor kamp mellem hærstyrker ikke finder sted eller  

 synes umiddelbart forestående, medmindre:
(a) 	de pågældende våben er anbragt på eller i  

 umiddelbar nærhed af et militært mål; eller (b) 	der er taget forholdsregler til beskyttelse af civilpersoner mod  

 deres virkninger, f.eks. ved postering af vagter, udsendelse af advarsler  

 eller opsætning af hegn.
Artikel 8 Overførsler 1. For at fremme denne protokols formål forpligter  

 hver af de høje kontraherende parter sig til:
(a) 	ikke at overføre miner, som det er forbudt at anvende i  

 henhold til denne protokol; (b) 	ikke at overføre miner til nogen modtager, som ikke er en  

 stat eller et statsorgan, der er bemyndiget til at modtage sådanne  

 overførsler; (c) 	at udvise tilbageholdenhed i tilfælde af overførsel  

 af miner, hvis anvendelse er begrænset i henhold til denne protokol.  

 Særligt forpligter hver af de høje kontraherende parter sig til  

 ikke at overføre personelminer til stater, som ikke er bundet af denne  

 protokol, medmindre modtagerstaten accepterer at anvende denne protokol;  

 og (d) 	at sikre, at enhver overførsel i henhold til denne artikel  

 finder sted under fuldstændig overholdelse fra både den  

 overførende og den modtagende stats side af de relevante bestemmelser  

 i denne protokol og de humanitære folkeretlige regler.
 2. I tilfælde hvor en høj kontraherende part  

 erklærer, at man vil udskyde overholdelse af nærmere angivne  

 bestemmelser om anvendelsen af visse miner som reguleret i det tekniske  

 bilag, finder denne artikels stk. 1, litra (a) imidlertid anvendelse  

 på disse miner.
 3. Indtil protokollens ikrafttræden vil alle  

 høje kontraherende parter afstå fra handlinger, som ville  

 være uoverensstemmende med denne artikels stk. 1, litra (a).
Artikel 9 Registrering og anvendelse af oplysninger om minefelter,  

 minerede områder, miner, lureminer og andre mekanismer 1. Alle oplysninger om minefelter, minerede områder,  

 miner, lureminer og andre mekanismer skal registreres i overensstemmelse med  

 bestemmelserne i det tekniske bilag.
 2. Alle sådanne registreringer skal opbevares af en  

 konflikts parter, som straks efter de aktive fjendtligheders ophør  

 tager alle nødvendige og passende forholdsregler, herunder anvender  

 disse oplysninger for at beskytte civilpersoner mod virkningerne af  

 minefelter, minerede områder, miner, lureminer og andre mekanismer i  

 områder under deres kontrol.
Samtidig stiller de også alle oplysninger, som de er  

 i besiddelse af om minefelter, minerede områder, miner, lureminer og  

 andre mekanismer udlagt af dem i områder, som ikke mere er under deres  

 kontrol, til rådighed for den anden konfliktpart eller -parter samt FNs  

 generalsekretær; hvor imidlertid en konfliktparts styrker befinder sig  

 på modstanderens territorium, kan begge parter, under  

 forudsætning af gensidighed, undlade at stille sådanne  

 oplysninger til rådighed for generalsekretæren og den anden part  

 i det omfang, sikkerhedsinteresser kræver en sådan  

 tilbageholdelse, indtil begge parter har forladt modpartens territorium.
I  

 det sidstnævnte tilfælde skal de tilbageholdte oplysninger  

 frigives, så snart de pågældende sikkerhedsinteresser  

 tillader det.
Overalt hvor det er muligt, skal konfliktens parter ved  

 gensidig aftale søge at frigive sådanne oplysninger så  

 snart som muligt på en måde, som er i overensstemmelse med hver  

 parts sikkerhedsinteresser.
 3. Denne artikel er uden præjudice for  

 bestemmelserne i denne protokols artikel 10 og 12.
Artikel 10 Fjernelse af minefelter, minerede områder, miner,  

 lureminer og andre mekanismer samt internationalt samarbejde 1. Umiddelbart efter aktive fjendtligheders ophør  

 skal alle minefelter, minerede områder, miner, lureminer og andre  

 mekanismer ryddes, fjernes, destrueres eller opretholdes i overensstemmelse  

 med denne protokols artikel 3 og artikel 5, stk. 2.
 2. Ansvaret herfor påhviler de høje  

 kontraherende parter og parterne i en konflikt med hensyn til minefelter,  

 minerede områder, miner, lureminer og andre mekanismer i områder  

 under deres kontrol.
 3. Hvad angår minefelter, minerede områder,  

 miner, lureminer og andre mekanismer udlagt af en part i områder, som  

 denne ikke længere udøver kontrol over, yder en sådan part  

 den part, som ifølge denne artikels stk. 2 har kontrollen over  

 området, i det omfang dette tillades af sidstnævnte, den tekniske  

 og materielle bistand, som er nødvendig for at opfylde dette  

 ansvar.
 4. Når som helst det er nødvendigt,  

 bestræber parterne sig på at opnå enighed, både med  

 hinanden og, hvor det er hensigtsmæssigt, med andre stater og med  

 internationale organisationer, om tilvejebringelse af teknisk og materiel  

 bistand, herunder efter omstændighederne indbefattet organisering af  

 fælles operationer, som er nødvendige for at leve op til dette  

 ansvar.
Artikel 11 Teknologisk samarbejde og bistand 1. Hver høj kontraherende part forpligter sig til  

 at lette, og har ret til at deltage i, den størst mulige udveksling af  

 udstyr, materiale samt videnskabelige og teknologiske oplysninger i  

 forbindelse med gennemførelsen af denne protokol samt i relation til  

 minerydning.
Særlig må de høje kontraherende parter ikke,  

 når der er tale om humanitære formål, pålægge  

 leveringen af minerydningsudstyr og hertil knyttede teknologiske oplysninger  

 urimelige begrænsninger.
 2. Hver høj kontraherende part forpligter sig til  

 at levere oplysninger til den database om minerydning, som er oprettet inden  

 for FN-systemet, især oplysninger om minerydningsmidler og -teknologier  

 samt lister over eksperter, ekspertorganisationer eller nationale  

 kontaktcentre i relation til minerydning.
 3. Hver høj kontraherende part, som er i stand til  

 det, yder bistand til minerydning gennem FN-systemet, andre internationale  

 organer eller på bilateralt plan eller bidrager til FNs frivillige fond  

 til minerydningsbistand.
4. Anmodninger fra høje kontraherende parter om  

 bistand, støttet af relevante oplysninger, kan fremsendes til FN,  

 andre relevante organer eller til andre stater.
Disse anmodninger kan  

 overgives til FNs generalsekretær, der videresender dem til alle  

 høje kontraherende parter og til relevante internationale  

 organisationer.
 5. I tilfælde af anmodninger til FN kan FNs  

 generalsekretær, inden for de ressourcer, som han har til  

 rådighed, tage passende skridt til at vurdere situationen og i  

 samarbejde med den høje kontraherende part, der har fremsat  

 anmodningen, træffe afgørelse om den passende ydelse af bistand  

 til minerydning eller gennemførelse af protokollen.  

 Generalsekretæren kan også rapportere til de høje  

 kontraherende parter om en sådan vurdering samt om den  

 nødvendige type og omfang af bistand.
 6. Uden præjudice for deres forfatningsmæssige  

 og andre juridiske bestemmelser forpligter de høje kontraherende  

 parter sig til at samarbejde og overføre teknologi, der kan lette  

 gennemførslen af de relevante forbud og begrænsninger, som er  

 anført i denne protokol.
 7. Hver høj kontraherende part har, hvor det er  

 passende, ret til at søge og modtage teknisk bistand fra en anden  

 høj kontraherende part, hvor det er nødvendigt og muligt,  

 vedrørende relevant specifik teknologi, med undtagelse af  

 våbenteknologi, med henblik på at reducere de overgangsperioder,  

 der er åbnet mulighed for i det tekniske bilag.
Artikel 12 Beskyttelse mod virkningerne af minefelter, minerede  

 områder, miner, lureminer og andre mekanismer 1. Anvendelse (a) 	Med undtagelse af de styrker og missioner, der henvises til i  

 stk. 2, litra (a)(i), finder denne artikel kun anvendelse på  

 missioner, som udfører opgaver i et område med billigelse af den  

 høje kontraherende part, på hvis territorium opgaverne  

 udføres.
 (b) 	Anvendelsen af bestemmelserne i denne artikel på parter i en  

 konflikt, som ikke er høje kontraherende parter, vil ikke ændre  

 deres juridiske status eller et omstridt territoriums juridiske status,  

 hverken udtrykkeligt eller underforstået.
 (c) 	Bestemmelserne i denne artikel er uden præjudice for  

 eksisterende humanitær folkeret eller andre internationale  

 regelsæt, som måtte finde anvendelse, eller afgørelser af  

 FNs Sikkerhedsråd, som måtte yde et højere  

 beskyttelsesniveau for personel, som virker i overensstemmelse med denne  

 artikel.
2. Fredsbevarende og visse andre styrker og missioner (a) Dette stykke finder anvendelse på:
(i) 	enhver FN-styrke eller -mission, som udfører fredsbevarende  

 tjeneste, observationstjeneste eller lignende opgaver i ethvert område  

 i overensstemmelse med De forenede Nationers pagt; (ii)	enhver mission oprettet i medfør af kapitel VIII i De  

 forenede Nationers pagt, og som udfører sine opgaver i et  

 konfliktområde.
 (b) 	Hver høj kontraherende part eller part i en konflikt skal,  

 hvis chefen for en styrke eller mission, som dette stykke finder anvendelse  

 på, anmoder herom:
(i) 	i det omfang den kan, tage nødvendige forholdsregler til at  

 beskytte styrken eller missionen mod virkningerne af miner, lureminer og  

 andre mekanismer i ethvert område under dennes kontrol; (ii) 	hvis det er nødvendigt for effektivt at beskytte  

 sådant personel, og i det omfang parten kan, fjerne eller  

 uskadeliggøre alle miner, lureminer og andre mekanismer i det  

 pågældende område; samt (iii) oplyse chefen for styrken eller missionen om placeringen af alle  

 kendte minefelter, minerede områder, miner, lureminer og andre  

 mekanismer i det område, hvor styrken eller missionen er i færd  

 med at udføre sine opgaver og, så vidt det er muligt, stille  

 alle oplysninger i dens besiddelse om sådanne minefelter, minerede  

 områder, miner, lureminer og andre mekanismer til rådighed for  

 chefen for styrken eller missionen.
3. FN-systemets humanitære missioner og missioner til indhentelse  

 af oplysninger (a) 	Dette stykke finder anvendelse på enhver af FN-systemets  

 humanitære missioner eller missioner til indhentelse af  

 oplysninger.
 (b) 	Såfremt chefen for en mission, som dette stykke finder  

 anvendelse på, anmoder derom, skal hver høj kontraherende part  

 eller part i en konflikt:
(i) 	yde beskyttelse til missionens personel som anført i denne  

 artikels stk. 2, litra (b)(i); og (ii) 	hvis adgang til eller gennem noget område under partens  

 kontrol er nødvendig for udførelsen af missionens opgaver og  

 for at yde missionens personel sikker passage til eller gennem det  

 pågældende sted:
(aa)	medmindre det forhindres af igangværende fjendtligheder,  

 oplyse chefen for missionen om en sikker rute til det pågældende  

 sted, hvis sådanne oplysninger er tilgængelige; eller (bb) 	hvis oplysninger som identificerer en sikker rute ikke  

 tilvejebringes i overensstemmelse med litra (aa), så vidt det er  

 nødvendigt og muligt, rydde et spor gennem minefelterne.
4. Den internationale Røde Kors-komités  

 missioner (a) 	Dette stykke finder anvendelse på enhver af Den  

 internationale Røde Kors-komités missioner, der udøver  

 opgaver med værtsstatens eller -staters billigelse, således som  

 det er bestemt i Genève-konventionerne af 12. august 1949 og, hvor det  

 er relevant, disses tillægsprotokoller.
 (b) 	Såfremt chefen for en mission, som dette stykke finder  

 anvendelse på, anmoder derom, skal hver høj kontraherende part  

 eller part i en konflikt:
(i)	yde beskyttelse til missionens personel, således som det er  

 anført i denne artikels stk. 2, litra (b)(i); samt (ii) 	træffe de forholdsregler, der er anført i denne  

 artikels stk. 3, litra (b)(ii).
5. Andre humanitære missioner og  

 undersøgelsesmissioner (a) 	I det omfang denne artikels stk. 2, 3 og 4 ikke finder  

 anvendelse, anvendes dette stykke på følgende missioner,  

 når de udfører opgaver i et konfliktområde eller yder  

 bistand til ofre for en konflikt:
(i) 	enhver humanitær mission udført af et nationalt  

 Røde Kors- eller Røde Halvmåne-selskab eller af deres  

 internationale sammenslutning; (ii) 	enhver mission udført af en upartisk humanitær  

 organisation, herunder enhver upartisk humanitær minerydningsmission;  

 samt (iii) enhver undersøgelsesmission oprettet i medfør af  

 bestemmelserne i Genèvekonventionerne af 12. august 1949 og, hvor det  

 er relevant, disses tillægsprotokoller.
 (b) 	Såfremt chefen for en mission, som dette stykke finder  

 anvendelse på, anmoder derom, skal hver høj kontraherende part  

 eller part i en konflikt, så vidt det er muligt:
(i) 	yde beskyttelse til missionens personel, således som det er  

 anført i denne artikels stk. 2, litra (b)(i); samt (ii) 	tage de forholdsregler, der er anført i denne artikels  

 stk. 3, litra (b)(ii).
6. Fortrolighed Alle oplysninger, som er givet i fortrolighed i  

 medfør af denne artikel, skal behandles i streng fortrolighed af  

 modtageren og må ikke frigives til nogen uden for den  

 pågældende styrke eller mission uden udtrykkelig bemyndigelse fra  

 den, som har givet oplysningerne.
7. Respekt for love og bestemmelser Uden præjudice for privilegier og immuniteter, som  

 de nyder, eller for tjenstlige krav, skal personel, som deltager i de styrker  

 og missioner, som nævnes i denne artikel:
(a) 	respektere værtsstatens love og bestemmelser; samt (b) 	afholde sig fra enhver handling eller aktivitet, som er uforenelig  

 med deres tjenestes upartiske og internationale karakter.
Artikel 13 Konsultationer mellem de høje kontraherende  

 parter 1. De høje kontraherende parter forpligter sig til  

 at konsultere og samarbejde med hinanden om alle spørgsmål  

 angående denne protokols virkemåde.
I dette øjemed  

 afholder de høje kontraherende parter en årlig konference.
 2. Deltagelse i de årlige konferencer vil  

 fremgå af den forretningsorden, der vedtages.
 3. Konferencens arbejde omfatter:
(a) 	gennemgang af denne protokols virkemåde og status; (b) 	overvejelse af sager fremkommet i rapporter afgivet af de  

 høje kontraherende parter i overensstemmelse med denne artikels  

 stk. 4; (c) 	forberedelse af gennemgangskonferencer; samt (d) 	overvejelse af udviklingen af teknologier, der kan beskytte  

 civilpersoner mod de vilkårlige virkninger af miner.
 4. De høje kontraherende parter afgiver til  

 depositaren, som rundsender dem til alle høje kontraherende parter  

 forud for konferencen, årlige rapporter om et hvilket som helst af  

 følgende anliggender:
(a) 	udbredelse af oplysning om denne protokol til deres væbnede  

 styrker og civilbefolkningen; (b) 	minerydnings- og rehabiliteringsprogrammer; (c) 	skridt taget for at opfylde tekniske krav, som denne protokol  

 stiller, og alle dertil hørende relevante oplysninger; (d) 	lovgivning i forbindelse med denne protokol; (e) 	forholdsregler truffet til international udveksling af tekniske  

 oplysninger, internationalt samarbejde på minerydningsområdet og  

 til teknisk samarbejde og bistand; samt (f) 	andre relevante anliggender.
 5. Omkostningerne ved konferencen af de høje  

 kontraherende parter dækkes af de høje kontraherende parter og  

 af stater, som ikke er høje kontraherende parter, men som deltager i  

 konferencens arbejde, i overensstemmelse med FNs fordelingsskala,  

 forholdsmæssigt justeret.
Artikel 14 Overholdelse 1. Hver høj kontraherende part skal tage alle  

 passende skridt, herunder lovgivningsmæssige og andre forholdsregler,  

 til at forebygge og standse overtrædelser af denne protokol af personer  

 eller i områder under dens jurisdiktion eller kontrol.
 2. De forholdsregler, der er forudset i denne artikels  

 stk. 1, omfatter passende forholdsregler for at sikre, at den som, i  

 forbindelse med en væbnet konflikt og i strid med bestemmelserne i  

 denne protokol, med overlæg dræber eller forårsager  

 alvorlige kvæstelser på civilpersoner, pålægges  

 strafferetlige sanktioner og retsforfølges.
 3. Hver høj kontraherende part sikrer også,  

 at dens væbnede styrker udsteder relevante militære instrukser og  

 beskrivelser af arbejdsprocedurer, og at personel fra de væbnede  

 styrker modtager uddannelse svarende til deres pligter og ansvar for at  

 overholde denne protokols bestemmelser.
 4. De høje kontraherende parter forpligter sig til  

 at konsultere hinanden og samarbejde bilateralt, gennem FNs  

 generalsekretær eller gennem andre passende internationale procedurer,  

 for at løse mulige problemer, som måtte opstå  

 angående fortolkningen og anvendelsen af denne protokols  

 bestemmelser.
TEKNISK BILAG 1. Registrering (a) 	Registrering af placeringen af miner, bortset fra fjernleverede  

 miner, minefelter, minerede områder, lureminer og andre mekanismer skal  

 finde sted i overensstemmelse med følgende bestemmelser:
(i) 	placeringen af minefelter, minerede områder samt  

 områder med lureminer og andre mekanismer skal angives nøjagtigt  

 i forhold til koordinaterne for mindst to referencepunkter og den  

 anslåede størrelse af det område, som indeholder disse  

 våben, i forhold til de omtalte referencepunkter; (ii) 	kort, diagrammer eller andre registreringer skal udfærdiges  

 på en sådan måde, at de angiver placeringen af minefelter,  

 minerede områder, lureminer og andre mekanismer i forhold til  

 referencepunkter, og disse registreringer skal tillige anføre deres  

 perimetre og udstrækning; og (iii) med det formål at spore og rydde miner, lureminer og andre  

 mekanismer skal kort, diagrammer eller andre registreringer indeholde  

 fuldstændige oplysninger om type, antal, udlægningsmetode,  

 tændertype og levetid, dato og tidspunkt for udlægning,  

 mekanismer, der sikrer minen mod optagning (såfremt de forefindes), og  

 andre relevante oplysninger om alle de udlagte våben.
I alle  

 tilfælde hvor det er muligt, skal registreringen af minefeltet vise den  

 nøjagtige placering af hver mine, bortset fra minefelter udlagt i  

 rækker, hvor angivelse af placeringen af rækken er  

 tilstrækkelig.
Hver luremine registreres for sig med angivelse af den  

 nøjagtige placering og af minens funktionsmekanisme.
(b) 	Den anslåede placering samt det anslåede område,  

 hvorpå fjernleverede miner befinder sig, skal nærmere angives med  

 referencepunkternes koordinater (normalt hjørnepunkter) og skal  

 konstateres samt, hvor det er muligt, afmærkes på jorden ved  

 først givne lejlighed.
Der skal ligeledes ske registrering af det  

 samlede antal og typen af miner, datoen og tidspunktet for udlægningen  

 samt af tidsrummet indtil selvdestruktion indtræffer.
 (c) 	Kopier af registreringer skal opbevares på et  

 kommandoniveau, som er tilstrækkeligt til at garantere deres sikkerhed  

 i størst mulig udstrækning.
 (d) 	Anvendelsen af miner fremstillet efter denne protokols  

 ikrafttræden er forbudt, medmindre de er mærket, på engelsk  

 eller på det eller de respektive nationale sprog, med følgende  

 oplysninger:
(i) 	navn på oprindelsesland; (ii) 	fremstillingsmåned og -år; samt (iii) serienummer eller partinummer.
 Oplysningerne bør være synlige,  

 læselige, holdbare og kunne modstå miljømæssige  

 påvirkninger i størst mulig udstrækning.
2. Specifikationer vedrørende sporbarhed (a) 	Med hensyn til personelminer fremstillet efter den l. januar 1997  

 gælder det, at sådanne miner i deres konstruktion skal indeholde  

 et materiale eller en mekanisme, som gør det muligt at spore minen med  

 almindeligt tilgængeligt teknisk minerydningsudstyr, samt at minen  

 fremkalder et svarsignal svarende til et signal fra 8 gram jern eller mere i  

 en enkelt sammenhængende masse.
 (b) 	Med hensyn til personelminer fremstillet før den l. januar  

 1997 gælder det, at sådanne miner enten i deres konstruktion skal  

 indeholde eller før udlægning skal tilføjes et materiale  

 eller en mekanisme, der ikke let kan fjernes, som gør det muligt at  

 spore minen med almindeligt tilgængeligt teknisk minerydningsudstyr,  

 samt at minen fremkalder et svarsignal svarende til et signal fra 8 gram jern  

 eller mere i en enkelt sammenhængende masse.
(c) 	I tilfælde af at en høj kontraherende part  

 fastslår, at den ikke umiddelbart kan overholde litra (b), kan den  

 på tidspunktet for sin notifikation af samtykke til at være  

 bundet af denne protokol erklære, at den vil udskyde overholdelse af  

 litra (b) i en periode, som ikke overstiger 9 år fra denne protokols  

 ikrafttræden.
I mellemtiden skal den så vidt muligt minimere  

 brugen af personelminer, der ikke opfylder bestemmelserne.
3. Specifikationer vedrørende selvdestruktion og  

 selvdeaktivering (a) 	Alle fjernleverede personelminer skal være bestemt til og  

 konstrueret således, at ikke over 10% af aktiverede miner vil undlade  

 at destruere sig selv inden 30 dage efter udlægning, og hver mine skal  

 have en selvdeaktiverende reservemekanisme, som er bestemt til og konstrueret  

 således, at denne i kombination med selvdestruktionsmekanismen  

 bevirker, at ikke mere end én ud af et tusind aktiverede miner vil  

 virke som mine 120 dage efter udlægningen.
 (b) 	Alle ikke-fjernleverede personelminer, som anvendes uden for  

 afmærkede områder, som defineret i denne protokols artikel 5,  

 skal opfylde kravene om selvdestruktion og selvdeaktivering som anført  

 i litra (a).
 (c) 	I tilfælde af at en høj kontraherende part  

 fastslår, at den ikke umiddelbart kan overholde litra (a) og/eller (b),  

 kan den på tidspunktet for sin notifikation af samtykke til at  

 være bundet af denne protokol erklære, at den med hensyn til  

 miner fremstillet før denne protokols ikrafttræden vil udskyde  

 overholdelse af litra (a) og/eller (b) i en periode, som ikke overstiger 9  

 år fra denne protokols ikrafttræden.
 I denne overgangsperiode skal den høje kontraherende  

 part:
(i) 	forpligte sig til så vidt muligt at minimere anvendelsen af  

 personelminer, som ikke opfylder bestemmelserne; samt (ii) 	med hensyn til fjernleverede personelminer overholde enten  

 kravene til selvdestruktion eller kravene til selvdeaktivering og for  

 så vidt angår andre personelminer som minimum overholde kravene  

 til selvdeaktivering.
4. Internationale skilte til minefelter og minerede områder Skilte svarende til eksemplet i bilaget og som  

 nærmere angivet nedenfor skal anvendes til afmærkning af  

 minefelter og minerede områder for at sikre, at disse områder er  

 synlige og kan genkendes af civilbefolkningen:
(a) 	størrelse og form: en trekant eller firkant, som  

 måler mindst 28 cm (11 tommer) x 20 cm (7,9 tommer), når der er  

 tale om en trekant, og 15 cm (6 tommer) pr. side, når der er tale om en  

 firkant; (b) 	farve: rød eller orange med reflekterende gule kanter; (c) 	symbol: det symbol, som vises i bilaget, eller et andet, som er  

 umiddelbart genkendeligt i det område, hvor skiltet skal opstilles for  

 at tilkendegive et farligt område; og (d) 	sprog: skiltet bør indeholde ordet »miner« på et af  

 konventionens seks officielle sprog (arabisk, engelsk, fransk, kinesisk,  

 russisk og spansk) og det eller de fremherskende sprog i det  

 pågældende område; og (e) 	mellemrum: skilte bør placeres omkring minefeltet eller det  

 minerede område i en afstand, som er tilstrækkelig til at sikre,  

 at de kan ses fra et hvilket som helst punkt af en civilperson, der  

 nærmer sig området.« ARTIKEL 2:   

 IKRAFTTRÆDEN Den ændrede protokol træder i kraft i  

 medfør af reglerne i konventionens artikel 8, stk. 1, litra  

 (b).
Bilag Advarselsskilt for områder indeholdende miner Den ændrede protokol II trådte i  

 medfør af artikel 8, stk. 1(b) jf. art. 5 i konventionen af 10.  

 oktober 1980 i kraft den 3. december 1998, 6 måneder efter at den 20.  

 notifikation den 3. juni 1998 blev meddelt De forenede Nationers  

 generalsekretær.
Danmarks meddelelse om at være bundet blev  

 registreret den 30. april 1997 hos De forenede Nationers  

 generalsekretær.
Den ændrede protokol II trådte i kraft for  

 Danmark den 3. december 1998.
Samtidig med meddelelsen afgav Danmark en  

 erklæring til artikel 1: »Bestemmelserne i den ændrede  

 protokol II, som efter deres indhold og natur også kan finde anvendelse  

 i fredstid, skal overholdes til enhver tid«.
Danmark har endvidere afgivet en  

 erklæring til artikel 2, stk. 3: Ordet »primært« i artikel  

 2, stk. 3 i den ændrede protokol II er indsat for at  

 tydeliggøre, at miner, der er bestemt til at detonere ved  

 tilstedeværelse, nærhed eller berøring af et  

 køretøj i modsætning til en person, der er udstyret med  

 en mekanisme, der sikrer minen mod optagning, ikke skal anses som  

 personelminer som følge af at være således udstyret.
 De første 20 notifikationer omfatter  

 følgende lande:
 Australien, Cambodia, Canada, Danmark, Filippinerne,  

 Finland, Irland, Japan, Liechtenstein, Kap Verdiske Øer, Litauen,  

 Monaco, New Zealand, Norge, Peru, Spanien, Schweiz, Sverige, Tyskland og  

 Ungarn.
 I forbindelse med notifikationen blev der afgivet  

 følgende forbehold og erklæringer.
»Canada forbeholder sig ret til at overføre  

 og anvende et mindre antal miner omfattet af forbudet i  

 nærværende ændrede protokol II udelukkende til brug for  

 træning og testformål.
Canada vil sikre, at antallet af miner  

 ikke overstiger det til sådanne formål absolut  

 nødvendige«.
 »Det er Canadas forståelse, at 1) bestemmelserne i  

 den ændrede protokol II i overensstemmelse med konteksten skal finde  

 anvendelse i alle situationer; 2) ordet »primært« i artikel 2,  

 stk. 3 i den ændrede protokol II er indsat for at  

 tydeliggøre, at miner der er bestemt til at detonere ved  

 tilstedeværelse, nærhed eller berøring af et  

 køretøj i modsætning til en person, der er udstyret med  

 en mekanisme, der sikrer minen mod optagning, ikke skal anses som  

 personelminer som følge af at være således udstyret; og at  

 3) opretholdelse af et minefelt som nævnt i artikel 10 i  

 overensstemmelse med kravene til afmærkning, overvågning og  

 indhegning eller andet, som forudset i ændret protokol II, ikke vil  

 blive anset for brug af de miner, der ligger på feltet«.
 Finland og Irland har afgivet tilsvarende  

 erklæringer som Danmark.
 Liechtenstein har afgivet tilsvarende  

 erklæring som Danmark, men kun for så vidt angår artikel  

 1.
 Schweiz har afgivet en erklæring til artikel  

 2, stk. 3: »Schweiz fortolker definitionen på personelminer som  

 udelukkende enhver mine, der er bestemt til at detonere ved  

 tilstedeværelse, nærhed eller berøring af et  

 køretøj, når en sådan mine er udstyret med en  

 mekanisme, der skal sikre minen mod optagning«.
 Sverige har afgivet en erklæring til artikel  

 1 og 2: »Sverige har til hensigt at anvende protokollen også i  

 fredstid«.
 Derudover har Sverige afgivet en erklæring til  

 artikel 5, stk. 2: »Sverige er af den opfattelse, at forpligtelserne i  

 artikel 5, stk. 2 ikke skal fortolkes således, at deltagerstaterne  

 eller stridende parter er udelukket fra at indgå en aftale om at lade  

 en anden part foretage minerydningen«.
 Endelig har Sverige afgivet en tilsvarende erklæring  

 som Danmark for så vidt angår artikel 2, stk. 3.
 Tyskland: »Artikel 5, stk. 2(b) udelukker ikke  

 en aftale mellem de berørte stater i forbindelse med fredstraktater  

 eller lignende om at fordele ansvaret efter stk. 2(b) på anden  

 vis, som dog ikke desto mindre respekterer artiklens formål«.
 Derudover har Tyskland afgivet tilsvarende  

 erklæringer som Danmark.
Ungarn har afgivet følgende  

 erklæringer: »1) Ungarn afstår fra at iagttage en udskydelse  

 på indtil 9 år som tilladt i det tekniske bilag 2(c) og 3(c) til  

 den ændrede protokol II, og har selv inden ikrafttrædelsen af den  

 ændrede protokol II til hensigt at være bundet af dennes  

 gennemførelsesforanstaltninger og procedureregler vedrørende  

 registrering, sporbarhed, selvdestruktion, selvdeaktivering og  

 perimeterafmærkning, som nævnt i det tekniske bilag; 2) har til  

 hensigt at afskaffe og sluttelig destruere hele sit lager af personelminer  

 inden den 31. december 2000 i tillæg til den allerede indledte  

 destruktion af oplagrede personelminer, der er gennemført for 40 pcts  

 vedkommende i august 1996; 3) afstår fra at udlægge personelminer  

 og har for at lette international inspektion indtil destruktionsperiodens  

 udløb til hensigt at anvise en central oplagringsfacilitet til  

 opmagasinering af det stadig eksisterende lager af personelminer; 4)  

 erklærer et totalt forbud mod udvikling, produktion, erhvervelse,  

 eksport og overførsel af alle slags personelminer; 5) afstår fra  

 operativ anvendelse af personelminer, med mindre en ændret politik  

 bliver nødvendiggjort af en betydelig forværring af den  

 nationale sikkerhed.
I så fald skal reglerne om internationale  

 væbnede konflikter overholdes; 6) er rede til at deltage i passende  

 tillidsskabende foranstaltninger for at kunne gennemføre de  

 forholdsregler, som er blevet erklæret ensidigt af Ungarn som led i  

 fælles militære, uddannelsesmæssige og  

 træningsmæssige samt andre fælles initiativer udført  

 sammen med andre væbnede styrker; 7) tilbyder passende teknisk bistand  

 og træningsbistand til internationale organisationer, der  

 beskæftiger sig med minerydningsvirksomhed; 8) opfordrer nabolande og  

 andre lande i regionen til ensidigt eller ved fælles tiltag at afskaffe  

 personelminer totalt fra regionens våbenarsenaler og udtrykker  

 villighed til yderligere forhandlinger om denne sag; og 9) gentager  

 forpligtelsen til at fremme en hurtig indgåelse af og en bred  

 tilslutning til en international konvention, som fastsætter et  

 fuldstændigt og detaljeret forbud mod personelminer ved at  

 bekræfte sin beslutsomhed om at bidrage aktivt til fremme af dette  

 mål.
 Endvidere har nedennævnte lande med virkning fra den  

 vedføjede dato notificeret FN s generalsekretær om deres  

 samtykke til at være bundet af den ændrede protokol II:
Sydafrika	26. december 1998 Frankrig	23. januar 1999 Østrig	27. januar 1999 Den Tjekkiske Republik 	. 10. februar 1999 Argentina	21. april 1999 Kina	4. maj 1999 Frankrig: »Efter fransk opfattelse opstiller  

 artikel 4 og det tekniske bilag til den ændrede protokol II ikke krav  

 om fjernelse eller erstatning af miner, der allerede er udlagt«, og  

 »Bestemmelserne i den ændrede protokol II vedrørende  

 afmærkning, overvågning og beskyttelse af minerede områder,  

 som er underlagt en kontraherende stats kontrol, er altid anvendelige uanset  

 tidspunktet for udlægningen af minerne«.
 Derudover har Frankrig afgivet tilsvarende  

 erklæringer som Danmark.
 Kina: »I overensstemmelse med bestemmelserne i det  

 tekniske bilag 2(c) og 3(c) i den ændrede protokol II vil Kina udskyde  

 efterlevelsen af 2(b), 3(a) og 3(b)«.
 Derudover har Kina afgivet en tilsvarende erklæring  

 som Danmark, dog kun for så vidt angår artikel 2,  

 stk. 3.
 Sydafrika: »Efter sydafrikansk opfattelse udelukker  

 artikel 5, stk. 2(b) ikke en aftale mellem de berørte stater i  

 forbindelse med fredstraktater eller lignende om at fordele ansvaret efter  

 stk. 2(b) på anden vis som dog ikke desto mindre respekterer  

 artiklens formål«.
 Derudover har Sydafrika afgivet tilsvarende  

 erklæringer som Danmark.
 Østrig har afgivet tilsvarende  

 erklæringer som Danmark.
