 En værkførerassistent blev anset for berettiget til et fradrag for  

 telefonudgifter på 200 kr., idet arbejdsgiveren stillede krav om telefon i  

 hjemmet, og der var foretaget opringninger til arbejdspladsen - også selv om  

 klageren havde telefon, da han blev ansat hos denne arbejdsgiver.
 Værkførerassistent A klagede over, at de stedlige skattemyndigheder havde  

 anset ham for uberettiget til i indkomstopgørelsen for 1985 at fradrage et  

 beløb på 986 kr., svarende til halvdelen af hans udgifter til telefon.
 Det fremgik af sagens oplysninger, at klageren i 1985 var ansat som  

 værkførerassistent på en plastvirksomhed, hvor han havde arbejdet på fast  

 nathold.
Klageren gjorde gældende, at det fra virksomhedens side var et krav, at  

 han havde telefon i hjemmet, således at han med kort varsel kunne kaldes til  

 tjeneste.
Klageren oplyste i denne forbindelse, at han skønsmæssigt var kaldt  

 til virksomheden 2-3 gange pr. måned - normalt om aftenen - og at han enkelte  

 gange selv havde foretaget opringninger til virksomheden.
De stedlige skattemyndigheder havde anset klageren for uberettiget til det  

 omhandlede fradrag, idet rådet havde henvist til, at klageren kun  

 undtagelsesvis havde foretaget opringninger til arbejdsgiveren, og til, at  

 han allerede havde telefon i hjemmet, da han blev ansat hos den pågældende  

 arbejdsgiver.
Arbejdet var derfor ikke anset for at have påført ham ekstra  

 telefonudgifter.
 Efter de i sagen foreliggende oplysninger - herunder at der fra  

 arbejdsgiverens side var stillet krav om, at klageren skulle have telefon i  

 hjemmet, og at telefonen rent faktisk havde været anvendt til opkald  

 vedrørende klagerens arbejde - fandt Landsskatteretten, at der til dækning af  

 klagerens erhvervsmæssige telefonudgifter kunne indrømmes et skønsmæssigt  

 fradrag på 200 kr.
 Den påklagede ansættelse blev herefter nedsat med 200 kr.
 LV 1986, D 2.3.19.
