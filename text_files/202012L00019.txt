Fremsat den 7. oktober 2020 af kulturministeren (Joy Mogensen) Forslag til Lov om ændring af lov om eliteidræt, lov om fremme af integritet i idrætten og lov om udlodning af overskud og udbytte af lotteri (Styrkelse af atleternes stemme i Team Danmarks bestyrelse, Team Danmarks tilsynsforpligtelse m.v.) § 1 I lov om eliteidræt, jf. lovbekendtgørelse nr. 1155 af 25. september 2013, foretages følgende ændringer:
 1. Overalt i loven ændres »Danmarks Idræts-Forbund« til: »Danmarks Idrætsforbund«.
 2. I § 1, stk. 1, 1. pkt., indsættes efter »Team Danmark er en«: »offentlig«.
 3. I § 1 indsættes som stk. 2 og 3:
 »Stk. 2. Team Danmark er forpligtet til at føre tilsyn med, at de regler og retningslinjer, der gælder for Team Danmark, og som Team Danmark fastsætter, bliver overholdt, og at arbejdet i de specialforbund og lignende partnere, som Team Danmark samarbejder med, foregår i overensstemmelse med Team Danmarks etiske og sociale grundlag.
Stk. 3. Team Danmark skal udvikle og etablere en selvstændig funktion, som kan behandle indberetninger fra atleter, trænere og andre, hvis de oplever uacceptabel adfærd i de elitetræningsmiljøer, som Team Danmark samarbejder med.« 4. § 2, stk. 1, ophæves, og i stedet indsættes:
 »Team Danmark ledes af en bestyrelse på 8 medlemmer, der beskikkes af kulturministeren. 4 medlemmer udpeges af kulturministeren, og 4 medlemmer udpeges af Danmarks Idrætsforbund, heraf 1 medlem med særlig indsigt i eliteatleters forhold efter indstilling fra Danmarks Idrætsforbunds og Team Danmarks Aktivkomité. Medlemmer af Team Danmarks bestyrelse må ikke samtidig være ansat i Danmarks Idrætsforbund eller specialforbund under Danmarks Idrætsforbund eller være medlem af bestyrelsen i et specialforbund under Danmarks Idrætsforbund.
Stk. 2. Bestyrelsen skal tilsammen repræsentere en bred indsigt i idrættens verden og andre relevante områder.
Mindst 2 af bestyrelsesmedlemmerne skal have særlig indsigt i eliteatleters forhold.« Stk. 2 og 3 bliver herefter stk. 3 og 4.
 5. I § 2 indsættes som stk. 5:
»Stk. 5. Beskikkelsesperioden for bestyrelsesmedlemmer, der er udpeget pr. 1. januar 2021 forlænges, således at indeværende beskikkelsesperiode, som udløber henholdsvis 31. maj 2022 og 31. maj 2024, i stedet for udløber henholdsvis 31. december 2022 og 31. december 2024.« § 2 I lov om fremme af integritet i idrætten, jf. lovbekendtgørelse nr. 1168 af 7. oktober 2015, foretages følgende ændring:
 1. § 4, stk. 1, 4. pkt., affattes således:
»Medlemmer af Anti Doping Danmarks bestyrelse må ikke samtidig være medlem af bestyrelserne eller ansat i Danmarks Idrætsforbund, DGI, Dansk Firmaidrætsforbund, Team Danmark eller specialforbund under Danmarks Idrætsforbund eller Dansk Fitness & Helse Organisation.« § 3 I lov nr. 1532 af 19. december 2017 om udlodning af overskud og udbytte fra lotteri foretages følgende ændring:
 1. § 12, stk. 4, affattes således:
»Stk. 4. Medlemmer af Sport Event Denmarks bestyrelse må ikke samtidig være medlem af bestyrelserne eller ansat i Danmarks Idrætsforbund, DGI, Dansk Firmaidrætsforbund, Team Danmark eller specialforbund under Danmarks Idrætsforbund.« § 4 Stk. 1. Loven træder i kraft den 1. januar 2021.
Stk. 2. § 2, stk. 1, 2. pkt., i lov om eliteidræt, som affattes ved denne lovs § 1, nr. 4, finder ikke anvendelse for nuværende medlemmer af Team Danmarks bestyrelse.
For disse medlemmer finder de gældende regler anvendelse.
Stk. 3. § 4, stk. 1, 4. pkt., i lov om fremme af integritet i idrætten, som affattes ved denne lovs § 2, nr. 1, finder ikke anvendelse for nuværende medlemmer af Anti Doping Danmarks bestyrelse.
For disse medlemmer finder de gældende regler anvendelse.
Stk. 4. § 12, stk. 4, som affattes ved denne lovs § 3, nr. 1, finder ikke anvendelse for nuværende medlemmer af Sport Event Denmarks bestyrelse.
For disse medlemmer finder de gældende regler anvendelse.
Bemærkninger til lovforslaget Almindelige bemærkninger 1. Indledning Rapporten Undersøgelse af forholdene for elitesvømmere i Dansk Svømmeunion blev offentliggjort den 7. februar 2020. Undersøgelsen blev udført af Kammeradvokaten for Team Danmark og Danmarks Idrætsforbund efter samråd med Kulturministeriet.
 Baggrunden for undersøgelsen var, at Danmarks Radio i foråret 2019 afdækkede en række kritisable forhold for elitesvømmere under Dansk Svømmeunion i tv-dokumentaren Svømmestjerner  under overfladen, som blev vist på DR1 den 22. april 2019.
Formålet med undersøgelsen var at belyse de historiske og faktiske forhold og kulturen i elitemiljøet under Dansk Svømmeunion.
Hovedpunkterne i undersøgelsen var at afdække og redegøre for træningsmiljøet og konsekvenserne heraf for elitesvømmerne i perioden fra 2001 og frem.
Derudover havde undersøgelsen til formål at afdække, om de forhold, der indgik i undersøgelsen, kunne tilskrives konkrete ledelsesmæssige svigt eller systemiske svagheder herunder også Team Danmarks og Dansk Svømmeunions tilsyn med forholdene.
Endvidere skulle undersøgelsen afdække de organisatoriske rammer i Dansk Svømmeunion, og hvorvidt rammerne reelt gav og giver elitesvømmerne mulighed for at stå frem.
Endelig skulle undersøgelsen afdække, om Team Danmark og Danmarks Idrætsforbund i perioden fra 2001 og frem har levet op til deres ansvar.
 Kammeradvokatens undersøgelse viser, at der i perioden 2003-2013 var en række forhold, som var i strid med de retningslinjer og etisk kodeks, som Dansk Svømmeunion via samarbejdsaftaler med Team Danmark har forpligtet sig til at overholde.
 Undersøgelsen peger på, at der er sket betydelige svigt i Dansk Svømmeunion, og at der er sket svigt i Team Danmark.
Kulturministeriet ser derfor et behov for at ændre på reglerne vedr.
Team Danmarks virksomhed og bestyrelsens sammensætning for at understrege Team Danmarks tilsynsforpligtelse, styrke atleternes stemme og minimere potentielle interessekonflikter/inhabilitet i Team Danmarks bestyrelse.
Formålet med lovforslaget er overordnet at sikre det bedst mulige grundlag for trygge rammer for eliteidrætsudøverne med fokus på deres trivsel, Team Danmarks tilsynsforpligtelse og Team Danmarks bestyrelsessammensætning.
Med lovforslaget foretages der endvidere nogle ændringer for øvrige selvejende idrætsorganisationers bestyrelser for at skabe mest mulig parallelitet samt nogle mindre redaktionelle ændringer.
Lov om eliteidræt, jf. lovbekendtgørelse nr. 1155 af 25. september 2013 (herefter benævnt eliteidrætsloven) har til formål at sikre en social og samfundsmæssig forsvarlig udvikling af dansk eliteidræt og styrke dansk eliteidræt internationalt.
Denne opgave varetages af den selvejende institution Team Danmark.
Det betyder, at Team Danmark blandt andet har til opgave at varetage den overordnede planlægning vedrørende eliteidrætten, formidle trænings- og instruktionsmuligheder og idrætsforskningens resultater samt at yde støtte til eliteatleter, herunder både ekspertbistand og økonomisk støtte og etablering af uddannelsesmæssige, arbejdsmarkedsmæssige og sociale støtteforanstaltninger.
Team Danmark indgår samarbejdsaftaler med idrættens specialforbund.
Team Danmark samarbejder p.t. med 25 ud af i alt 62 specialforbund under Danmarks Idrætsforbund.
De specialforbund, som Team Danmark vurderer er støtteberettiget, indgår Team Danmark en et- til fireårig samarbejdsaftale med.
Samarbejdsaftalen indeholder en nærmere beskrivelse af de strategier, indsatser og mål, specialforbundet vil gennemføre i den pågældende periode.
I forbindelsen med den støtte specialforbundene modtager fra Team Danmark, forpligter specialforbundene sig også til, at deres arbejde foregår i overensstemmelse med Team Danmarks etiske og sociale grundlag, jf.
Team Danmarks og specialforbundets samarbejdsaftale.
Hovedkonklusionerne i Kammeradvokatens rapport viser, at der var en række forhold i svømmetræningsmiljøet i den pågældende periode, som var i strid med blandt andet etisk kodeks for dansk konkurrenceidræt.
Undersøgelsen konkluderer endvidere, at disse forhold skyldes betydelige ledelsesmæssige svigt i Dansk Svømmeunion, og ledelsesmæssige svigt i Team Danmark.
Formålet med lovforslaget er derfor at sikre grundlaget for trygge rammer for eliteidrætsudøverne med fokus på deres trivsel.
Derfor foreslås det overordnet at tydeliggøre Team Danmarks tilsynsforpligtelse, at der etableres en selvstændig funktion, som atleter, trænere og andre kan gå til vedr. mistrivsel og uacceptabel adfærd i eliteidrætten samt at ændre på reglerne for sammensætningen af Team Danmarks bestyrelse.
2. Lovforslagets hovedpunkter 2.1. Gældende ret 2.1.1. Team Danmarks tilsyn og atleternes trivsel Team Danmarks formål er at udvikle dansk eliteidræt på en socialt og samfundsmæssigt forsvarlig måde.
Team Danmark skal i samarbejde med Danmarks Idrætsforbund, Danmarks Idrætsforbunds specialforbund og andre relevante samarbejdspartnere eksempelvis kommuner iværksætte, koordinere og effektivisere fælles foranstaltninger for eliteidrætten i Danmark på en lang række punkter, jf. § 1, stk. 1 nr. 1-12 i eliteidrætsloven.
Det er Team Danmarks bestyrelse, der træffer afgørelse om fordelingen af Team Danmarks midler.
Team Danmarks afgørelser om støttetildeling kan ikke indbringes for anden administrativ myndighed.
Bestemmelserne i eliteidrætsloven suppleres af Lov om økonomiske og administrative forhold for modtagere af driftstilskud fra Kulturministeriet, jf. lov nr. 1531 af 21. december 2010 (herefter benævnt driftstilskudsloven). Af reglerne fremgår det blandt andet, at bestyrelsen for en selvejende institution som Team Danmark er ansvarlig for institutionens samlede virksomhed, herunder at de opfylder betingelserne for driftstilskuddet.
Endvidere fremgår det, at bestyrelsen er ansvarlig for, at institutionens formål varetages i overensstemmelse med gældende lovgivning og for forvaltningen af de offentlige tilskud.
Team Danmark skal blandt andet sikre en etisk forsvarlig udvikling af eliteidrætten.
Det fremgår af eliteidrætslovens forarbejder, jf.
Folketingstidende [611] tillæg A, side 4881, at Team Danmark skal udarbejde et etisk kodeks for dansk eliteidræt, som formulerer de grundlæggende værdier for dansk eliteidræt og de rettigheder og forpligtelser, der skal være forbundet med at være en del af dansk eliteidræt.
Kodekset beskriver retningslinjer og normer inden for det sociale og etiske felt og fungerer som indgang til dialog med specialforbund, trænere og aktive for derved at skærpe bevidstheden omkring eliteidrætten i et større perspektiv.
Det er Team Danmarks bestyrelses opgave at indarbejde kodekset i Team Danmarks virke bl.a. i forbindelse med tildeling af støtte og udvikling af helhedsplaner.
Team Danmark skal også iværksætte trænings- og instruktionsmuligheder for eliteidrætsudøverne, som indebærer, at de aktive udøvere kvantitativt kan opnå de ønskede træningsmængder under gode og tidssvarende forhold, men også at træningen foregår kvalificeret under de bedst mulige fysiske og psykiske rammer.
Heraf følger blandt andet, at det skal sikres, at den faglige kompetence hos landstrænerne matcher internationale og etiske krav, og at landtrænerne besidder menneskelige kompetencer, som gør dem i stand til at efterleve de idrætspolitiske målsætninger med eliteidrætsarbejdet.
Team Danmark skal yde rådgivning og økonomisk støtte til specialforbundene under Danmarks Idrætsforbund.
Det er en forudsætning for at modtage rådgivning og økonomisk støtte, at specialforbundene lever op til Team Danmarks etiske og sociale grundlag for dansk eliteidræt.
Tilsvarende kan Team Danmark yde støtte til ansættelse af landstrænere og sportschefer, hvor Team Danmark i den forbindelse aktivt skal medvirke til at sikre, at såvel landstrænere som sportschefer har de nødvendige kvalifikationer, og at de forpligtes til at leve op til Team Danmarks til en hver tid gældende etiske og sociale grundlag for dansk eliteidræt.
2.1.2. Team Danmarks bestyrelse Den gældende bestemmelse i eliteidrætslovens § 2 fastslår, at Team Danmark ledes af en bestyrelse på 8 medlemmer, der beskikkes af kulturministeren.
Heraf udpeger kulturministeren 4 medlemmer og Danmarks Idrætsforbund udpeger ligeledes 4 medlemmer.
Det fremgår af lovens forarbejder, jf.
Folketingstidende [611] tillæg A, side 4887 og gengivet i Team Danmarks vedtægter, at bestyrelsen tilsammen skal repræsentere en bred indsigt i idrættens verden og andre relevante områder (kommunalpolitik, kulturpolitik, forskning, erhvervsliv m.v.). Det fremgår endvidere, at af bestyrelsens 8 medlemmer skal mindst 2 være henholdsvis nuværende eller tidligere eliteidrætsudøvere og/eller eliteidrætstrænere.
2.2. Kulturministeriets overvejelser og den foreslåede ordning 2.2.1. Tilsyn Det er ikke i eliteidrætsloven nærmere reguleret, hvordan Team Danmark fører tilsyn med de midler, der udbetales og de samarbejdsaftaler, der indgås med specialforbund under Danmarks Idrætsforbund.
Det ligger derimod implicit i forpligtelsen om, at Team Danmark udarbejder et etisk og socialt grundlag, og at bestyrelsen har ansvaret for at indarbejde det i Team Danmarks virke.
Ligeledes er det en forudsætning i de underliggende samarbejdsaftaler, som Team Danmark indgår med specialforbundene, at specialforbundene i deres elitearbejde overholder Team Danmarks retningslinjer for god adfærd i dansk konkurrenceidræt og Team Danmarks etiske og sociale grundlag for eliteidræt.
En samarbejdsaftale mellem Team Danmark og et specialforbund etablerer en række forpligtelser for specialforbundet som vilkår for støtten.
Hvis et specialforbund ikke efterlever vilkårene i samarbejdsaftalen, kan Team Danmark i henhold til aftalen ophæve samarbejdsaftalen og/eller støttebevillingen.
Når bevillingen til specialforbundet hviler på et aftalegrundlag, vil Team Danmark også have pligt til at kontrollere, at midlerne anvendes i overensstemmelse med aftalen.
Disse forpligtelser følger af principper om forsvarlig økonomisk forvaltning.
 Det foreslås derfor at gøre Team Danmarks tilsynsforpligtelse mere tydelig ved at fremhæve dette direkte i lovens bestemmelser.
2.2.2. Trivsel Kammeradvokatens undersøgelse peger på, at atleternes mulighed for at stå frem ved oplevelse af uacceptabel adfærd er vanskelig.
Historisk har svømmerne oplevet, at de har haft svært ved at stå frem, og det har været uklart, hvem de i givet fald skulle gå til.
Det har blandt andet skyldtes en uacceptabel normalisering af usunde træningsmiljøer, tilbageholdenhed i forhold til at gå til aktivrepræsentanter, som samtidig kan være en sportslig konkurrent, eller gå til personer i Team Danmark eller i specialforbund, som samtidig kan have direkte indflydelse på atletens sportslige privilegier.
 Undersøgelsen peger på, at selvom der opleves langt færre forhold at indberette i dag, så udtrykker mange svømmere fortsat en generel manglende viden om, hvem de kan henvende sig til ved oplevelse af uacceptabel adfærd eller lignende.
Kulturministeriet finder det derfor nødvendigt med tiltag, der gør det mere tydeligt for atleter, trænere, forældre og andre, hvor de kan henvende sig, hvis de oplever uacceptabel adfærd i de elitetræningsmiljøer, som Team Danmark samarbejder med.
Derfor foreslås det, at Team Danmark forpligtes til at udvikle og etablere en selvstændig funktion som atleter, trænere og andre kan henvende sig til med en indberetning om uacceptabel adfærd eller lignende.
Team Danmark skal i arbejdet med at udvikle og beskrive den selvstændige funktion blandt andet tage stilling til funktionens formelle ophæng, uafhængighed, kompetence og ansvarsområde herunder behandling af klagesager og afgrænsning i forhold til Danmarks Idrætsforbunds etiske komité.
Team Danmark skal i arbejdet inddrage alle relevante samarbejdspartnere (atleter, trænere, specialforbund, Danmarks Idrætsforbund m.v.) og sikre sig, at der findes en model, som giver mening for samarbejdsparterne ikke mindst atleterne.
Som led i beskrivelsen af den selvstændige funktion skal Team Danmark også forholde sig til overholdelsen af databeskyttelsesreglerne og inddrage Datatilsynet i nødvendigt omfang.
 Beskrivelsen af den selvstændige funktion skal fremgå af Team Danmarks vedtægter, som godkendes af kulturministeren.
2.2.3. Bestyrelsessammensætning Den konkrete sag om forholdene for danske elitesvømmere har vist, at der er behov for at styrke atleternes repræsentation i Team Danmarks bestyrelse.
Ligeledes er det relevant at afgrænse, hvem der ikke kan sidde i Team Danmarks bestyrelse for at sikre en højere grad af uafhængighed for medlemmerne af Team Danmarks bestyrelse, herunder begrænse generelle interessekonflikter/inhabilitet.
Konkret inhabilitet skal fortsat håndteres via offentlighedslovens og forvaltningslovens regler herom.
Der findes allerede regler om dette for så vidt angår Anti Doping Danmarks bestyrelse i lov om fremme af integritet i idrætten, jf. lovbekendtgørelse nr. 1168 af 7. oktober 2015 (herefter benævnt integritetsloven) og Sport Event Denmarks bestyrelse i lov nr. 1532 af 19. december 2017 om udlodning af overskud og udbytte fra lotteri Lov nr. 1532 af 19/12-2017 (herefter benævnt udlodningsloven).
 For at styrke atleternes repræsentation i bestyrelsen foreslås det, at af de 4 medlemmer Danmarks Idrætsforbund udpeger, skal 1 medlem med særlig indsigt i eliteatleters forhold udpeges efter indstilling fra Danmarks Idrætsforbunds og Team Danmarks Aktivkomité.
Det foreslås derudover, at der indsættes en ny bestemmelse om, at medlemmer af Team Danmarks bestyrelse ikke samtidig kan være ansat i Danmarks Idrætsforbund eller specialforbund under Danmarks Idrætsforbund eller være medlem af bestyrelsen i et specialforbund under Danmarks Idrætsforbund.
Det foreslås samtidig at justere i de tilsvarende regler for så vidt angår Anti Doping Danmarks bestyrelse i integritetsloven og Sport Events Denmarks bestyrelse i udlodningsloven for at skabe mest mulig parallelitet.
De ændrede regler vil gælde for kommende udpegninger af medlemmer til de pågældende bestyrelser.
Endvidere forslås det, at det skrives direkte ind i loven, at Team Danmarks bestyrelse tilsammen skal repræsentere en bred indsigt i idrættens verden og andre relevante områder.
De konkrete kompetencer skal  som i dag - fremgå af Team Danmarks vedtægter, og kan tilpasses ved behov efter dialog med Kulturministeriet.
Kulturministeren skal efter gældende regler godkende Team Danmarks vedtægter.
 Derudover tilføjes det, at 2 af de 8 medlemmer skal have særlig indsigt i eliteatleters forhold.
3. Økonomiske, administrative og implementeringsmæssige konsekvenser for det offentlige Lovforslaget har ingen økonomiske og administrative konsekvenser for det offentlige.
 4. Økonomiske og administrative konsekvenser for erhvervslivet m.v.
 Lovforslaget har ingen økonomiske eller administrative konsekvenser for erhvervslivet.
5. Administrative konsekvenser for borgerne Lovforslaget har ingen administrative konsekvenser for borgerne.
6. De klima- og miljømæssige konsekvenser Lovforslaget har ingen klima- og miljømæssige konsekvenser.
7. Forholdet til EU-retten Lovforslaget har ingen EU-retlige aspekter.
 8. Hørte myndigheder og organisationer mv.
 Et udkast til lovforslag har i perioden fra den 1. juli til den 19. august 2020 været sendt i høring hos følgende myndigheder, organisationer m.v.:
Team Danmark, Danmarks Idrætsforund, DGI, Dansk Firmaidrætsforbund, Danmarks Idrætsforbunds og Team Danmarks Aktivkomité, Spillerforeningen, Håndbold Spiller Foreningen, Danske Elitesportsudøveres Forening, Anti Doping Danmark, Lokale- og Anlægsfonden, Sport Event Denmark, Idrættens Analyseinstitut, Rigsrevisionen, Datatilsynet, Danske Regioner, Kommunernes Landsforening, Kulturministeriets Forskningsudvalg, Dansk Idrætsmedicinsk Selskab, Institut for Idræt v.
Københavns Universitet, Sektion for Idræt v.
Institut for Folkesundhedsvidenskab Aarhus Universitet og Institut for Idræt og Biomekanik Syddansk Universitet.
9. Sammenfattende skema Bemærkninger til lovforslagets enkelte bestemmelser Til § 1 Til nr. 1 Danmarks Idrætsforbund har ændret sit navn fra Danmarks Idræts-Forbund til Danmarks Idrætsforbund.
Den foreslåede ændring er således en konsekvensændring af dette.
Til nr. 2 Det følger af § 1, stk. 1 i eliteidrætsloven, at Team Danmark er en selvejende institution.
Med den foreslåede ændring i § 1, stk. 1, 1. pkt. understreges det, at Team Danmark er en offentlig selvejende institution, hvilket hidtil kun er fremgået af lovens forarbejder, jf.
Folketingstidende [611] tillæg A, side 4879. Det indebærer, at Team Danmark er en del af den offentlige forvaltning og dermed omfattet af forvaltningsloven og offentlighedsloven og ligeledes en offentlig myndighed i ligestillingslovens forstand.
 Formålet med ændringen er alene at tydeliggøre, hvad der hidtil er fremgået af lovens forarbejder.
Til nr. 3 I den gældende eliteidrætslov findes der ikke en eksplicit bestemmelse om, at Team Danmark skal føre tilsyn, eller hvor atleter, trænere og andre i eliteidrætsmiljøet kan henvende sig, hvis de oplever uacceptabel adfærd.
Som forvaltningsorgan er Team Danmark forpligtet til at sikre, at organisationens økonomiske ressourcer anvendes i overensstemmelse med de formål, hvortil de er givet.
Team Danmark har i den forbindelse ansvaret for løbende at kontrollere, hvorvidt de enkelte specialforbund, som samarbejder og modtager støtte fra Team Danmark, agerer i overensstemmelse med de forventninger til tilrettelæggelse af eliteidrætten, som er fastlagt i eliteidrætsloven.
Det følger af Team Danmarks formål, at Team Danmark skal sikre en forsvarlig udvikling af eliteidrætsudøvere fysisk, personligt og socialt samt efter principperne i retningslinjer for god adfærd i dansk konkurrenceidræt, der er en udmøntning af dele af Team Danmarks formål.
I det omfang Team Danmark bliver opmærksom på det, vil Team Danmark være forpligtet til at undersøge forholdene nærmere, hvis regler, der gælder for Team Danmark, ikke bliver overholdt, eller hvis der foregår uhensigtsmæssigheder.
Team Danmark yder tilskud til de enkelte specialforbund i henhold til samarbejdsaftaler med specialforbundene.
En samarbejdsaftale mellem Team Danmark og et specialforbund etablerer en række forpligtelser for specialforbundet, som vilkår for støtten.
Hvis et specialforbund ikke efterlever vilkårene i samarbejdsaftalen, har Team Danmark pligt til at følge op på det og i yderste konsekvens ophæve samarbejdsaftalen og/eller støttebevillingen til et specialforbund.
 Det følger af den foreslåede affattelse af § 1, stk. 2, at Team Danmark er forpligtet til at føre tilsyn med, at de regler og retningslinjer, som Team Danmark fastsætter, bliver overholdt, og at Team Danmarks samarbejdspartnere arbejder i overensstemmelse med Team Danmarks etiske og sociale grundlag.
 Formålet er at sikre, at der ikke kan opstå tvivl om rækkevidden af Team Danmarks tilsynsforpligtelse.
Bestemmelsen er endvidere formuleret sådan, at i det omfang Team Danmark samarbejder med andre organisationer eller forbund end Danmarks Idrætsforbund og specialforbund under Danmarks Idrætsforbund, eksempelvis på esportsområdet, så er Team Danmark ligeledes forpligtet til at føre tilsyn med, at disse organisationer eller forbund ligeledes arbejder i overensstemmelse med Team Danmarks retningslinjer for god adfærd i dansk konkurrenceidræt.
Det gælder dog ikke Team Danmarks samarbejde med andre offentlige myndigheder/institutioner.
 Der henvises i øvrigt til pkt. 2.1.2. i lovforslagets almindelige bemærkninger.
Det følger af bestemmelsen i § 1, stk. 1, 1. pkt. i eliteidrætsloven, at Team Danmark skal udvikle dansk eliteidræt på en socialt og samfundsmæssig forsvarlig måde.
Det betyder blandt andet, jf. § 1, stk. 1, nr. 4, at Team Danmark skal sikre en forsvarlig udvikling af eliteidrætsudøvere fysisk, personligt og socialt.
Det foreslås i § 2, stk. 3, at Team Danmark forpligtes til at udvikle og oprette en selvstændig funktion med det formål at give atleter, trænere eller andre et sted at gå til med konkrete sager, hvor der kan være tale om, at Team Danmarks retningslinjer for god adfærd i dansk konkurrenceidræt eller andre retningslinjer ikke overholdes.
Det kan fx være sager om mistrivsel blandt eliteatleter, grænseoverskridende adfærd fra trænere eller andre.
Team Danmark skal blandt andet tage stilling til funktionens formelle ophæng, kompetence og ansvarsområde herunder behandling af klagesager og afgrænsning i forhold til Danmarks Idrætsforbunds etiske komité. Team Danmark skal i arbejdet inddrage alle relevante samarbejdspartnere (atleter, trænere, specialforbund, Danmarks Idrætsforbund mv.) og sikre sig, at der findes en model, som samarbejdsparterne ikke mindst atleterne kan have tillid til.
Som led i beskrivelsen af den selvstændige funktion skal Team Danmark også forholde sig til overholdelsen af databeskyttelsesreglerne og inddrage Datatilsynet i nødvendigt omfang.
 Beskrivelse af funktionen skal fremgå af Team Danmarks vedtægter, som godkendes af kulturministeren.
 Der henvises i øvrigt til pkt. 2.2.2. i lovforslagets almindelige bemærkninger.
Til nr. 4 Det følger af bestemmelsen i § 2, stk. 1 i eliteidrætsloven, at Team Danmark ledes af en bestyrelse på 8 medlemmer, der beskikkes af kulturministeren. 4 medlemmer udpeges af kulturministeren og 4 medlemmer udpeges af Danmarks Idrætsforbund.
Det foreslås at ophæve bestemmelsen i § 2, stk. 1 og i stedet indsætte en bestemmelse om, at Team Danmarks bestyrelse skal bestå af 8 medlemmer, der beskikkes af kulturministeren. 4 medlemmer udpeges af kulturministeren og 4 medlemmer udpeges af Danmarks Idrætsforbund.
Af de 4 medlemmer, som Danmarks Idrætsforbund udpeger, skal 1 medlem med særlig indsigt i eliteatleters forhold, være efter indstilling fra Danmarks Idrætsforbunds og Team Danmarks Aktivkomité. Formålet er at give de aktive atleter mere direkte indflydelse på, hvem der sidder i Team Danmarks bestyrelse.
Med den foreslåede ændring tilføjes det endvidere, at personer, som er ansat i Danmarks Idrætsforbund eller specialforbund under Danmarks Idrætsforbund eller er medlem af bestyrelsen i et specialforbund under Danmarks Idrætsforbund, ikke samtidig kan udpeges til Team Danmarks bestyrelse.
Formålet er at minimere de generelle interessekonflikter og inhabilitet, der kan opstå i Team Danmarks bestyrelse i sager, der vedrører specialforbundene og Danmarks Idrætsforbund.
De ændrede regler vil gælde for kommende udpegninger af medlemmer til Team Danmarks bestyrelse.
 Ændringen afspejler fortsat en sammensætning af bestyrelsen, der sikrer en styring af eliteidrætten, som tager hensyn til demokratiske traditioner og til ønsket om at sikre indflydelse for såvel idrættens organisationer som de aktive og trænere på eliteidrættens udvikling.
 Der henvises i øvrigt til pkt. 2.2.3. i lovforslagets almindelige bemærkninger.
I den gældende eliteidrætslov findes der ikke bestemmelser om, hvilke kompetencer Team Danmarks bestyrelse tilsammen skal repræsentere.
Kompetencerne fremgår af lovens forarbejder, jf.
Folketingstidende [611] tillæg A, side 4887 og gengivet i Team Danmarks vedtægter.
Ligeledes fremgår det af lovens forarbejder og gengivet i Team Danmarks vedtægter, at 2 ud af bestyrelsens medlemmer skal være nuværende eller tidligere eliteidrætsudøvere og/eller trænere.
Med den foreslåede bestemmelse i § 2, stk. 2, foreslås det, at Team Danmarks bestyrelse tilsammen skal repræsentere en bred indsigt i idrættens verden og andre relevante områder.
De konkrete kompetencer skal  som i dag - fremgå af Team Danmarks vedtægter, og kan tilpasses ved behov efter dialog med Kulturministeriet.
Kulturministeren skal efter de gældende regler godkende Team Danmarks vedtægter.
Derudover tilføjes det, at 2 af de 8 medlemmer skal have særlig indsigt i eliteatleters forhold.
Det kan være nuværende eller tidligere eliteidrætsudøvere og/eller eliteidrætstrænere, men det kan også være andre personer med særlig indsigt i eliteatleters forhold.
Hermed vil der være større mulighed for at rekruttere bredere, for så vidt angår personer med særlig indsigt i eliteatleters forhold.
Det kan fx være tidligere sportschefer eller andre, der har været tæt knyttet til et elitemiljø. Dog kan det ikke være personer, der er omfattet af bestemmelsen i § 2, stk. 1.
 Kulturministeren og Danmarks Idrætsforbund skal ved udpegning af bestyrelsesmedlemmerne sikre, at bestyrelsen til sammen repræsenterer den bredde og de kompetencer, som fremgår af Team Danmarks vedtægter.
 Sammensætningen af bestyrelsen skal ses på baggrund af behovet for at sikre, at den fremtidige styring af eliteidrætten fortsat tager hensyn til de demokratiske traditioner og til ønsket om at sikre indflydelse for såvel idrættens organisationer som de aktive og trænerne på eliteidrættens udvikling.
 Der henvises i øvrigt til pkt. 2.2.3. i lovforslagets almindelige bemærkninger.
Til nr. 5 Det fremgår af § 2, stk. 2 i eliteidrætsloven, at bestyrelsesmedlemmer udpeges for en 4-årig periode.
Da den nuværende eliteidrætslov trådte i kraft 1. juni 2004 blev beskikkelsesperioden fastlagt på samme tidspunkt fra 1. juni til og med 31. maj fire år efter.
 Med bestemmelsen i § 2, stk. 5 foreslås det, at beskikkelsestidsperioden for Team Danmarks nuværende bestyrelsesmedlemmer pr. 1. januar 2021 forlænges, således at deres indeværende beskikkelsesperiode, som udløbet henholdsvis 31. maj 2022 og 31. maj 2024, i stedet for udløber henholdsvis 31. december 2022 og 31. december 2024.
Formålet med at ændre beskikkelsesperioden fra 1. juni til 1. januar er, at Team Danmark finder det uhensigtsmæssigt, at halvdelen af bestyrelsen inkl. formanden udskiftes få måneder før sommer OL/PL, og dermed ikke har været med i den forudgående planlægning.
Dertil kommer også, at især formanden har en lang række opgaver og forpligtelser i forbindelse med de Olympiske Lege og Paralympiske Lege.
Overgangsordningen gælder udelukkende for den nuværende bestyrelse, som får deres indeværende beskikkelsesperiode forlænget fra 1. juni til 31. december i det år, hvor deres nuværende beskikkelsesperiode udløber.
I det tilfælde hvor et af de nuværende bestyrelsesmedlemmer udelukkende har siddet i én periode, ændrer forlængelsen ikke på, at de vil kunne genbeskikkes efter regler i § 2, stk. 2 i eliteidrætsloven for endnu en periode.
Til § 2 Til nr. 1 Det følger af integritetslovens § 4, stk. 1, at Anti Doping Danmark ledes af en bestyrelse på 6 medlemmer, der beskikkes af kulturministeren. 4 medlemmer udpeges af kulturministeren, 1 medlem med viden om eliteidræt udpeges af Team Danmark og Danmarks Idrætsforbund i fællesskab og 1 medlem med viden om bredde- og motionsidræt udpeges i fællesskab af Danmarks Idrætsforbund, DGI og Dansk Firmaidrætsforbund.
Endvidere følger det, at de medlemmer som Danmarks Idrætsforbund, DGI, Dansk Firmaidrætsforbund eller Team Danmark udpeger til Anti Doping Danmarks bestyrelse, ikke må være medlem af bestyrelsen eller ansat i disse idrætsorganisationer.
 Med den foreslåede ændring i  § 4, 4 stk. 1, 4. pkt. tilføjes det, at personer, som er ansat i Danmarks Idrætsforbund, DGI, Dansk Firmaidrætsforbund, Team Danmark eller specialforbund under Danmarks Idrætsforbund samt Dansk Fitness & Helse Organisation, ikke kan udpeges til Anti Doping Danmarks bestyrelse.
 Ændringen indebærer, at de medlemmer, som bliver udpeget af idrætsorganisationerne, ikke samtidig må være medlem af bestyrelsen eller ansat i de selvsamme idrætsorganisationer, herunder nu også omfattende specialforbund under Danmarks Idrætsfor bund og Dansk Fitness & Helse Organisation. Ændringen består endvidere i, at dette også gælder for de medlemmer, som kulturministeren udpeger. Ændringen foreslås for at skabe en vis parallelitet med bestemmelsen om Team Danmarks bestyrelse.
 Som noget nyt tilføjes også Dansk Fitness & Helse Organisation, da de er en betydelig interesseorganisation på fitnessområdet, som er et væsentlig indsatsområde for Anti Doping Danmark.
 De ændrede regler vil gælde for kommende udpegninger af medlemmer til Anti Doping Danmarks bestyrelse. Ændringen får ikke betydning for de nuværende medlemmer af Anti Doping Danmarks bestyrelse.
 Der henvises i øvrigt til nr. 4 i lovforslagets specielle bemærkninger og til de almindelige bemærkninger pkt. 2.2.3.
Til § 3 Til nr. 1 Det følger af udlodningslovens § 12, stk. 4, at de medlemmer som Danmarks Idrætsforbund, DGI, Dansk Firmaidrætsforbund eller Team Danmark udpeger til Sport Event Denmarks bestyrelse, ikke må være medlem af bestyrelsen eller ansat i disse idrætsorganisationer.
 Med den foreslåede ændring i § 12, stk. 4 tilføjes det, at personer, som er medlem af bestyrelserne eller ansat i Danmarks Idrætsforbund, DGI, Dansk Firmaidrætsforbund eller et specialforbund under Danmarks Idrætsforbund, ikke kan udpeges til Sport Event Denmarks bestyrelse.
 Ændringen indebærer, at de medlemmer, som bliver udpeget af idrætsorganisationerne, ikke samtidig må være medlem af bestyrelsen eller ansat i de selvsamme idrætsorganisationer, herunder nu også omfattende specialforbund under Danmarks Idrætsforbund. Ændringen består endvidere i, at dette også gælder for de medlemmer, som kulturministeren udpeger. Ændringen foreslås for at skabe en vis parallelitet med bestemmelsen om Team Danmarks bestyrelse.
 De ændrede regler vil gælde for kommende udpegninger af medlemmer til Sport Event Denmarks bestyrelse. Ændringen får ikke betydning for de nuværende medlemmer af Sport Event Denmarks bestyrelse.
 Der henvises i øvrigt til § 1 nr. 4 i lovforslagets specielle bemærkninger og til de almindelige bemærkninger pkt. 2.2.3.
Til § 4 Det foreslås i stk. 1, at loven skal træde i kraft den 1. januar 2021.
Det foreslås i stk. 2., at loven ikke skal finde anvendelse for nuværende medlemmer af Team Danmarks bestyrelse.
For disse medlemmer finder de gældende regler anvendelse.
Det foreslås i stk. 3, at loven ikke skal finde anvendelse for nuværende medlemmer af Anti Doping Danmarks bestyrelse.
For disse medlemmer finder de gældende regler anvendelse.
Det foreslås i stk. 4, at loven ikke skal finde anvendelse for nuværende medlemmer af Sport Event Denmarks bestyrelse.
For disse medlemmer finder de gældende regler anvendelse.
 Det bemærkes, at hovedlovene ikke finder anvendelse for Grønland og Færøerne og ikke indeholder hjemmel til at sætte lovene i kraft for Grønland og Færøerne.
