Betænkning afgivet af Retsudvalget den 12. april 2018 Betænkning over Forslag til lov om ændring af straffeloven (Skærpelse af straffen for grov vold) [af justitsministeren (Søren Pape Poulsen)]:
1. Udvalgsarbejdet Lovforslaget blev fremsat den 7. februar 2018 og var til 1. behandling den 27. februar 2018. Lovforslaget blev efter 1. behandling henvist til behandling i Retsudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og justitsministeren sendte den 21. december 2017 dette udkast til udvalget, jf.
REU alm. del  bilag 119. Den 7. februar 2018 sendte justitsministeren de indkomne høringssvar og et notat herom til udvalget.
2. Indstillinger og politiske bemærkninger Et flertal i udvalget (S, DF, V, LA og KF) indstiller lovforslaget til vedtagelse uændret.
 Et mindretal i udvalget (EL, ALT og SF) indstiller lovforslaget til forkastelse ved 3. behandling.
Enhedslistens medlemmer af udvalget kan ikke støtte lovforslaget, der fremstår uden anden begrundelse end den, at partierne bag den seneste finanslovsaftale ønsker at skærpe straffen for grov vold.
Hvis Enhedslisten skal støtte forslag om strafskærpelser, skal der som udgangspunkt foreligge en sandsynliggørelse af, at skærpelser vil virke forebyggende.
En sådan sandsynliggørelse foreligger ikke her.
Desuden ønsker Enhedslisten at henlede opmærksomheden på høringssvaret fra Retspolitisk Forening, der med Danmarks Statistik som kilde dokumenterer, at niveauet for voldskriminalitet generelt er faldende.
Alternativets medlem af udvalget bemærker, at regeringen i forbindelse med behandlingen af dette lovforslag ikke er fremkommet med dokumentation, som underbygger regeringens »opfattelse« af, at det nuværende strafniveau ikke afspejler den krænkelse af offeret, som finder sted.
Alternativet anser det for problematisk for retspolitikken, at strafskærpelser ikke bunder i reelle behov, men alene bygger på »opfattelser« og henvisning til befolkningens retsfølelse.
Socialistisk Folkepartis medlem af udvalget bemærker, at SF under førstebehandlingen ligesom Det Kriminalpræventive Råd efterlyste yderligere dokumentation for, at en generel forhøjelse af strafferammen for grov vold ville have en tryghedsskabende og kriminalpræventiv effekt.
Eftersom SF ikke finder den fremlagte dokumentation tilstrækkelig, ser SF sig nødsaget til at stemme imod lovforslaget.
SF er ikke principielt modstander af en forhøjelse af strafferammen for grov vold, men finder, at lovforslagets universelle forhøjelse mangler fyldestgørende begrundelse.
Hertil kommer, at strengere straffe bør følges af et styrket fokus på resocialisering og en adækvat, forebyggende indsats.
Justitsministeriet hævder i en kommentar til Retspolitisk Forenings høringssvar at være særdeles optaget af begge dele, men det harmonerer ikke med den førte politik.
Tværtimod er muligheden for udgang, gruppevise udflugter o.a. netop blevet indsnævret, ligesom Justitsministeriet har fremlagt adskillige strafferetlige forslag i forbindelse med regeringens ghettoudspil uden et eneste tiltag på resocialiserings- eller forebyggelsesområdet til at sikre den nødvendige balance.
 Et andet mindretal i udvalget (RV) vil redegøre for sin stilling til lovforslaget ved 3. behandling.
 Et tredje mindretal i udvalget (IA) vil ved 3. behandling stemme hverken for eller imod lovforslaget.
 Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Peter Skaarup (DF) fmd.
Peter Kofod Poulsen (DF) Susanne Eilersen (DF) Hans Kristian Skibby (DF) Per Nørhave (DF) Lise Bech (DF) Preben Bang Henriksen (V) Jan E.
Jørgensen (V) Britt Bager (V) Mads Fuglede (V) Carl Holst (V) Michael Aastrup Jensen (V) Henrik Dahl (LA) Christina Egelund (LA) Naser Khader (KF) Simon Kollerup (S) Lars Aslan Rasmussen (S) Mette Reissmann (S) Mogens Jensen (S) nfmd.
Rasmus Prehn (S) Morten Bødskov (S) Kaare Dybvad (S) Rosa Lund (EL) Eva Flyvholm (EL) Josephine Fock (ALT) Sofie Carsten Nielsen (RV) Zenia Stampe (RV) Karsten Hønge (SF) Aaja Chemnitz Larsen (IA) Tjóðveldi og Javnaðarflokkurin havde ikke medlemmer i udvalget.
