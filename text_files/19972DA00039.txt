Nr BTB 39 Betænkning over Forslag til folketingsbeslutning om opfordring til at  

 trække aktstykke nr. 170 om anvendelse af ca. 31,7 mio. kr. i forbindelse med  

 tiltrædelse af et Memorandum of Understanding vedrørende renovering m.v. af  

 kasernebygninger i Szczecin i Polen til brug for et dansk-tysk-polsk  

 multinationalt korps tilbage fra Finansudvalget   

 Nr B 39 1997-98. 2. samling Afgivet af Forsvarsudvalget Afgivet: 19980611 Udvalget har behandlet beslutningsforslaget i nogle møder.
 Herefter indstiller et flertal (Socialdemokratiets, Venstres, Det  

 Konservative Folkepartis, Det Radikale Venstres, Centrum-Demokraternes og  

 Kristeligt Folkepartis medlemmer af udvalget) beslutningsforslaget til  

forkastelse.
 Et mindretal (Socialistisk Folkepartis, Dansk Folkepartis og  

 Enhedslistens medlemmer af udvalget) indstiller forslaget til   

 vedtagelse.
 Et flertal inden for mindretallet (Socialistisk Folkepartis og  

 Enhedslistens medlemmer af udvalget) finder, at der - selv om regeringen i  

 aktstykke nr. 170 anfører, at underskrivelse af en konvention om det  

 juridiske grundlag for et dansk-tysk-polsk multinationalt korps for Danmarks  

 vedkommende sker med et ratifikationsforbehold eller efter en forudgående  

 folketingsbeslutning om korpsets oprettelse - er tale om en omvendt  

 beslutningsprocedure.
Først bruger Danmark 31,7 mio. kr. til at ombygge en kaserne i Szczecin.  

 Efterfølgende lægges der så op til en principiel debat i Folketinget.
Det  

 anføres endda i bemærkningerne, at »tiltrædelse af nærværende aktstykke  

 kan således ske uden præjudicerende virkning for den endelige godkendelse af  

 korpsets oprettelse«.
Det er imidlertid efter Socialistisk Folkepartis og Enhedslistens  

 opfattelse ikke alene en fuldstændig bagvendt beslutningsproces, det er også  

 en helt forkert og farlig beslutning i den nuværende sikkerhedspolitiske  

 situation.
Den kolde krig er slut.
Denne beslutning giver kun mening, i det  

 omfang fjendebillederne fra den kolde krig har overlevet.
Geografisk giver  

 oprettelsen af dette korps kun mening, hvis man ser en trussel fra Rusland.  

 Korpsets oprettelse vil efter Socialistisk Folkepartis og Enhedslistens  

 opfattelse betegne et destabiliserende skridt i en situation, hvor det er  

 helt afgørende at inddrage Rusland i den europæiske sikkerhedsstruktur - ikke  

 yderligere at marginalisere Rusland efter den efter mindretallets opfattelse  

 fatale beslutning om NATO's udvidelse mod øst.
 Socialistisk Folkeparti og Enhedslisten savner også fuldstændig argumenter  

 for at knytte den internationale indsatsstyrke til et enkelt korps, og  

 endelig indeholder den bagvendte beslutningsprocedure en hel stribe af  

 uafklarede spørgsmål, som er ganske væsentlige:
Hvad er korpsets legale status? Hvad er det formelle og juridiske grundlag for korpset? Hvad er korpsets opgaver? Efter Socialistisk Folkepartis og Enhedslistens opfattelse bør man i denne  

 sag, som har vidtgående sikkerhedspolitiske konsekvenser, kræve, at man  

 følger den logiske procedure, således at Folketinget tager en principiel  

 debat og beslutning, inden Danmark går videre med projektet.
Et mindretal inden for mindretallet (Dansk Folkepartis medlem af udvalget)  

 finder det grundlæggende helt rimeligt, at forslaget kommer til behandling i  

 Folketingssalen.
Det kan ikke være rigtigt, at sådanne store beslutninger  

 træffes i lukkede fora som først Det Udenrigspolitiske Nævn og derefter  

 Folketingets Finansudvalg.
Dansk Folkeparti er enig i hensigten med støtten til kasernebygninger i  

 Polen, idet Polen i løbet af 1999 indtræder i NATO.
Vi skal således vænne os  

 til, at NATO-området udvides, og at Danmark skal leve op til sine  

 NATO-forpligtelser i dette udvidede område.
Finansieringen finder Dansk Folkeparti dog uacceptabel.
Pengene bør i  

 givet fald tages fra midlerne til det danske forsvar.
Den af regeringen  

 valgte finansiering betyder indirekte færre midler til det danske forsvar.  

 Indirekte kan de netop bebudede kasernelukninger i Danmark hermed være med  

 til at finansiere kasernebygninger i Polen, som på nuværende tidspunkt endnu  

 ikke er medlem af NATO.
 Dansk Folkeparti støtter kasernerenoveringen i Polen, men så hellere, at  

 midler hertil kom fra de konti i forsvaret, hvorfra midler til internationalt  

 arbejde normalt hentes.
Poul Andersen (S) Per Kaalund (S) Lotte Bundsgaard (S) Anna-Marie  

 Hansen (S) Ingrid Rasmussen (S) nfmd.
Villy Søvndal (SF) Arne Melchior  

 (CD) Jørgen Estrup (RV) Søren Søndergaard (EL) Svend Aage Jensby (V) Karen  

 Rønde (V) Erik Jacobsen (V) Anders Mølgaard (V) Hans Engell (KF) fmd.  

Helge Adam Møller (KF) Peter Skaarup (DF) Jann Sjursen (KRF) Fremskridtspartiet havde ikke medlemmer i udvalget.
