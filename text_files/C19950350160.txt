Indledning Denne anvisning beskriver målemetode til bestemmelse af belysningsstyrker  

 på bygge- og anlægspladser med anvendelse af luxmeter.
Metoden angiver,  

 hvorledes det kan vurderes, om belysningsstyrken lever op til kravet i  

 Arbejdsministeriets bekendtgørelse nr. 1017 af 15. december 1993 om  

 indretning af byggepladser og lignende arbejdssteder efter lov om  

 arbejdsmiljø. Det kræves jf. § 44, at adgangsveje, transportveje og  

 færdselsarealer skal være belyst med mindst 25 lux.
Denne anvisning omhandler alene målemetode for belysningen på adgangsveje,  

 transportveje og færdselsarealer.
I forbindelse med vurdering af egentlig  

 arbejdsbelysning, som tilvejebringer den i reglen nødvendige kraftige  

 belysning af arbejdsemner eller arbejdsområder, henvises til standarder for  

 indendørsbelysning.
 Anvisningen er udarbejdet af Direktoratet for Arbejdstilsynet under  

 medvirken af DELTA Lys & Optik.
1. Belysning på adgangsveje, transportveje og  

 færdselsarealer Belysning af adgangsveje, transportveje og færdselsarealer skal udformes  

 således, at man kan se at færdes forsvarligt.
 Byggepladsbelysninger er midlertidige installationer, hvis opgave det er  

 effektivt at forsyne byggepladsen med en tilstrækkelig belysning fra passende  

 retninger på en sådan måde, at generende blænding undgås.
 Belysningen skal udføres, så den ikke generer byggepladsens naboer,  

 trafikanter på tilstødende veje eller andre uden for byggepladsen.
Om belysningen på adgangsveje, transportveje og færdselsarealer er  

 tilfredsstillende vil ofte kunne afgøres ved en vurdering på stedet.
I  

 tvivlstilfælde vil det være nødvendigt at foretage en orienterende eller  

 eventuelt en mere fyldestgørende måling.
2. krav til belysningsstyrke og regelmæssighed Alle nævnte belysningsstyrker er driftsværdier, hvilket betyder, at  

 belysningsstyrkerne skal være til stede på ethvert tidspunkt i  

 installationens benyttelsestid, dvs. når der arbejdes.
2.1 Belysningsstyrke Belysning af adgangsveje, transportveje og færdselsarealer skal ske  

 således, at belysningsstyrkerne til enhver tid opfylder kravet om en  

 middelbelysningsstyrke, Emid, på mindst 25 lux på vandret plan i  

 færdselsniveau, dvs. alle steder hvor der foregår færdsel, fx jordniveau,  

 gulvniveau, på stillads og lignende.
Kravet til middelbelysningsstyrken gælder for naturligt afgrænsede  

 områder.
Disse kan fx være gangarealet i en skurby, en tilkørselsvej eller  

 lign.
Kravet skal således ikke forstås som et krav til middelværdien af  

 belysningsstyrkerne over samtlige færdselsarealer taget undet eet.
En høj  

 belysningsstyrke på een del af en byggeplads kan ikke kompensere for lave  

 belysningsstyrker på en anden del af byggepladsen.
2.2 Regelmæssighed/minimumsbelysningsstyrke Ud over et vist niveau af belysningen er lysets fordeling, herunder  

 belysningens regelmæssighed, af betydning.
Med henblik på at tilgodese ønsket  

 om en rimelig regelmæssighed skal belysningen planlægges således, at  

 belysningsstyrken på væsentlige steder ikke er mindre end 10 lux.
I udtrykket væsentlige steder ligger, at der ses bort fra steder, som  

 ligger i skygge af løsdele, som fx transportable arbejdsmaskiner, materialer,  

 som er kortvarigt anbragt, o.l., ligesom områder, der ligger i skygge bag  

 mindre genstande, ikke medregnes.
Områder, der ligger i skygge af større,  

 faste dele, som fx bygningsdele skal medregnes.
3. Måling af middelbelysningsstyrke og regelmæssighed 3.1 Målebetingelser Måling af kunstig belysning foretages uden dagslys.
Alle fast monterede  

 armaturer med central tænding inden for byggepladsens område skal være tændt  

 under målingen.
Med henblik på at sikre en fornøden opvarmning af  

 lyskilderne, og dermed en konstant lysudsendelse fra disse, bør belysningen  

 være tændt 1 time, før belysningsstyrkemålingerne påbegyndes.
Man skal være  

 opmærksom på, at lyskildernes lysudsendelse er noget afhængig af  

 forsyningsspændingen.
 Inden måling af belysningen opdeles byggepladsen i aktivitetsområder og i  

 adgangsveje, transportveje og færdselsarealer.
3.2 Måleplan Belysningsstyrken på adgangsveje, transportveje og færdselsarealer skal  

 bestemmes på vandret plan i færdselsniveau, dvs. hvor der foregår færdsel på  

 jord- eller gulvniveau, uden personskygge.
I de fleste praktiske situationer vil en måling af belysningsstyrker i et  

 vandret måleplan 0,85 m over færdselsniveau være tilstrækkeligt og langt mere  

 praktisk gennemførlig.
Er krav til middelbelysningsstyrke og  

 minimumsbelysningsstyrke opfyldt i 0,85 m's højde, vil dette i reglen også  

 være tilfældet for målinger i færdselsniveau, og yderligere målinger vil  

 derfor normalt ikke være nødvendige.
Måling af belysningsstyrker kan fx  

 foregå som skitseret på fig. 1.
I tilfælde, hvor der åbenlyst vil være afvigelser mellem måleværdier i  

 0,85 m's højde og i færdselsniveau, må målingerne foretages direkte på jord  

 eller gulv.
Det vil fx være tilfældet, når fastmonterede udragende dele tæt  

 ved eller under måleplanet skønnes at forhindre lysets fordeling på vej, gulv  

 eller terrænoverflade, således at der måles for høje belysningsstyrker i 0,85  

 m's højde, se fig. 2, eller ved lavtsiddende armaturer, hvor der måles for  

 lave belysningsstyrker i 0,85 m's højde.
Fig. 1 Måling af belysningsstyrker foretages af en person  

 siddende i hugstilling.
Luxmeteret holdes i vandret stilling i en højde af  

 0,85 m over færdselsniveau, samtidig med at slagskygger på luxmeteret fra den  

 person, som måler, undgås .
Fig. 2 På steder, hvor fx lave mure kaster skygger på  

 færdselsarealet, kan en måling foretaget i 0,85 m's højde være direkte  

 misvisende.
Derfor måles belysningsstyrken i dette o.l. tilfælde direkte på  

 eller lige over færdselsniveau .
Det er af afgørende betydning, at belysningsstyrkerne bestemmes på vandret  

 plan, da selv små hældninger af måleplanet kan medføre væsentligt ændrede  

 måleværdier og dermed store unøjagtigheder.
At der måles på vandret plan kan  

 fx kontrolleres med en dåselibelle eller tilsvarende.
Af hensyn til  

 målingernes reproducerbarhed er det vigtigt, at målingerne foretages uden  

 personskygge (også fra den person, der udfører målingen) eller tilfældige  

 skygger fra mobile redskaber eller selvkørende materiel.
3.3 Målepunkternes antal og placering Antallet af målepunkter bør normalt afhænge af lyspunktafstandene og  

 belysningens regelmæssighed.
Da der i mange tilfælde er tale om større  

 arealer med stor regelmæssighed i belysningen, kan antallet af målepunkter  

 med rimelighed reduceres, hvilket også kan udnyttes ved  

 symmetribetragtninger, men dog altid således at man får et så retvisende  

 udtryk for middelbelysningsstyrken på måletidspunktet som muligt.  

 Målepunkter, der skønnes at være nødvendige for bestemmelse af  

 minimumsbelysningsstyrken, udvælges ved en vurdering på stedet.
 Ved sammenfald mellem armaturplacering og rækker af målepunkter skal  

 antallet af målepunkter øges for at undgå systematiske fejl ved beregning af  

 middelværdi m.v.
Ved detaljerede bestemmelser af belysningsstyrkerne på adgangsveje,  

 transportveje og færdselsarealer, hvor belysningsstyrken er svingende, er det  

 nødvendigt at bestemme disse i et regelmæssigt net af punkter med en  

 indbyrdes afstand på ca. 2 meter.
Ved laveresiddende lyspunkter, som fx  

 lysstofrørsarmaturer monteret på skure, stilladser eller lave master, bør  

 målepunkterne have en indbyrdes afstand på ca. 1 meter.
3.4 Angivelse af middel- og minimumsbelysningsstyrke Middelbelysningsstyrken, Emid bestemmes som et simpelt gennemsnit af de  

 enkelte måleværdier.
Ved beregning/vurdering af middel-,  

 minimumsbelysningsstyrke samt regelmæssighed for belysningen medtages ikke  

 måleværdier på mindre væsentlige steder; eksempelvis undlades måleværdier tæt  

 ved faste bygningsdele eller fastmonteret materiel, hvor der ikke foregår  

 færdsel.
Tilsvarende gælder måleværdier i tilfældig skygge fra mobile  

 redskaber eller kortvarigt placeret selvkørende materiel.
4. Måleinstrumenter Til måling af belysningsstyrke anvendes et luxmeter.
Der bør anvendes et  

 kalibreret luxmeter med et passende måleområde i forhold til de forventede  

 belysningsstyrker (1-100 lux).
Instrumentets målecelle bør have en god farvekorrektion (lille farvefejl  

 ved måling af lys fra forskellige lyskilder), god vinkelkorrektion, dvs. godt  

 tilpasset retningsfølsomhed (lille fejl ved skråt lysindfald på målecellen)  

 samt i øvrigt være fri for systematiske fejl.
Oplysninger om disse forhold  

 kan fx findes i måleinstrumentets betjeningsvejledning.
Med tiden ændres luxmetercellens følsomhed, og et luxmeter bør derfor  

 kontrolleres/kalibreres jævnligt, fx med 1-3 års interval.
Man bør også være  

 opmærksom på, at luxmeteret er kalibreret ved en bestemt  

 omgivelsestemperatur, i reglen normalt 25 grader C, og at følsomheden kan  

 være meget afhængig af temperaturen.
Normalt er kunstig belysning på bygge-  

 og anlægspladser kun aktuel i vinterhalvåret, hvor der kan være tale om  

 kuldegrader.
Se nærmere om temperaturfølsomhed i betjeningsvejledningen til  

 luxmeteret eller kontakt forhandleren/fabrikanten for supplerende  

 oplysninger.
5. Planlægning af belysningen 5.1 Vedligeholdelsesfaktoren En række forudsigelige faktorer, såsom lyskildernes lysstrømnedgang i  

 løbet af brugstiden samt tilsmudsning af lyskilder og armaturer, medfører en  

 gradvis nedgang i belysningsstyrken.
Forholdet mellem den krævede driftsværdi  

 og nyværdien kaldes vedligeholdelsesfaktoren.
Hvis de specifikke  

 omstændigheder ikke kendes, anbefales det, at der regnes med en  

 vedligeholdelsesfaktor på højst 0,75, svarende til at nyværdien er mindst  

 1,33 gange den krævede driftsværdi.
5.2 Skyggevirkning/slagskygger Ved byggeriets fremadskriden vil der ikke sjældent fremkomme en række  

 ændringer, som fx opragende bygningsdele, hvis skyggevirkning kan reducere  

 belysningsstyrken betydeligt.
Belysningsanlæggene bør udføres under  

 hensyntagen til det planlagte byggeris forventelige skyggevirkninger, så  

 belysningskravene hele tiden er opfyldt.
Alternativt må belysningsanlæggene  

 projekteres så fleksibelt, at de løbende kan tilpasses sådanne ændringer,  

 eksempelvis med flere armaturer og/eller planlagt justering af de  

 eksisterende.
Lys, som rammer vandrette flader under meget små vinkler (dvs. hvor  

 lysretningen er tæt ved vandret), indebærer betydelig risiko for store  

 skygger og som oftest også dårlige synsbetingelser.
Man bør derfor ikke regne  

 med, at et armatur på en mast kan give en effektiv belysning på områder, hvis  

 afstand til masten er større end tre gange lyspunkthøjden.
 Med henblik på at reducere generne fra skygger m.v. mest muligt bør  

 belysningen planlægges således, at lyset på et givet sted kommer fra mindst  

 to forskellige retninger.
Master bør så vidt muligt ikke anbringes inden for kraners virkefelt.
Hvis  

 en placering uden for kranernes virkefelter umuliggør en tilstrækkelig jævn  

 belysning, kan der anbringes armaturer på krantårnene.
Hvis krantårnene er  

 drejelige, må der placeres armaturer på alle sider af tårnene for at undgå en  

 varierende belysning, når kranerne drejer.
 Der må ikke anbringes armaturer til almenbelysning på kraners udliggere  

 eller på kørende kraner, da en sådan placering giver uregelmæssig og  

 varierende belysning.
Litteratur 1. Arbejdsministeriets bekendtgørelse nr. 1017 af 15.  

 december 1993 om indretning af byggepladser og lignende arbejdssteder efter  

 lov om arbejdsmiljø.
 2. Guide to the lighting of exterior working areas,  

 CIE report no. 68, 1986.
 3. LTL-rapport nr. 22 »Belysning i  

 byggeriet«, Lysteknisk Laboratorium 1979.
4. Byggepladsbelysning, Eksempler på udendørs og  

 indendørs belysning af vinterbyggepladsen, Udvalget for Helårsbeskæftigelse,  

 1986 5. LTL-rapport nr. 32 »Måling af  

 belysningsstyrker og luminanser i belysningsanlæg«, Lysteknisk  

 Laboratorium 1982.
