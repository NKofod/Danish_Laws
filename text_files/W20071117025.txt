Ankestyrelsens principafgørelse D-15-07 om sygdom - uarbejdsdygtighed - ambulant undersøgelse - behandlingssigte - sygedagpenge Resume:
 Der var ret til sygedagpenge på dage med fravær på grund af ambulant undersøgelse, idet undersøgelsen skyldtes helbredsproblemer og havde et behandlingssigte.
 Love:
Lov om sygedagpenge - lov nr. 563 af 9. juni 2006 - § 7, stk. 1 Sagsfremstilling:
Ansøger, som modtog arbejdsløshedsdagpenge som ledig, skulle til ambulant undersøgelse på hospital to dage.
Arbejdsløshedskassen vejledte hende om, at hun skulle sygemelde sig hos kommunen og ikke ville have ret til arbejdsløshedsdagpenge.
Kommunen traf afgørelse om, at ansøger ikke havde ret til sygedagpenge for dagene, da fravær på grund af undersøgelser ikke gav ret til sygedagpenge.
Kommunen henviste til dagpengelovens § 7.
 Beskæftigelsesankenævnet fandt ikke, at ansøger havde ret til sygedagpenge for de nævnte dage.
 Nævnet lagde ved afgørelsen vægt på, at der ikke var hjemmel i lov om sygedagpenge til, at en kommune kunne udbetale sygedagpenge i anledning af, at en person var til undersøgelse på et sygehus.
 Sagen blev behandlet i principielt møde med henblik på afklaring af, om fravær på grund af undersøgelser på hospital var uarbejdsdygtighed i dagpengelovens forstand.
 Afgørelse:
 Ansøger havde ret til sygedagpenge de to fraværsdage.
 Begrundelsen for afgørelsen var, at ansøgers fravær de to dage var betinget af helbredsproblemer, og at undersøgelserne havde et behandlingssigte.
Ankestyrelsens Beskæftigelsesudvalg lagde vægt på en mangeårig praksis, hvorefter uarbejdsdygtighed på grund af sygdom var et relativt bredt begreb, der omfattede tilfælde, hvor den pågældende ikke var egentlig syg, men fraværende på grund af eksempelvis lægeundersøgelser.
Denne praksis måtte anses for uændret trods mange lovændringer Beskæftigelsesudvalget ændrede således beskæftigelsesankenævnets afgørelse.
