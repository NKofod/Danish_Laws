Nr LSF 51 Forslag til Lov om ændring af færdselsloven (Generhvervelse af førerret og  

 konfiskation af motorkøretøjer) Fremsat af justitsministeren (Engell) den 17. januar 1991 Vedtaget ved tredjebehandling den 3. maj 1991 Lov nr. 278 af 08/05/1991 § 1 I færdselsloven, jf. lovbekendtgørelse nr. 765 af 16. november 1990,  

 foretages følgende ændringer:
 1. I § 132 indsættes som stk. 2:
»Stk. 2. Er førerretten som følge af spiritus- eller promillekørsel  

 frakendt for 3 år eller derover, kan spørgsmålet om generhvervelse dog  

 indbringes for domstolene, når halvdelen af frakendelsestiden er forløbet.
I  

 disse tilfælde kan førerretten gengives, såfremt den pågældende i mindst 1  

 1/2 år forud for sagens indbringelse for retten har overholdt en kontrolleret  

 behandling mod misbrug af alkohol.« 2. Efter § 133 indsættes:
»Kapitel 18 a Konfiskation § 133 a.
Ved særlig grove eller gentagne overtrædelser af  

 færdselsloven kan der ske konfiskation af det ved overtrædelsen anvendte  

 motorkøretøj, såfremt det må anses for påkrævet for at forebygge yderligere  

 overtrædelser af færdselsloven, og såfremt konfiskationen ikke er urimelig.
Stk. 2. I øvrigt gælder borgerlig straffelovs regler om  

 konfiskation.« § 2 Stk. 1. Loven træder i kraft den 1. juli 1991. § 1, nr. 1, gælder  

 også for tilfælde, hvor førerretten er frakendt før lovens ikrafttræden.
 Stk. 2. Justitsministeren fremsætter forslag om revision af  

 bestemmelsen i § 1, nr. 1, i folketingsåret 1996-97.
Oprindeligt fremsat forslag § 1 I færdselsloven, jf. lovbekendtgørelse nr. 765 af 16. november 1990  

 foretages følgende ændringer:
 1. I § 132 indsættes som stk. 2:
»Stk. 2. Er førerretten som følge af spiritus- eller  

 promillekørsel frakendt for 3 år eller derover, kan spørgsmålet om  

 generhvervelse dog indbringes for domstolene, når halvdelen af  

 frakendelsestiden er forløbet.
I disse tilfælde kan førerretten gengives,  

 såfremt den pågældende i mindst 1 1/2 år forud for sagens indbringelse for  

 retten har overholdt en kontrolleret behandling mod misbrug af alkohol.« 2. Efter § 133 indsættes:
»Kapitel 18 a Konfiskation § 133 a.
Ved særligt grove eller gentagne overtrædelser af  

 færdselsloven kan der ske konfiskation af det ved overtrædelsen anvendte  

 motorkøretøj, såfremt det må anses for påkrævet for at forebygge yderligere  

 overtrædelser af færdselsloven og såfremt konfiskationen ikke er urimelig.
Stk. 2. I øvrigt gælder borgerlig straffelovs regler om  

 konfiskation.« § 2 Loven træder i kraft den 1. juli 1991. § 1, nr. 1 gælder også for  

 tilfælde, hvor førerretten er frakendt før lovens ikrafttræden.
 Stk. 2. Justitsministeren fremsætter forslag om revision af  

 bestemmelsen i § 1, nr. 1 i folketingsåret 1996-97.
Bemærkninger til lovforslaget Almindelige bemærkninger 1. Indledning Den 7. december 1988 afgav Færdselssikkerhedskommissionen en  

 færdselssikkerhedspolitisk handlingsplan (betænkning nr. 1157/88), hvori der  

 blev stillet forslag om en lang række foranstaltninger med henblik på  

 nedbringelse af antallet af trafikulykker.
 Til opfølgning heraf og i fortsættelse af justitsministerens redegørelse  

 af 10. maj 1989 til Folketinget om regeringens færdselssikkerhedspolitik, jf.  

 Folketingstidende 1988-89, sp. 10075 ff, blev der ved lov nr. 401 af 13. juni  

 1990 gennemført en række ændringer af færdselsloven (obligatorisk anvendelse  

 af lys udenfor lygtetændingstiden samt udvidelse af pligten til at anvende  

 sikkerhedsele).
 Forslagene om konfiskation af motorkøretøjer og om ændring af reglerne om  

 generhvervelse af førerret er en fortsættelse af initiativerne indenfor  

 sikkerhedsfremmende foranstaltninger og et led i regeringens særlige  

 foranstaltninger mod spirituskørsel.
2. Generhvervelse af førerret Forslaget om ændring af færdselslovens § 132 om generhvervelse af  

 førerret skal ses på baggrund af Færdselssikkerhedskommissionens betænkning  

 nr. 1157/88. Et af forslagene vedrørte spørgsmålet om behandlingstilbud til  

 spritbilister.
I april 1988 iværksatte Justitsministeriet i udvalgte  

 politikredse en forsøgsordning, hvorefter domfældte for spiritus- og  

 promillekørsel kunne søge om udsættelse med afsoningen på grund af en  

 igangværende alkoholistbehandling.
Efter indhentet udtalelse fra Færdselssikkerhedskommissionen traf  

 Justitsministeriet i 1990 bestemmelse om, at forsøgsordningen skulle være  

 gældende for hele landet med virkning fra den 15. juli 1990. Ordningen, der  

 er nærmere beskrevet i Justitsministeriets cirkulæreskrivelse af 6. juli  

 1990, omfatter personer, som er idømt en frihedsstraf på 40 dage og derunder  

 for spiritus- eller promillekørsel.
De pågældende skal endvidere have et  

 udtalt behov for alkoholistbehandling og have påbegyndt en kontrolleret  

 behandling mod misbrug af alkohol.
Ordningen omfatter kun undtagelsesvis  

 tilfælde, hvor den ubetingede straf omfatter andet end overtrædelse af  

 færdselsloven.
Domfældte, der opfylder disse betingelser, kan påregne  

 udsættelse med strafudståelse, normalt i eet år på vilkår af, at de i  

 udsættelsesperioden ikke begår strafbart forhold samt undergiver sig tilsyn  

 af kriminalforsorgen og vilkår om fortsat alkoholistbehandling.
Forløber udsættelsesperioden tilfredsstillende, vil en betinget benådning  

 kunne påregnes på vilkår af fortsat straffrit liv i eet år, betaling af en  

 bøde samt eventuelt fortsat tilsyn og vilkår om behandling i et nærmere  

 angivet tidsrum.
Bøden vil normalt udgøre halvdelen af den bøde, der  

 fastsættes for spiritus- eller promillekørsel.
Tilsynsmyndigheden skal orienteres, såfremt den domfældte ikke følger den  

 alkoholistbehandling, som er en betingelse for udsættelsen med  

 straffuldbyrdelsen.
Det er forudsat, at tilsynsmyndigheden og den institution  

 eller person, som har ansvaret for behandlingen, træffer aftale om, hvordan  

 sådan meddelelse gives.
Tilsynsmyndigheden skal indberette til  

 Justitsministeriet, hvis den domfældte i udsættelsesperioden overtræder de  

 fastsatte vilkår.
Såfremt politiet bliver bekendt med, at den domfældte i  

 udsættelsesperioden begår ny kriminalitet, recidiverer til alkoholmisbrug  

 eller i øvrigt overtræder de fastsatte vilkår, skal politiet snarest muligt  

 indberette dette til Justitsministeriet.
Indberetningen skal ledsages af en  

 udtalelse fra tilsynsmyndigheden.
Justitsministeriet træffer på dette  

 grundlag bestemmelse om, hvorvidt afgørelsen om betinget udsættelse skal  

 bortfalde.
 For yderligere at fremme incitamentet for domfældte spritbilister til at  

 gennemføre den nødvendige behandling foreslås færdselslovens § 132 om  

 generhvervelse af førerret ændret, således at domstolene får mulighed for at  

 tilbagegive førerretten i videre omfang end i dag ved dokumenterede positive  

 behandlingsforløb.
 Efter de gældende regler i færdselslovens § 132 kan spørgsmålet om  

 generhvervelse af førerretten inden frakendelsestidens udløb tidligst  

 indbringes for retten, når der er forløbet 3 år af frakendelsestiden.  

 Førerretten kan kun gengives, når ganske særlige omstændigheder foreligger.  

 Såfremt førerretten tidligere har været frakendt den pågældende, kan  

 førerretten kun gengives rent undtagelsesvis og tidligst, når der er forløbet  

 6 år af frakendelsestiden.
En ordning, som har til formål at anspore domfældte spritbilister til at  

 gennemføre en nødvendig alkoholistbehandling, må indebære, at generhvervelse  

 også bør kunne ske i tilfælde, hvor frakendelsen er sket for kortere tid end  

 forudsat i de gældende bestemmelser i færdselslovens § 132. På den anden side  

 følger det af behandlingskravet, at alkoholistbehandlingen skal have været  

 overholdt igennem længere tid, for at man kan vurdere et behandlingsforløb  

 som værende positivt.
Hertil kommer, at muligheden for generhvervelse skal  

 ses i fortsættelse af den ovenfor beskrevne ordning med udsat strafafsoning  

 og eventuel betinget benådning under forudsætning af fortsat  

 alkoholistbehandling.
På den baggrund foreslår Justitsministeriet, at  

 spørgsmålet om generhvervelse af førerretten kan indbringes for domstolene,  

 når førerretten er frakendt for 3 år eller derover og halvdelen af  

 frakendelsestiden er forløbet.
Frakendelsestiden skal således være 3 år eller  

 derover for at spørgsmålet om generhvervelse før frakendelsestidens udløb kan  

 komme på tale.
Endvidere foreslås som betingelse for gengivelse af  

 førerretten, at den pågældende kan dokumentere, at vedkommende i mindst 1 1/2  

 år forud for sagens indbringelse for retten har overholdt en kontrolleret  

 behandling mod misbrug af alkohol.
Det er således op til den domfældte -  

 navnlig ved benyttelse af Kriminalforsorgens ordning med udsættelse af  

 strafafsoningen - at sørge for gennem tilsyn og kontrolleret behandling at  

 skabe mulighed for senere over for retten at kunne dokumentere det nødvendige  

 kontrollerede behandlingsforløb.
 Adgangen til at generhverve førerretten efter disse regler gælder dog ikke  

 i tilfælde, hvor førerretten er frakendt for bestandig.
Justitsministeriet anmodede i december 1989 om  

 Færdselssikkerhedskommissionens eventuelle bemærkninger til overvejelserne om  

 at stille forslag om en ændring af færdselslovens § 132, således at  

 domstolene får mulighed for at tilbagegive førerretten i videre omfang end i  

 dag ved dokumenterede positive behandlingsforløb.
Kommissionen udtalte i den  

 anledning, at man er positiv over for, at der, eventuelt som forsøg, stilles  

 forslag om en lempeligere adgang til generhvervelse af førerretten inden  

 frakendelsestidens udløb.
Færdselssikkerhedskommissionen forudsatte herved,  

 at en sådan ordning ikke indebærer en negativ færdselssikkerhedsmæssig  

 effekt, og anbefalede, at virkningen nøje følges.
Justitsministeriet er enig i, at der knytter sig en række  

 usikkerhedsmomenter til en nyordning som den foreslåede, hvorfor der er behov  

 for at følge virkningen af en sådan bestemmelse.
Ordningen bør derfor fra  

 starten have karakter af en forsøgsordning.
Justitsministeriet har  

 tilkendegivet dette ved i lovforslagets § 2, stk. 2, at indsætte en  

 bestemmelse, hvorefter lovens § 1, nr. 1, tages op til revision i  

 folketingsåret 1996-97, d.v.s. efter en femårig forsøgsperiode.
Der henvises  

 herved til lovforslagets bemærkninger til § 2, stk. 2.
3. Konfiskation 3.1. Efter straffelovens §§ 75-77a kan der bl.a. ske konfiskation af  

 genstande, som har været brugt ved en strafbar handling.
Der kan alternativt  

 ske værdikonfiskation.
Genstandskonfiskation anvendes navnlig, hvor der af  

 generalpræventive grunde er særligt behov herfor, f.eks. på jagt- og  

 fiskeriområdet.
Indenfor færdselslovens område anvendes konfiskation næsten  

 kun i sager om konstruktiv ændring af knallerter.
Konfiskation af et  

 motorkøretøj, der har været anvendt ved overtrædelse af færdselsloven -  

 herunder spirituskørsel - sker i praksis kun helt undtagelsesvis.
Der  

 henvises herved til oversigten nedenfor.
 I fortsættelse af de allerede iværksatte færdselssikkerhedsfremmende  

 foranstaltninger og som led i de særlige foranstaltninger mod spirituskørsel  

 forslås det, at der skabes en udtrykkelig hjemmel til konfiskation ved særlig  

 grove eller gentagne overtrædelser af færdselsloven.
 Spørgsmålet om konfiskation blev i Færdselssikkerhedskommissionens  

 betænkning nr. 1157/88 nævnt som een af de mulige foranstaltninger, der kunne  

 forventes drøftet i kommissionen på et senere tidspunkt.
På baggrund af et forslag til folketingsbeslutning om konfiskation af  

 motorkøretøj ved spirituskørsel (B 24, folketingsåret 1989-90) har  

 spørgsmålet om konfiskation endvidere for nylig været debatteret i  

 Folketinget, jf.
Folketingstidende 1989-90, sp. 2291-2352.
3.2. Formålet med at indsætte en særlig konfiskationsbestemmelse i  

 færdselsloven, uagtet straffelovens konfiskationsregler principielt også  

 omfatter de tilfælde, som lovforslaget tager sigte på, er at skabe mulighed  

 for en ændring af retspraksis på dette område, således at domstolene vil  

 anvende konfiskation af motorkøretøj i videre omfang end i dag.
Efter  

 Justitsministeriets opfattelse vil en udvidet anvendelse af konfiskation af  

 motorkøretøjer have en ikke ringe generalpræventiv effekt, ikke blot gennem  

 de mærkbare økonomiske følger, men i højere grad ved at sanktionen er direkte  

 knyttet til en manglende mulighed for fortsat at benytte den genstand, som  

 har været anvendt ved lovovertrædelsen.
Det kan virke stødende, at personer,  

 som gentagne gange har tilsidesat hensynet til trafiksikkerheden, kan beholde  

 det motorkøretøj, der har muliggjort overtrædelsen, og som vil gøre det  

 muligt for gerningsmanden at fortsætte denne adfærd.
Der findes kun få trykte retsafgørelser vedrørende konfiskation af  

 motorkøretøjer.
Til illustration af den meget restriktive retspraksis kan  

 nævnes følgende tilfælde.
U1979.186. En person, der i 1978 var blevet dømt for i 9 tilfælde  

 at have overladt føringen af sin personbil til sin forlovede, uagtet denne  

 var frakendt førerretten, havde efter dommen i 11 tilfælde på ny overladt  

 føringen til den pågældende.
Ved byretten blev påstanden om konfiskation ikke  

 taget til følge, hvorimod landsretten konfiskerede personbilen.
U1981.379. Politiet havde foretaget beslaglæggelse af en  

 uindregistreret motorcykel hos en person, der var sigtet for i 11 tilfælde at  

 have ført motorkøretøj, uagtet førerretten var frakendt ham for 5 år.
I et af  

 forholdene var den pågældende tillige sigtet for spirituskørsel og i 3 af  

 forholdene for at have ført motorkøretøj, der ikke var indregistreret eller  

 forsynet med nummerplader.
Byretten ophævede beslaglæggelsen med den  

 begrundelse, at det ikke i forbindelse med en domfældelse kunne forventes, at  

 der ville ske konfiskation af køretøjet.
Landsretten opretholdt  

 beslaglæggelsen, da det måtte antages, at der kunne blive spørgsmål om  

 konfiskation.
U1981.665. En person, der ikke havde førerbevis, havde på  

 offentlig vej ført motorcross-motorcykel, der lovligt sælges til benyttelse  

 på baner, men ikke må anvendes på offentlig vej, hvor kørslen kan være  

 forbundet med betydelig fare.
Byretten konfiskerede køretøjet, hvorimod  

 landsretten navnlig under hensyn til, at der var tale om et  

 førstegangstilfælde og der ikke forelå særlige omstændigheder, der talte for  

 konfiskation, ikke tog påstanden om konfiskation til følge.
Højesteret  

 stadfæstede imidlertid byrettens afgørelse om konfiskation under hensyn til,  

 at den omhandlede kørsel på almindelig vej måtte anses forbundet med  

 betydelig fare og køretøjet i øvrigt ikke lovligt kunne benyttes til  

 transportformål.
U1982.1186. En person, der tidligere var straffet 8 gange for at  

 have ført motorkøretøj, selv om førerretten var frakendt ham, blev  

 efterfølgende dømt for 3 tilfælde af kørsel i frakendelsestiden.
Samtidig  

 konfiskerede byretten den pågældendes lastbil, idet konfiskationen blev anset  

 for nødvendig for at forebygge yderligere lovovertrædelser.
Lastbilen var  

 købt på afbetaling.
Landsretten fandt det uhensigtsmæssigt at konfiskere den  

 af tiltalte på afbetaling købte bil.
U1983.486. En person, der 4 gange var straffet for spirituskørsel  

 og frakendt førerretten for bestandig, blev påny dømt for spirituskørsel og  

 89 tilfælde af kørsel i frakendelsestiden.
Den pågældende personbil blev  

 samtidig konfiskeret.
U1986.599. En person, der var straffet 5 gange for promillekørsel  

 og spirituskørsel og frakendt førerretten for bestandig, og som senere 6  

 gange var straffet for kørsel i frakendelsestiden, blev dømt for 2 nye  

 kørsler i frakendelsestiden.
Byretten konfiskerede den pågældendes  

 motorcykel, der havde været anvendt ved lovovertrædelserne, hvorimod  

 landsretten ikke i det oplyste fandt fuldt tilstrækkeligt grundlag for at  

 konfiskere motorcyklen.
Efter Justitsministeriets opfattelse bør domstolene i videre omfang end  

 tilfældet er i dag benytte konfiskation af det anvendte motorkøretøj som en  

 yderligere sanktion ved særlig grove eller gentagne overtrædelser af  

 færdselsloven.
Det er navnlig hensigten, at konfiskation skal kunne ske i  

 følgende typer af færdselslovsovertrædelser:
1. Grove eller gentagne tilfælde af spirituskørsel, herunder også  

 enkeltstående tilfælde, hvor forholdet er udtryk for en særlig hensynsløs  

 tilsidesættelse af færdselssikkerheden, 2. gentagne kørsler i frakendelsestiden, der viser en manglende  

 respekt for førerrettens frakendelse uden at antallet af kørsler  

 tilnærmelsesvis nærmer sig 8-10 kørsler i frakendelsestiden, og 3. gentagne kørsler uden nogensinde at have erhvervet kørekort.
Det vil for alle ovennævnte tilfælde gælde, at det er en forudsætning for  

 konfiskation, at denne må anses for påkrævet for at forebygge yderligere  

 overtrædelser af færdselsloven.
Endvidere må konfiskationen ikke være  

 urimelig.
 En sådan ordning med konfiskation af motorkøretøjer vil stort set svare  

 til den ordning, der siden 1987 har været gældende i Sverige.
 3.3. I Sverige indførtes der med virkning fra den 1. juli 1987 en  

 bestemmelse i den svenske færdselslov (§ 7 i Lag om straf for vissa  

 trafikbrott), hvorefter et motorkøretøj under visse nærmere angivne  

 betingelser kan konfiskeres, når det har været anvendt ved en overtrædelse af  

 trafikbrottslagen.
Lag om straf for vissa trafikbrott omfatter spritkørsel og ulovlig kørsel  

 m.v.
Ved ulovlig kørsel forstås kørsel, hvor føreren har ført et motorkøretøj  

 uden at have været berettiget hertil, enten fordi den pågældende ikke har  

 erhvervet kørekort, eller fordi den pågældendes førerret tidligere er blevet  

 inddraget.
 Bestemmelsen i § 7 i den svenske trafikbrottslag er affattet således:
»§ 7. Ett fordon som har anvænts vid brott enligt denna lag  

 får førklaras førverkat, om det ær uppenbart att detta behøvs før att  

 førebygga fortsatt sådan brottslighet och førverkande inte ær oskæligt.« Det fremgår heraf, at følgende betingelser skal være opfyldt for at kunne  

 konfiskere et motorkøretøj efter trafikbrottslagen:
- det skal være åbenbart, at konfiskation er påkrævet for at forebygge  

 yderligere lignende lovovertrædelser, og - konfiskationen må ikke være urimelig.
Den svenske regel kan kun benyttes i de tilfælde, hvor formålet er at  

 hindre yderligere lignende overtrædelser.
Der skal således være grund til at  

 tro, at gerningsmanden vil begå nye færdselslovsovertrædelser.
 Bestemmelsen, der efter motiverne forudsættes anvendt restriktivt, tager  

 sigte på situationer, hvor føreren udviser åbenbar hensynsløshed først og  

 fremmest gennem gentagne lovovertrædelser.
 Ved bedømmelsen af om det vil være urimeligt at foretage konfiskation,  

 selv om strafforebyggende grunde taler herfor, bør der bl.a. tages hensyn til  

 gerningsmandens personlige og økonomiske forhold, køretøjets værdi, om  

 gerningsmandens familie anvender køretøjet og har et væsentligt behov herfor.
Rigsåklagaren iværksatte i 1988 en undersøgelse af anvendelsen af den nye  

 konfiskationsregel.
Undersøgelsen viste, at mindst 405 køretøjer var blevet  

 konfiskeret.
I 29 tilfælde var påstanden om konfiskation blevet afvist af  

 domstolene ofte med den begrundelse, at det ikke var åbenbart, at  

 konfiskation var påkrævet for at forebygge nye lovovertrædelser.
 Der har tilsyneladende ikke foreligget tilfælde, hvor konfiskation er  

 afvist som værende urimelig.
 Rigsåklagaren har i anledning af Justitiedepartementets henvendelse af 6.  

 oktober 1989 indhentet oplysninger fra samtlige anklagemyndigheder i Sverige.  

 Heraf har en klar majoritet udtalt, at lovreglen og dens anvendelse ikke  

 volder nogen nævneværdige problemer.
Rigsåklagaren konkluderer på baggrund af udtalelserne fra de forskellige  

 anklagemyndigheder, at konfiskationsbestemmelsen i alt væsentligt er anvendt  

 i overensstemmelse med de intentioner, der lå bag bestemmelsen, og at den i  

 praksis har fået effekt.
Endvidere finder Rigsåklagaren, at uens  

 retsanvendelse dels vil kunne udlignes inden for rammerne af den normale  

 retsdannelse, ligesom spørgsmål om biltilbehør m.m. og indsigelser om, at en  

 anden er ejer af køretøjet, må kunne klarlægges gennem kommende  

 domstolspraksis.
3.4. Det foreliggende lovforslag adskiller sig fra den svenske  

 ordning ved i visse tilfælde at give mulighed for konfiskation af værdien af  

 det anvendte motorkøretøj.
Den foreslåede bestemmelse supplerer straffelovens  

 § 75, stk. 2, nr. 1, om genstandskonfiskation, men det præciseres i  

 forslaget, at straffelovens bestemmelser om konfiskation i øvrigt finder  

 anvendelse.
Dette indebærer bl.a., at straffelovens regler om  

 værdikonfiskation, om konfiskationens subjekt og om konfiskationens  

 retsvirkning med hensyn til særligt sikrede rettigheder gælder ved  

 konfiskation efter færdselslovens § 133 a.
Særligt vedrørende  

 værdikonfiskation bemærkes, at de forebyggelseshensyn, som ligger til grund  

 for bestemmelsen i færdselslovens § 133 a, mest effektivt varetages ved  

 genstandskonfiskation.
Værdikonfiskation tænkes derfor kun anvendt i ganske  

 særlige tilfælde, f.eks. hvor en person, som tidligere er dømt for f.eks.  

 spirituskørsel, efter den seneste overtrædelse - men før sagen kommer for  

 retten - sælger køretøjet.
I dette tilfælde vil der efter omstændighederne  

 kunne ske konfiskation af motorkøretøjets værdi, hvis det må befrygtes, at  

 den pågældende vil anvende salgssummen til køb af et motorkøretøj.
Konfiskationsindgreb kan herudover rejse en række tvivlsspørgsmål, som  

 ikke umiddelbart kan løses efter straffelovens almindelige regler, f.eks.  

 indsigelse fra den tiltalte om, at han kun formelt er registreret som ejer af  

 bilen, ligesom der kan opstå spørgsmål i hvilken udstrækning forskelligt  

 tilbehør (bilradio, højtalere m.v.) kan undtages fra konfiskation.
Det vil  

 ikke være hensigtsmæssigt at udforme detaljerede lovbestemmelser om samtlige  

 de spørgsmål, som kan opstå i forbindelse med en påstand om konfiskation.  

 Justitsministeriet foreslår derfor, at afklaring af disse tvivlsspørgsmål i  

 lighed med den svenske ordning fastlægges gennem domspraksis.
3.5. Justitsministeriet har endvidere overvejet, hvorvidt der som  

 alternativ til konfiskation kunne indføres en ordning, hvorefter politiet  

 umiddelbart i forbindelse med konstateringen af en grovere færdselsforseelse  

 inddrog køretøjets nummerplader.
En inddragelse af køretøjets nummerplader  

 kan formentlig, når henses til bestemmelsen i færdselslovens § 72, opfattes  

 som en form for frakendelse af retten til at benytte køretøjet på offentlig  

 vej, men vil ikke i sig selv udelukke, at den pågældende mod betaling af det  

 gældende gebyr på ny får køretøjet indregistreret.
Inddragelse af nummerpladerne medfører ikke inddragelse af selve køretøjet  

 ligesom ejendomsretten til køretøjet ikke påvirkes af en  

 nummerpladeinddragelse.
Inddragelse af nummerplader vil således ikke hindre  

 yderligere overtrædelser.
En mere effektiv præventiv foranstaltning ville  

 derimod være, om der i sådanne tilfælde blev registreret en spærring i det  

 centrale motorregister vedrørende den pågældende person, med den virkning, at  

 vedkommende herefter ikke ville kunne få indregistreret et motorkøretøj med  

 sig selv som ejer eller bruger.
En sådan ordning ville imidlertid have  

 karakter af en ganske særegen rettighedsfrakendelse, som ikke i øvrigt  

 kendes.
Ordningen ville rejse en række andre spørgsmål, bl.a. om  

 registreringsperiodens varighed, ligesom den ville udelukke en person fra at  

 stå som ejer af et køretøj, der benyttes af ansatte i vedkommendes  

 virksomhed.
Justitsministeriet finder på den baggrund ikke, at der bør  

 stilles forslag om en sådan særegen form for rettighedsfrakendelse ved siden  

 af færdselslovens sædvanlige førerretsfrakendelse under domstolskontrol.
4. Økonomiske og administrative konsekvenser Lovforslaget forventes ikke at få økonomiske eller administrative  

 konsekvenser af betydning for det offentlige.
 5. Hørte myndigheder m.v.
 Et udkast til lovforslag, som i det væsentlige svarer til dette  

 lovforslag, har været sendt til høring hos præsidenterne for Østre og Vestre  

 Landsret, Københavns Byret og retterne i Århus, Odense og Ålborg, Den Danske  

 Dommerforening, Foreningen af Politimestre i Danmark, Politidirektøren i  

 København, Rigspolitichefen, Rigsadvokaten, Foreningen af dommerfuldmægtige i  

 Danmark, Politifuldmægtigforeningen, Advokatrådet, Rådet for  

 Trafiksikkerhedsforskning, Rådet for Større Færdselssikkerhed, F.D.M., Danske  

 Motorcyklisters Råd og Sundhedsstyrelsen.
Bemærkninger til de enkelte bestemmelser Til § 1 Til nr. 1.
 Mens færdselslovens § 132, stk. 1, indeholder en almindelig regel om  

 generhvervelse af førerretten, er den foreslåede bestemmelse i § 132, stk. 2,  

 en særregel om spritbilisters generhvervelse af førerretten.
Bestemmelsen adskiller sig herudover fra den almindelige regel i § 132,  

 stk. 1, for det første derved, at de tidsmæssige betingelser er lempeligere,  

 dernæst ved at en materiel betingelse er specifikt angivet.
Baggrunden herfor  

 er, som omtalt i de almindelige bemærkninger, at anspore domfældte  

 spritbilister til at gennemføre en alkoholistbehandling.
Efter forslaget skal førerretten være frakendt i mimimum 3 år for at  

 bestemmelsen kan bringes i anvendelse.
Som betingelser kræves, at mindst  

 halvdelen af frakendelsestiden er forløbet og at den pågældende kan  

 dokumentere, at han i mindst 1 1/2 år forud for sagens anlæg har overholdt en  

 kontrolleret behandling mod misbrug af alkohol.
Dokumentation for at en sådan  

 behandling er overholdt vil formentlig i de fleste tilfælde tilvejebringes  

 ved, at den pågældende benytter Kriminalforsorgens ordning med udsættelse med  

 strafafsoningen.
Denne ordning er nærmere beskrevet i de almindelige  

 bemærkninger, hvortil henvises.
Til nr. 2 Bestemmelsen i § 133 a, som er ny i færdselsloven, indeholder i stk. 1,  

 hjemmel til konfiskation af motorkøretøjer under følgende betingelser:
- der skal være tale om særligt grove eller gentagne overtrædelser af  

 færdselsloven - konfiskation skal være påkrævet for at forebygge yderligere  

 overtrædelser af færdselsloven og - konfiskationen må ikke være urimelig.
 Betingelserne og de situationer, hvor bestemmelsen navnlig tænkes anvendt,  

 er nærmere omtalt i de almindelige bemærkninger punkt 3.2. og 3.4., hvortil  

 henvises.
I § 133 a, stk. 2, fastslås det, at straffelovens regler om konfiskation i  

 øvrigt finder anvendelse.
Betydningen heraf er omtalt i de almindelige  

 bemærkninger pkt. 3.4., hvortil henvises.
Til § 2 Bestemmelsen indeholder i stk. 1 ikrafttrædelsesregler.
Det foreslås, at  

 reglen træder i kraft den 1. juli 1991. Samtidig indeholder bestemmelsen en  

 overgangsordning, således at spritbilister, som er dømt før lovens  

 ikrafttræden, også er omfattet af ordningen i § 132, stk. 2.
 Med henblik på at sikre, at den foreslåede bestemmelse i § 132, stk. 2,  

 ikke vil medføre en negativ færdselssikkerhedsmæssig effekt, har  

 Justitsministeriet i lighed med Færdselssikkerhedskommissionen fundet det  

 hensigtsmæssigt, at virkningerne af den nye generhvervelsesregel nøje følges.
Denne opfølgning tænkes iværksat ved indsamling af statistiske oplysninger  

 og ved indhentelse af oplysning om erfaringerne med Kriminalforsorgens  

 udsættelses- og benådningsordning.
Forsøgsordningen er foreslået fastsat til  

 at løbe i foreløbig 5 år.
Bilag I dette bilag er bestemmelserne i færdselsloven gengivet, som de vil  

 fremtræde, hvis Folketinget vedtager lovforslaget uændret Med mindre skrift er indsat den gældende formulering af færdselslovens §  

 132 om generhvervelse af førerretten.
Endelig er straffelovens bestemmelser om  

 konfiskation medtaget § 132. Er retten til at føre motordrevet køretøj i henhold til  

 denne eller nogen tidligere lov frakendt nogen for længere tid end 3 år, kan  

 spørgsmålet om generhvervelse af retten inden frakendelsestidens udløb  

 indbringes for domstolene.
Indbringelsen sker efter reglerne i straffelovens  

 § 78, stk. 3, og kan tidligst finde sted, når der er forløbet 3 år af  

 frakendelsestiden.
Retten kan kun gengives, når ganske særlige omstændigheder  

 foreligger.
Har retten til at være fører tidligere været frakendt vedkommende  

 ubetinget, kan gengivelse af førerretten inden frakendelsestidens udløb kun  

 ske rent undtagelsesvis og tidligst når der er forløbet 6 år af  

 frakendelsestiden.
Stk. 2. Er førerretten som følge af spiritus- eller promillekørsel  

 frakendt for 3 år eller derover, kan spørgsmålet om generhvervelse dog  

 indbringes for domstolene, når halvdelen af frakendelsestiden er forløbet.
I  

 disse tilfælde kan førerretten gengives, såfremt den pågældende i mindst 1  

 1/2 år forud for sagens indbringelse for retten har overholdt en kontrolleret  

 behandling mod misbrug af alkohol.
§ 132. Er retten til at føre motordrevet køretøj i henhold til  

 denne eller nogen tidligere lov frakendt nogen for længere tid end 3 år, kan  

 spørgsmålet om generhvervelse af retten inden frakendelsestidens udløb  

 indbringes for domstolene.
Indbringelsen sker efter reglerne i straffelovens  

 § 78, stk. 3, og kan tidligst finde sted, når der er forløbet 3 år af  

 frakendelsestiden.
Retten kan kun gengives, når ganske særlige omstændigheder  

 foreligger.
Har retten til at være fører tidligere været frakendt vedkommende  

 ubetinget, kan gengivelse af førerretten inden frakendelsestidens udløb kun  

 ske rent undtagelsesvis og tidligst når der er forløbet 6 år af  

 frakendelsestiden.
§ 133 a.
Ved særligt grove eller gentagne overtrædelser af  

 færdselsloven kan der ske konfiskation af det ved overtrædelsen anvendte  

 motorkøretøj, såfremt det må anses for påkrævet for at forebygge yderligere  

 overtrædelser af færdselsloven og såfremt konfiskationen ikke er urimelig.
 Stk. 2. I øvrigt gælder borgerlig straffelovs regler om  

 konfiskation.
 Uddrag af borgerlig straffelov:
9. kapitel: Andre retsfølger af den strafbare handling . . . . . . .
§ 75. Udbyttet ved en strafbar handling eller et hertil svarende  

 beløb kan helt eller delvis konfiskeres.
Savnes der fornødent grundlag for at  

 fastslå beløbets størrelse, kan der konfiskeres et beløb, som skønnes at  

 svare til det indvundne udbytte.
Stk. 2. Såfremt det må anses for påkrævet for at forebygge  

 yderligere lovovertrædelser, eller særlige omstændigheder i øvrigt taler  

 derfor, kan der ske konfiskation af 1) genstande, der har været brugt eller bestemt til at bruges ved  

 en strafbar handling, 2) genstande, der er frembragt ved en strafbar handling, og 3) genstande, med hensyn til hvilke der i øvrigt er begået en  

 strafbar handling.
 Stk. 3. I stedet for konfiskation af de i stk. 2 nævnt genstande  

 kan der konfiskeres et beløb svarende til deres værdi eller en del heraf.
 Stk. 4. I stedet for konfiskation efter stk. 2 kan der træffes  

 bestemmelse om foranstaltninger vedrørende genstandene til forebyggelse af  

 yderligere lovovertrædelser.
 Stk. 5. Når en forening opløses ved dom, kan dens formue, arkiv,  

 protokoller og lignende konfiskeres.
 § 76. Konfiskation efter § 75, stk. 1, kan ske hos den, hvem  

 udbyttet er tilfaldet umiddelbart ved den strafbare handling.
 Stk. 2. Konfiskation af de i § 75, stk. 2 og 3, nævnte genstande  

 og værdier kan ske hos den, der er ansvarlig for lovovertrædelsen og hos den,  

 på hvis vegne han har handlet.
 Stk. 3. Særligt sikrede rettigheder over genstande, der  

 konfiskeres, bortfalder kun efter rettens bestemmelse under betingelser  

 svarende til de i stk. 2 anførte.
 Stk. 4. Har en af de i stk. 1 og 2 nævnte personer efter den  

 strafbare handling foretaget dispositioner over udbytte eller genstande af  

 den i § 75, stk. 2, omhandlede beskaffenhed eller rettigheder herover, kan  

 det overdragne eller dets værdi konfiskeres hos erhververen, såfremt denne  

 var bekendt med det overdragnes forbindelse med den strafbare handling eller  

 har udvist grov uagtsomhed i denne henseende, eller hvis overdragelsen er  

 sket som gave.
Stk. 5. Såfremt en person, der har konfiskationsansvar efter stk.  

 1-3, dør, bortfalder hans ansvar.
Dette gælder dog ikke konfiskation efter §  

 75, stk. 1.
 § 77. Sker der konfiskation efter § 75, stk. 1, og har nogen  

 erstatningskrav i anledning af lovovertrædelsen, kan det konfiskerede  

 anvendes til dækning af erstatningskravet.
 Stk. 2. Det samme gælder genstande og værdier konfiskeret efter §  

 75, stk. 2 og 3, såfremt der ved dommen træffes bestemmelse herom.
 Stk. 3. Har den dømte i et af de i stk. 1 og 2 nævnte tilfælde  

 betalt den forurettede erstatning efter dommen, nedsættes  

 konfiskationsbeløbet tilsvarende.
§ 77 a.
Genstande, som på grund af deres beskaffenhed i  

 forbindelse med andre foreliggende omstændigheder må befrygtes at ville blive  

 brugt ved en strafbar handling, kan konfiskeres, for så vidt det må anses for  

 påkrævet for at forebygge den strafbare handling. § 75, stk. 4, finder  

 tilsvarende anvendelse.
