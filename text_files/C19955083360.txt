 1. I henhold til § 42, stk. 1, i bekendtgørelse af 16.  

 december 1994 om skadesforsikringsselskabers årsregnskaber  

 (skadebekendtgørelsen) og til § 43, stk. 1, i bekendtgørelse af 16. december  

 1994 om livsforsikringsselskabers og pensionskassers årsregnskaber  

 (livbekendtgørelsen) skal grunde og bygninger i årsregnskabet værdiansættes  

 til markedsværdi, hvorved forstås:
 den pris, hvortil de skønnes at kunne sælges på balancetidspunktet ved  

 privat aftale mellem en salgsinteresseret ejer og en uafhængig køber, idet  

 det forudsættes, at ejendommen er udbudt til offentligt salg, at handelen kan  

 finde sted under normale markedsvilkår, og at der under hensyn til  

 ejendommens karakter er normal tid til salgsforhandlinger.
 Denne vejledning udgør de retningslinjer, der er nævnt i  

 skadebekendtgørelsens § 42, stk. 2, og i livbekendtgørelsens § 43, stk. 2, og  

 hvorefter ovennævnte markedsværdi skal fastlægges.
2. Vejledningen finder ikke anvendelse på  

 ejendomstyper, eksempelvis skove, ubebyggede grunde og igangværende  

 byggerier, for hvilke der ikke kan forventes en umiddelbar sammenhæng mellem  

 det årlige afkast og ejendommens værdi.
Ejendomme af denne karakter  

 værdiansættes til en skønnet markedsværdi, eller efter en metode, der er  

 egnet til fastlæggelse af markedsværdien i det foreliggende tilfælde.
 3. Livsforsikringsselskaber og tværgående  

 pensionskasser har i henhold til livbekendtgørelsens § 44 mulighed for i  

 stedet for anvendelse af markedsværdiprincippet at værdiansætte ejendomme med  

 udgangspunkt i anskaffelsesprisen.
 Anvendes reglerne i livbekendtgørelsens § 44, finder denne vejlednings  

 regler om værdiansættelse til markedsværdi anvendelse i forbindelse med  

 opgørelsen af den markedsværdi af ejendommene, der skal oplyses i en note i  

 årsregnskabet efter livbekendtgørelsens § 64.
Det bemærkes, at den værdi på den enkelte ejendom, der i givet fald  

 anvendes i årsregnskabet i medfør af § 44 i livbekendtgørelse, som hovedregel  

 ikke må overstige den markedsværdi på ejendommen, der fremkommer ved  

 anvendelse af denne vejlednings regler.
Kun når den lavere markedsværdi  

 skønnes at være et forbigående fænomen, kan den ejendomsværdi, der indgår i  

 årsregnskabet, overstige markedsværdien, jf. § 44, stk. 2, i  

 livbekendtgørelsen.
 4. En ejendoms markedsværdi fremkommer på baggrund af  

 ejendommens driftsafkast og et til ejendommen knyttet forrentningskrav  

 (afkastprocent).
 Markedsværdien er lig med driftsafkastet ganget med 100 og divideret med  

 afkastprocenten.
 Den således fremkomne markedsværdi må dog eventuelt korrigeres, jf. pkt.  

 7.
 En ejendoms driftsafkast opgøres efter reglerne i pkt. 5.
 En ejendoms forrentningskrav (afkastprocent) fastsættes efter reglerne i  

 pkt. 6.
 5. En ejendoms driftsafkast fremkommer således:
 Alle de nævnte størrelse opgøres på årsbasis.
 Lejeindtægten indgår som udgangspunkt med den faktiske lejeindtægt i den  

 kommende 12 måneders periode i henhold til indgåede lejekontrakter.
 Hvis det må vurderes, at den kontraktfastsatte leje afviger væsentligt  

 (+/- 10 pct.) fra markedslejen, jf. nedenfor, skal markedslejen dog anvendes  

 i stedet for den kontraktfastsatte leje.
I særlige tilfælde kan en kontraktfastsat leje, uanset markedslejen, indgå  

 som lejeindtægt.
Sådanne tilfælde foreligger, når lejeren kan anses for at  

 være solid, og der foreligger en uopsigelig langtidslejekontrakt, hvorunder  

 lejer har forpligtet sig til ikke at kræve lejen nedsat i en periode på  

 mindst 5 år.
Ved markedsleje forstås den leje, som de pågældende arealer må antages at  

 kunne (gen)udlejes til inden for en tidshorisont på 6 måneder, fastsat under  

 hensyntagen til kendskabet til de seneste indgåede lejekontrakter for og  

 udbuddet af tilsvarende arealer med hensyn til beliggenhed, art, størrelse,  

 kvalitet, udstyr og vedligeholdelsesstand.
I særlige tilfælde, eksempelvis  

 når der er tale om større domicilejendomme med kun een lejer, kan der  

 opereres med en længere (gen)udlejningshorisont på indtil 12 måneder.
 For uudlejede arealer indgår en forsigtigt skønnet markedsleje i  

 lejeindtægten.
 For arealer, som selskabet eller kassen selv benytter, fastsættes en  

 skønnet markedsleje, der indgår i lejeindtægten.
 Vedligeholdelsesomkostninger indgår med de gennemsnitlige årsomkostninger,  

 der må anvendes for at holde ejendommen i normal vedligeholdelsesstand.
Administrations- og driftsomkostninger indgår som udgangspunkt med de  

 budgetterede omkostninger for den kommende 12 månedersperiode.
I tilfælde  

 hvor omkostningerne ikke afholdes i form af honorar til en af  

 selskabet/kassen uafhængig ejendomsadministrator, fastsættes omkostningerne  

 på omkostningsdækkende basis eller på markedsbaserede vilkår.
 Prioritetsrenter må ikke indgå i driftsomkostningerne.
 6. En ejendoms forrentningskrav fastsættes således, at  

 dette efter bedste skøn og under hensyn til den pågældende ejendoms særlige  

 forhold svarer til de forrentningskrav, som afspejles i de handler, der har  

 fundet sted på ejendomsmarkedet op til vurderingstidspunktet.
 Forrentningskravet for en ejendom afhænger af generelle samfundsøkonomiske  

 forhold samt af forhold, der er specifikke for den pågældende ejendom.
 De generelle samfundsøkonomiske forhold er væsentligst obligationsrenten,  

 konjunktursituationen, inflationen og den forventede udvikling heri.
 De specifikke forhold ved den enkelte ejendom, der influerer på  

 forrentningskravet, er forhold, der påvirker sikkerheden for, at ejendommens  

 afkast vil kunne opretholdes.
 Disse særlige forhold er især:
- ejendomstype og anvendelsesmuligheder (beboelse, kontor, butik,  

 industri, lager osv.) - beliggenhed - indretning og vedligeholdelsesstand - lejekontrakters løbetid, lejereguleringsklausuler og lejeres bonitet.
 Andre særlige forhold ved den enkelte ejendom kan influere på størrelsen  

 af forrentningskravet.
 7. Det vil ofte være nødvendigt at korrigere den  

 værdi, der fremkommer på baggrund af ovennævnte driftsafkast og  

 forrentningskrav.
 Det drejer sig om følgende tillæg og fradrag:
 - Tillæg for forudbetalinger og deposita.
 Der kan foretages tillæg svarende til kapitalværdien af afkastet af de  

 indestående beløb.
 - Tillæg for merleje.
 Er den lejeindtægt (markedsleje), der indgår i beregningen nedsat i  

 forhold til den faktiske lejeindtægt på vurderingstidspunktet, jf. pkt. 5,  

 kan nutidsværdien af "merlejen" i perioden frem til det forventede  

 tidspunkt for lejenedsættelse tillægges.
 - Fradrag for uudlejede arealer.
 Leje for uudlejede arealer, der indgår i lejeindtægten efter pkt. 5, skal  

 fradrages for en perioden frem til det tidspunkt, hvor arealerne forventes  

 udlejet.
 - Fradrag for mindreleje.
 Er den lejeindtægt (markedsleje), der indgår i beregningen forhøjet i  

 forhold til den faktiske lejeindtægt på vurderingstidspunktet, jf. pkt. 5,  

 skal nutidsværdien af "mindrelejen" i perioden frem til det  

 forventede tidspunkt for lejeforhøjelse fradrages.
 - Fradrag for udskudte vedligeholdelsesarbejder.
 Hvis der forestår større vedligeholdelsesarbejder, som ikke dækkes af de  

 gennemsnitlige vedligeholdelsesomkostninger, der indgår i beregningen efter  

 pkt. 5, skal udgifterne hertil fradrages.
 - Fradrag for nødvendige udgifter til indretning.
 Hvis udlejning af et uudlejet areal til en lejeindtægt, der indgår i  

 beregningen efter pkt. 5, forudsætter indretning og istandsættelse efter  

 lejers behov, skal udgifterne hertil fradrages.
 8. For nyopførte ejendomme, hvor selskabet/kassen  

 eller et datterselskab har forestået byggeriet, kan anskaffelsesprisen  

 anvendes som markedsværdien i indtil 5 år efter byggeriets færdiggørelse.
 Tilsvarende gælder for totalrenoverede ejendomme, hvor renoveringen har  

 karakter af nyopførelse, at anskaffelsesprisen kan anvendes som  

 markedsværdien i indtil 5 år efter renoveringens færdiggørelse.
Forudsætningerne herfor er, at de samlede anskaffelsesomkostninger ikke  

 væsentligt overstiger, hvad der forudsattes i det budget, der blev lagt til  

 grund ved byggeriets/renoveringens iværksættelse.
Ligeledes må ejendommens  

 faktiske driftsafkast i det væsentlige svare til det budgetterede  

 driftsafkast.
 9. For mindre ejendomme som enfamiliehuse,  

 ejerlejligheder og sommerhuse kan den seneste offentlige ejendomsvurdering  

 anvendes som markedsværdien, med mindre dette i det konkrete tilfælde er  

 åbenlyst misvisende.
 10. Fastsættelsen af ejendommenes markedsværdi,  

 herunder fastsættelse af de elementer, der i henhold til ovenstående indgår  

 ved beregningen af markedsværdierne, specielt forrentningskravene, er  

 selskabsledelsens (direktions og bestyrelses) ansvar.
Det kan forekomme, at ledelsen finder det fornødent at basere sig på en  

 ekstern eksperts vurdering.
Det må understreges, at vurderingen ikke som  

 princip kan overlades til eksterne eksperter, men ekspertvurderinger kan  

 efter omstændighederne udgøre et velegnet beslutningsgrundlag i forbindelse  

 med ledelsens fastsættelse af forrentningskrav til en ejendom og den deraf  

 afledte markedsværdi.
 Forsigtighedsprincippet gør det nødvendigt, at de forskellige elementer,  

 der indgår ved fastsættelse af forrentningskravet, vurderes på den sikre  

 side, således at der, uanset usikkerhedsmomentet, er en rimelig sikkerhed  

 for, at den på baggrund heraf fastsatte ejendomsværdi ikke overstiger  

 markedsværdien.
 11. Ejendommes faktiske driftsafkast (netto) opføres i  

 resultatopgørelsen under posten Indtægter af grunde og bygninger, jf. § 14,  

 stk. 3, i skadesbekendtgørelsen og § 10, stk. 3, i livbekendtgørelsen.
 I det faktiske driftsafkast, der opføres i resultatopgørelsen, skal  

 medregnes den skønnede markedsleje for arealer, som selskabet eller kassen  

 selv benytter, jf. pkt. 5. Denne skønnede markedsleje udgiftsføres under  

 posten Forsikringsmæssige driftsomkostninger.
 Op- eller nedskrivninger i forhold til værdien ved regnskabsåret  

 begyndelse indgår i resultatopgørelsen under posten Urealiserede gevinster på  

 investeringsaktiver eller under posten Urealiserede tab på  

 investeringsaktiver, jf. § 14, stk. 5, og § 17 i skadebekendtgørelsen eller  

 §§ 11 og 17 i livbekendtgørelsen.
For skadesforsikringsselskaber gælder, at den del af opskrivninger, der  

 ligger ud over en ejendoms anskaffelsespris, skal opføres under passivposten  

 Opskrivningshenlæggelser under egenkapitalen, jf. § 42, stk. 3, i  

 skadebekendtgørelsen.
Kravet om binding af opskrivningsbeløb finder dog kun  

 anvendelse på opskrivninger, der foretages fra og med årsregnskaberne for  

 1995, jf. skadebekendtgørelsen § 84.
 Et tilsvarende krav om binding af opskrivningsbeløb gælder ikke for  

 livsforsikringsselskaber og tværgående pensionskasser.
 12. Et gennemsnit af de forrentningskrav  

 (afkastprocenter), der er lagt til grund ved fastsættelsen af ejendommenes  

 markedsværdi skal oplyses i årsregnskabet, jf. § 66, stk. 1, i  

 skadebekendtgørelsen og § 65, stk. 1, i livbekendtgørelsen.
 Gennemsnittet fremkommer som summen af hver enkelt ejendoms driftsafkast,  

 som dette er opgjort efter pkt. 5, divideret med summen af ejendommenes  

 markedsværdi før reguleringer efter pkt. 7.
 Ejendomme, der som følge af deres karakter ikke værdiansættes efter denne  

 vejlednings afkastmodel (jf. pkt. 2), skal ikke indgå i  

 gennemsnitsberegningen.
 Ifølge skadebekendtgørelsens § 66, stk. 1, og livbekendtgørelsens § 65,  

 stk. 1, skal der endvidere oplyses den højeste og den laveste afkastprocent,  

 der er lagt til grund ved fastlæggelsen af ejendommenes markedsværdi.  

 Ejendomme, for hvilke den offentlige ejendomsvurdering anvendes i  

 overensstemmelse med pkt. 9, omfattes ikke af dette oplysningskrav.
