Afgørelse af klage  Manglende hjemmel til at godkende eller afslå ansøgning Resumé Fødevareregion Vest havde afslået en ansøgning fra et supermarked om tilladelse til at lægge forarbejdede letfordærvelige fødevarer til salg ved stuetemperatur i mere end tre timer.
 Sekretariatet for Fødevare- og Veterinærklager ophævede og hjemviste afslaget, da fødevareregionen ikke havde hjemmel til at godkende eller afslå ansøgningen.
Afslag på ansøgning om tilladelse om opbevaring af fødevarer ophæves og hjemvises I har i brev af 1. juli 2009 klaget over afslag af 11. juni 2009 fra Fødevareregion Vest.
Afslaget vedrører anmodning om tilladelse til at opbevare letfordærvelige fødevarer ved stuetemperatur i mere end tre timer.
 Sekretariatet for Fødevare- og Veterinærklager har behandlet klagen og ophæver afgørelsen samt hjemviser sagen til fornyet behandling hos fødevareregionen.
Sammendrag Der er ikke hjemmel i artikel 4 eller i bilag II, Kapitel IX, punkt 3, til at godkende eller afslå godkendelse af jeres ansøgning.
 Sekretariatet har ikke undersøgt, om fødevareregionen efter andre regler er forpligtet til eller har mulighed for at behandle ansøgningen med henblik på tilladelse eller afslag på tilladelse.
 Vi finder, at denne vurdering skal foretages af fødevareregionen som 1. instans, da I ellers reelt vil miste muligheden for en toinstansbehandling af jeres sag.
 I kan læse mere om afgørelsen nedenfor.
Oplysninger i sagen Jeres ansøgning om opbevaring af letfordærvelige fødevarer uden for køl i mere end tre timer I søgte i brev af 28. april 2009 om at kunne opbevare letfordærvelige fødevarer uden for køl i mere end tre timer.
 I oplyste, at I ønskede at opbevare bl.a. delikatessevarer som fiskefileter og bagervarer som pizza uden for køl i op til 5 timer i jeres butikker.
 I havde fået foretaget mikrobiologiske og sensoriske analyser hos Eurofins/Steins Laboratorium for 24 forskellige produkter opbevaret ved stuetemperatur i henholdsvis 3, 4 og 5 timer.
 Analyseresultaterne viste, at der ikke var ekstra risiko ved at opbevare let fordærvelige fødevarer uden for køl i op til 5 timer.
Fødevareregionen beder Fødevareinstituttet vurdere ansøgningen Fødevareregionen bad i brev af 7. maj 2009 Fødevareinstituttet vurdere, om jeres materiale var tilstrækkelig dokumentation til at sikre, at det ikke er forbundet med risiko for fødevaresikkerheden, at opbevare let fordærvelige fødevarer uden for køl i op til 5 timer.
Fødevareinstituttet vurderer, at undersøgelsen ikke var tilstrækkelig Fødevareinstituttet vurderede i brev af 4. juni 2009, at undersøgelsen ikke giver et tilstrækkeligt grundlag for en vurdering.
Dette skyldes, at undersøgelsen ikke omfatter sygdomsfremkaldende mikroorganismer.
De undersøgte fødevarer havde alle et meget lavt begyndelseskimtal.
Dette var efter instituttets vurdering en idealsituation, der ikke altid ville være dækkende for en normal rutine.
 Fødevareinstituttet oplyste, at hvis sygdomsfremkaldende mikroorganismer havde kontamineret fødevaren eller overlevet varmebehandlingen, ville 2 timers ekstra opbevaring ved stuetemperatur øge risikoen.
Fødevareregionen afslår ansøgningen Fødevareregionen afslog i brev af 11. juni 2009 jeres ansøgning om tilladelse til at opbevare let fordærvelige fødevarer uden for køl i op til 5 timer.
 Fødevareregionen begrundede afslaget med, at undersøgelsen ikke omfatter sygdomsfremkaldende mikroorganismer og ikke gav tilstrækkeligt grundlag for at vurdere betydningen af forlængelsen af opbevaringstiden.
 Fødevareregionen har efterfølgende over for sekretariatet oplyst, at afslaget er truffet med hjemmel i hygiejneforordningens1) bilag II, Kapitel IX, punkt 3.
I klager over afslaget I klagede over afslaget i brev af 1. juni 2009. I skrev bl.a., at  I ønskede at benytte muligheden for at opbevare uden for køl i mere end 3 timer.
  Det drejer sig udelukkende om fødevarer, der varmebehandles til minimum 75ºC.
 Analyserne er foretaget på fødevarer fra den almindelige dagproduktion i 5 forskellige butikker.
Der er derfor ikke tale om en idealsituation.
  Opvarmning til 75ºC sikrer drab af patogene bakterier, og I har en egenkontrolprocedure, der sikrer, at efterkontaminering minimeres.
Fødevareinstituttet vurderer jeres klage Sekretariatet bad om Fødevareinstituttets bemærkninger til jeres klage i e-mail af 15. juli 2009. Fødevareinstituttet udtalte i brev af 21. december 2009, at varmebehandling til 75ºC dræber de fleste mikroorganismer, men at en del sporedannende mikroorganismer kan overleve.
Under afkøling vil disse sporer kunne vokse frem til formeringsdygtige bakterieceller.
Herudover vil der uundgåeligt blive tilført bakterier under håndteringen fra hænder og forarbejdningsområdet.
Der er en risiko for, at disse bakterier kan være fx salmonella.
Fødevareinstituttet gjorde opmærksom på, at sygdomsudbrud ofte skyldes fejl.
Da antallet af bakterier vokser eksponentielt, vil de sidste 2 timer gøre, at antallet af bakterier som Listeria og Salmonella vil vokse yderligere 2-3 gange.
Med hensyn til den eksisterende vurdering af, at 3 timer er acceptabelt, mener Fødevareinstituttet, at grænsen er fastsat uden megen videnskabelig underbygning og, at det kan diskuteres om den giver tilstrækkelig sikkerhed.
Under alle omstændigheder betyder en forlængelse en væsentlig forøgelse af risikoen for fødevarebåren sygdom.
Sekretariatet for Fødevare- og Veterinærklagers begrundelse for afgørelsen Der er ikke hjemmel til at godkende eller afslå godkendelse af ansøgningen Fødevareregionen har oplyst, at afslaget er truffet med hjemmel i hygiejneforordningens bilag II, Kapitel IX, punkt 3.
 Reglen fastsætter i generelle vendinger, at virksomhederne skal sørge for sunde fødevarer.
 Sekretariatet for Fødevare- og Veterinærklager finder derfor, at fødevareregionen ikke har hjemmel i denne regel til at give en tilladelse i dette tilfælde og derfor heller ikke kan give afslag på tilladelse til at udmønte reglen på en nærmere beskrevet måde.
Artikel 4, stk. i hygiejneforordningen henviser til, at fødevarevirksomheder skal overholde hygiejnebestemmelserne i bilag II.
Der fremgår intet i den resterende del af artikel 4, om at myndighederne kan godkende/tillade en virksomheds konkrete udmøntning af reglerne.
Sekretariatet mener derfor, at der ikke er hjemmel i artikel 4 eller i bilag II, Kapitel IX, punkt 3, til at godkende eller afslå godkendelse af jeres ansøgning.
Disse regler kan alene begrunde, at fødevareregionen afviser at behandle jeres ansøgning.
Fødevareregionen skal vurdere, om andre regler hjemler mulighed for tilladelse Sekretariatet har ikke undersøgt, om fødevareregionen efter andre regler er forpligtet til eller har mulighed for at behandle ansøgningen med henblik på tilladelse eller afslag på tilladelse.
 Vi finder, at denne vurdering skal foretages af fødevareregionen som 1. instans, da I ellers reelt vil miste muligheden for en toinstansbehandling af jeres sag.
 Vi vedlægger til orientering kopi af udtalelser fra Fødevareinstituttet, som henholdsvis fødevareregionen og sekretariatet har indhentet.
*** I kan ikke klage over sekretariatets afgørelse til anden administrativ myndighed.
Venlig hilsen Kirsten Falkum Fuldmægtig, cand.jur.
 Fødevareregion Vest modtager kopi af denne afgørelse.
