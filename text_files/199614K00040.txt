Nr BTL 40 Betænkning over Forslag til lov om ændring af lov om energiafgift af  

 mineralolieprodukter m.v. (Ophævelse af afgiftsfritagelse for benzin til  

 landbrugsformål m.v.)   

 Nr L 40 1996-97, 1. samling Afgivet af Skatteudvalget Afgivet: 19961211 Udvalget har behandlet lovforslaget i nogle møder og har herunder stillet  

 et spørgsmål til skatteministeren, som denne har besvaret skriftligt.  

 Udvalgets spørgsmål og skatteministerens svar herpå er optrykt som bilag til  

 betænkningen.
 Endvidere har udvalget modtaget en skriftlig henvendelse fra De danske  

 Landboforeninger, Dansk Familielandbrug, Landbrugsraadet og Dansk  

 Erhvervsjordbrug.
 Herefter indstiller et flertal (Socialdemokratiets, Socialistisk  

 Folkepartis, Det Radikale Venstres, Enhedslistens og Centrum-Demokraternes  

 medlemmer af udvalget) lovforslaget til vedtagelse uændret.
 Et mindretal (Venstres, Det Konservative Folkepartis og  

 Fremskridtspartiets medlemmer af udvalget) indstiller lovforslaget til  

forkastelse ved 3. behandling.
Mindretallet bemærker, at farvet benzin kun bruges i meget små mængder.  

 Men for brugerne er det vigtigt fortsat at kunne købe farvet benzin, eftersom  

 afgiftslettelsen er med til at sikre disse erhvervs konkurrenceevne.
Det er  

 rigtigt, at en række maskiner i landbruget er overgået til diesel.
Til  

 gengæld har man i gartneri og skovbrug fortsat en række maskiner, som ikke  

 kan købes i anden version end til benzin.
Det er ofte mindre virksomheder,  

 der bruger disse maskiner.
For disse vil det være et grimt tab, hvis dette  

 lovforslag vedtages.
Der er i øvrigt intet sagligt argument for lovforslaget,  

 eftersom ordningen ikke giver anledning til misbrug eller administrative  

 problemer.
Jacob Buksti (S) nfmd.
Dorte Dinesen (S) Klaus Hækkerup (S) Anna-Marie  

 Hansen (S) Per Kaalund (S) Jes Lunde (SF) Elisabeth Arnold (RV) Frank Aaen  

 (EL) Sonja Albrink (CD) Peter Brixtofte (V) Svend Aage Jensby (V) Charlotte  

 Antonsen (V) Jens Løgstrup Madsen (V) Flemming Hansen (KF) fmd.
Gitte  

 Seeberg (KF) Brian Mikkelsen (KF) Kim Behnke (FP) Dansk Folkeparti havde ikke medlemmer i udvalget.
Bilag Udvalgets spørgsmål til skatteministeren og dennes svar herpå Spørgsmål:
»Kan ministeren bekræfte, at en gartner, der i fremtiden køber  

 almindelig ufarvet benzin hos den lokale benzinforhandler til brug i  

 bedriften, vil kunne fratrække denne udgift i sit regnskab, og vil ministeren  

 redegøre for, hvilken forskel ophævelsen af den hidtidige afgiftsfritagelse  

 for farvet benzin gør i den forbindelse?» Svar:
En gartner, der fra 1. januar 1997 køber almindelig ufarvet benzin, vil  

 komme til at betale benzinafgiften og vil ikke kunne få tilbagebetalt  

 afgiften.
Ophævelsen af afgiftsfritagelsen betyder således, at den  

 fortrinsstilling, som landbrug, skovbrug, gartneri m.v. har haft i forhold  

 til andre erhvervsgrene, bortfalder.
 Den pris, gartneren betaler for benzin, kan fratrækkes i regnskabet som en  

 driftsomkostning.
 Ophævelsen af afgiftsfritagelsen betyder, at driftsomkostningsfradraget  

 fremover kommer til at omfatte den erhvervsdrivendes udgifter til benzin  

 inkl. afgiften.
