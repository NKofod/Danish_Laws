 Udtalt at såvel tinglyste som utinglyste vejrettigheder ændres ved  

 beslutning om nedlæggelse eller omlægning af privat fællesvej.
 Tinglyste rettigheder vil derfor kunne slettes eller ændres uden  

 samtykke fra påtaleberettiget.
 I brev af 1. april 1985 har De anmodet om en udtalelse om, hvorvidt § 56,  

 stk. 2, i privatvejsloven giver hjemmel til uden forudgående accept fra de  

 påtaleberettigede at aflyse tinglyste vejrettigheder, der strider mod en  

 beslutning om nedlæggelse eller omlægning af en privat fællesvej i henhold  

 til § 54 i privatvejsloven.
 De har ønsket oplyst, om det eventuelt er en forudsætning herfor, at der i  

 forbindelse med beslutningen i henhold til § 54 fremsættes erstatningstilbud  

 eller gives oplysning om, at de tinglyste vejrettigheder, der vil være i  

 strid med beslutningen, vil blive slettet af tingbogen.
 I henhold til § 56, stk. 2, er vejmyndigheden efter ministeriets  

 opfattelse berettiget og forpligtet til at drage omsorg for, at tingbogen  

 berigtiges med hensyn til omlægning, udlæg eller nedlæggelse i henhold til §  

 54.
Såvel tinglyste som utinglyste vejrettigheder bortfalder eller ændres ved  

 kommunens beslutning i henhold til § 54 i det omfang, de er i strid med denne  

 beslutning.
Påtalerettigheder er derfor også i samme omfang allerede ændret  

 ved kommunens beslutning i henhold til § 54. Vejmyndighedens opgave i henhold  

 til § 56, stk. 2, er herefter at sørge for, at tingbogen tilføres oplysning  

 om indholdet af nye vejrettigheder og ændrede eller bortfaldne  

 vejrettigheder.
Tinglysningsdommeren vil herefter kunne slette tidligere  

 tinglyste vejrettigheder, der er i strid hermed, uden de tidligere  

 påtaleberettigedes accept, idet rettighederne er bortfaldne eller ændrede ved  

 kommunens beslutning i henhold til § 54. Tinglysningsdommerens beføjelse  

 hertil vedrører dog tinglysningslovgivningen og henhører derfor under  

 justitsministeriet.
 Det er efter ministeriets opfattelse uden betydning for bortfald eller  

 ændring af påtaleretten, om der er givet erstatningstilbud.
Det er endvidere ikke nødvendigt at gøre opmærksom på, at tinglyste  

 vejrettigheder vil kunne slettes uden de påtaleberettigedes samtykke.
Efter  

 ministeriets opfattelse er det tilstrækkeligt, at indholdet af bl.a. § 56,  

 stk. 2, er meddelt de berørte ejere som foreskrevet i § 54, stk. 3.
 Den endelige afgørelse af, hvorledes §§ 54-56 skal fortolkes, henhører dog  

 under domstolene.
 Offentliggjort i VEJLOVE udgivet af DAFOLO.
