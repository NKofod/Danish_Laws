Nr LSF 216 Forslag til Lov om ændring af ligningsloven (Skattefritagelse for  

 normalbidrag) Fremsat af Thoft (SF) Agerschou (SF) Carsten Andersen (SF) Birthe Hansen  

 (SF) Ingerlise Koefoed (SF) Ruth Olsen (SF) Ebba Strange (SF) den 17. marts 1987 ,1. ,1. § 1 I lov om påligningen af indkomst- og formueskat til staten (ligningsloven), jf. lovbekendtgørelse nr. 659 af 22. september 1986, som ændret senest ved lov nr. 767 af 12. november 1986, foretages følgende ændring:
 I § 11 affattes SIDSTE PUNKTUM således:
»Bidragene medregnes til barnets skattepligtige indkomst for den del af bidragene, der overstiger det til enhver tid af Socialministeriet fastsatte normalbidrag for mænd.« ,1. ,1. § 2 Loven har virkning fra og med 1. januar 1987.
 ,1. BEMÆRKNINGER TIL LOVFORSLAGET ,1.
,1. GENERELLE BEMÆRKNINGER Som følge af skattereformen blev personfradraget nedsat for børn under 18 år.
Det har medført det særlige problem, at flittige børn, der kun bor hos den ene forælder og modtager børnebidrag, hurtigt vil få opbrugt skattefrikortet og således få trukket 50 pct. i skat af restindkomsten.
Disse børn har naturligvis altid oplevet, at deres skattefrikort var lavere end hos deres kammerater, der fortsat boede sammen med begge forældre, men problemet er voldsomt forøget i og med, at skattereformen har medført, at de fleste børn, der både har småjob og modtager underholdsbidrag, nu skal betale skat af den sidste del af indkomsten.
Det forekommer helt urimeligt, at netop de familier, der i forvejen er meget hårdt spændt for økonomisk, og hvor såvel underholdsbidraget som den unges egne indtægter er nødvendige for at få budgettet til at hænge sammen, skal straffes med en større skattebetaling end de familier, der notorisk er stillet økonomisk bedre, fordi der er to voksne til at klare indtægterne og arbejdet i familien i øvrigt.
Lovforslaget vil ifølge skatteministerens svar til Thoft på spørgsmål nr.
S 549 den 29. januar 1987 medføre et provenutab på i alt 40 mill. kr. i 1987, hvoraf de ca. 25 mill. kr. vil skulle bæres af kommunerne og de 15 mill. kr. af staten.
,1. DEN NUGÆLDENDE LOVGIVNING Den nugældende beskatning af underholdsbidrag er mildt sagt forvirrende og lidet konsekvent.
Med nærværende lovforslag skabes ensartethed og ligestilling.
Hovedreglen er, som det fremgår af ligningslovens § 11, at børnebidraget er skattepligtigt hos barnet.
Det får den konsekvens, at børnenes personfradrag reduceres med bidragets størrelse, som pr. 1. januar 1987 andrager ca. 7.000 kr. årligt for mænd og hyppigt 25 pct. mindre for kvinder.
Fra 1. juli 1987 vil mænds og kvinders normalbidrag i øvrigt være af samme størrelse, jf. lov nr. 350 af 4. juni 1986 § 14.
Ikke desto mindre findes der en lang række undtagelser, hvor børnebidraget eller det særlige børnetilskud, der træder i stedet for bidraget, er skattefrit.
Det drejer sig typisk om følgende tilfælde:
 1) Hvis begge barnets forældre er døde.
 2) Når fadderskabet ikke er fastslået.
3) Hvis et barn, efter at forældremyndighedens indehaver er død, adopteres af en enlig person.
4) Hvis den ene af barnets forældre modtager folkepension eller førtidspension.
5) Hvis en af barnets forældre i udlandet er pålagt bidrag ifølge en bidragsresolution, som her i landet ikke kan danne grundlag for forskudsvis udbetaling af bidrag.
6) Hvor kun den ene af barnets forældre lever, (idet der dog indtil 1. juli 1987 sker fradrag i det særlige børnetilskud i det særlige tilfælde, hvor barnet får forsørgertabserstatning efter en bidragspligtigs død).
I disse tilfælde udbetales det såkaldte særlige børnetilskud, der i de nævnte tilfælde bortset fra punkt 1 netop udgør det til enhver tid gældende normalbidrag for mænd.
I det i punkt 1 nævnte tilfælde udgør det særlige børnetilskud summen af faderens og moderens normalbidrag, men da beløbet udbetales efter reglerne om børnetilskud, er der på linje med alle andre børnetilskud tale om en skattefri social ydelse, der ikke medfører nedsættelse af personfradraget.
 Som det fremgår, savnes totalt en konsekvens i reglerne.
Vedtager Folketinget derimod den her foreslåede lovændring, vil et bidrag svarende til normalbidraget for mænd under alle omstændigheder være skattefrit for barnet.
Der er hermed skabt ligestilling mellem forskellige kategorier af børn, der modtager underholdsbidrag eller tilsvarende ydelse, og der er skabt ligestilling mellem børn, der modtager bidrag, og børn, der fortsat bor hos begge deres forældre.
Forslagsstillerne har for at undgå spekulation i fastsættelsen af bidragets størrelse ikke ønsket, at bidrag, der betales ud over normalbidraget, også skal være skattefrit, idet vi dog ikke ønsker at ændre skattefritagelsen for det højeste særlige børnetilskud, der udbetales i det ovenfor i punkt 1 omtalte eksempel.
,1. BEMÆRKNINGER TIL DE ENKELTE BESTEMMELSER Til § 1 Bestemmelsen fastslår, at et underholdsbidrag svarende til det til enhver tid fastsatte normalbidrag for mænd er skattefrit hos barnet.
Hermed vil også disse børn kunne bruge erklæringsselvangivelsen, hvilket de ikke hidtil har kunnet.
Til § 2 Forslagsstillerne mener, at lovforslaget skal have virkning fra og med 1. januar 1987, selv om det naturligvis vil medføre et merarbejde for kommunernes forskudsregistreringskontorer at skulle ændre forskudsregistreringerne for de berørte børn efter disses begæring herom.
