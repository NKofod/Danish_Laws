Nr BTL 113 Betænkning over Forslag til lov om ændring af lov omarbejdsskadeforsikring  

 (Forhøjelse af visse af lovens erstatningsydelser m.v.)   

 Nr L 113 1986-87, 1. samling Blad nr 602 Afgivet af socialudvalget Afgivet: 19870306 Udvalget har behandlet lovforslaget i en række møder og har herunder stillet spørgsmål til socialministeren, som denne har besvaret skriftligt og i samråd.
Under udvalgets behandling af lovforslaget har socialministeren til orientering fremsendt kommissoriet for det udvalg, der skal foretage en detaljeret gennemgang af arbejdsskadeforsikringsloven med henblik på at stille forslag om, på hvilke områder der er behov for ændringer i loven.
 Kommissoriet er optrykt som bilag til betænkningen.
Socialministeren har oplyst, at Sikringsstyrelsen vil blive opfordret til i forbindelse med hver revision af erhvervssygdomslisten at redegøre for, hvilke overvejelser der i denne anledning har fundet sted i erhvervssygdomsudvalget.
Der er af socialministeren og et mindretal stillet ændringsforslag, hvorom henvises til bemærkningerne.
Udvalget har endvidere modtaget mundtlig og/ eller skriftlig henvendelse fra Landsforeningen for Arbejdsskadede og fra Socialarbejdernes Fællesudvalg.
Herefter indstiller et FLERTAL (udvalget med undtagelse af Socialdemokratiets og Socialistisk Folkepartis medlemmer) lovforslaget til VEDTAGELSE med de af socialministeren stillede ændringsforslag.
Et MINDRETAL (Socialdemokratiets medlemmer af udvalget) indstiller lovforslaget til VEDTAGELSE med de af socialministeren og mindretallet stillede ændringsforslag.
Mindretallet har fundet det hensigtsmæssigt gennem ændringsforslag til lovforslaget at søge indarbejdet de helt nødvendige ændringer af loven, som mindretallet ikke finder kan afvente en behandling i det udvalg, der skal gennemgå arbejdsskadeforsikringsloven.
Nogle af disse ændringsforslag er tidligere blevet behandlet af Folketinget, idet Socialdemokratiet i efteråret 1986 fremsatte forslag til lov om ændring af lov om arbejdsskadeforsikring (L 44).
Siden arbejdsskadeforsikringsloven blev gennemført i 1978, har det vist sig, at loven på en række områder ikke længere fungerer tilfredsstillende.
Udviklingen i antallet af arbejdsbetingede lidelser har været eksplosiv, og den forringede beskæftigelsessituation har medvirket til, at skadelidte, der har en resterhvervsevne, ikke har mulighed for at udnytte denne.
Erfaringerne viser, at den, der udsættes for en arbejdsskade, i mange tilfælde oplever en psykisk og økonomisk nedtur på grund af usikkerheden om de fremtidige forhold, indtil sagen er afgjort, hvilket ofte kan vare flere år.
Disse forhold medfører, at selv personer, der er særdeles velmotiverede for at gå ind i en omskoling eller en revalidering, opgiver et sådant forløb på grund af økonomiske, personlige og/ eller psykiske problemer.
Mindretallet mener, at reglerne ved beregning af erstatning for erhvervsevnetab bør ændres fundamentalt, bl.a. således at den 25 pct.s »selvrisiko«, der findes i den nugældende lov, falder  

 bort.
Mindretallet finder, der bør foretages en helhedsvurdering af den skadelidtes situation, således at der ydes fuld erstatning for det faktisk lidte indtægtstab, også selv om der findes en teoretisk resterhvervsevne, som i praksis ikke kan udnyttes.
Erstatningen bør efter mindretallets opfattelse kunne udbetales fra skadesdatoen, eventuelt ved udbetaling af forskud på erstatningen.
Herved opnås, at omskoling eller revalidering kan iværksættes omgående, og det undgås, at hjælp til underhold under omskolings-/ revalideringsperioden skal udmåles efter bistandslovens regler, der f.eks. kan medføre modregning for ægtefællens indkomst og under alle omstændigheder medfører nedgang i leveniveau.
Der skal efter mindretallets mening indføres to nye ydelser i arbejdsskadeloven, nemlig erstatning for andet tab som følge af skader og godtgørelse for svie og smerte.
Begge bestemmelser er overført fra lov om erstatningsansvar og har samme indhold som i nævnte lov.
Bestemmelserne er generelle, men sigter først og fremmest mod ansatte i særlige institutioner, f.eks. institutioner for handicappede eller psykiatriske sygehuse, hvor de ansatte i særlig grad er udsat for vold fra klienternes side.
Ved at indføje disse bestemmelser i arbejdsskadeloven undgås en kriminalisering af forholdet, idet hovedreglen er, at der skal indgives politianmeldelse i de tilfælde, hvor erstatningen ellers skulle være ydet efter lov om erstatning fra staten til ofre for forbrydelser.
Politianmeldelse er uheldig af pædagogiske og behandlingsmæssige grunde.
Mindretallet er tilfreds med, at man kan forvente en hurtig afklaring på spørgsmålet om, hvorledes loven kan omfatte børn, der pådrager sig en sygdom som følge af forældrenes arbejde.
Mindretallet finder ikke, at menerstatningen og erstatningen til efterladte giver en rimelig kompensation for de ulemper, den skadelidte eller de efterladte påføres.
Udgifterne ved lov om arbejdsskadeforsikring påhviler i princippet arbejdsgiverne.
De merudgifter, der følger af mindretallets ændringsforslag, skal ligeledes afholdes af disse og skal også opfattes som et økonomisk incitament for arbejdsgiverne til at forbedre arbejdsmiljøet og dermed forebygge forekomsten af arbejdsskader.
Et ANDET MINDRETAL (Socialistisk Folkepartis medlemmer af udvalget) har taget til efterretning, at ministeren agter at nedsætte et udvalg, der skal gennemgå arbejdsskadeforsikringsloven og komme med forslag til ændringer.
I udvalgets kommissorium har ministeren på forhånd bedt udvalget om at tage en række spørgsmål op og har samtidig tilkendegivet, at udvalgets arbejde ikke er begrænset til disse emner.
Spørgsmål inden for hele arbejdsskadeforsikringsområdet kan behandles af udvalget.
Mindretallet er tilfreds med, at der nu omsider tages et om end beskedent skridt til at løse de i årevis omtalte problemer inden for arbejdsskadeforsikringsområdet ved nedsættelse af dette udvalg.
Man kan altid nære tvivl om, hvorvidt der ved en udvalgsnedsættelse blot er tale om en forsinkelsesmanøvre, hvilket man heller ikke kan se helt bort fra i dette tilfælde.
Men det er med tilfredshed, at mindretallet konstaterer, at Folketingets socialudvalg har formået ministeren til en opstramning af tidsfristerne for udvalgsarbejdet.
Problemerne vedrørende forsikrings- og erstatningsforhold for børn skal således være belyst inden udgangen af 1987, mens det øvrige arbejde skal være færdigt inden sommeren 1988. Det generelle problem ved udvalgsarbejde består dog stadig, nemlig at løsning af påtrængende problemer bliver udskudt med henvisning til, at der sidder et udvalg og studerer.
På den måde er det gennem årene lykkedes mange ministre og embedsmænd at skaffe sig periodevis fred.
Det er efter mindretallets opfattelse uacceptabelt.
Et udvalgsarbejde må ikke forsinke nødvendige aktuelle initiativer, der i forvejen er dækkende belyst.
I overensstemmelse med denne opfattelse har mindretallet stillet en række ændringsforslag, der vedrører spørgsmål, det ikke er nødvendigt at få afklaret via et udvalgsarbejde.
Det drejer sig blandt andet om, at især ansatte på døgninstitutioner skal kunne få erstattet tab, de på grund af deres særlige arbejdsforhold ellers ikke får erstattet, og at der i princippet skal ydes fuld erstatning for indtægtstab ved tab af erhvervsevne.
I øvrigt er det med tilfredshed, at mindretallet konstaterer, at ministeren i princippet har tilsluttet sig to af mindretallets oprindelige ændringsforslag, der medfører, at praktikanter på en arbejdsplads inddrages under loven, samt at det forhindres, at folk falder for varighedsbegrænsningen for modtagelse af sygedagpenge, mens de venter på en afgørelse i Sikringsstyrelsen.
Med disse bemærkninger indstiller mindretallet lovforslaget til VEDTAGELSE med de af mindretallet og socialministeren stillede ændringsforslag.
ÆNDRINGSFORSLAG Til § 1 Af SOCIALMINISTEREN, tiltrådt af UDVALGET: 1) Før nr. 1 indsættes som nyt nummer:
 »01. I § 4 indsættes som nyt STK. 2:
»Stk. 2. Socialministeren fastsætter regler om, i hvilket omfang loven skal gælde for uddannelsessøgende, der opholder sig på en arbejdsplads som led i uddannelsen.« Stk. 2 bliver herefter stk. 3.' Af et MINDRETAL (S og SF):
 2) Efter nr. 1 indsættes som nyt nummer:
 »02. I § 24 indsættes efter nr. 1 som nye numre:
»2) andet tab som følge af skader, 3) godtgørelse for svie og smerte,».
Nr. 2-5 bliver herefter nr. 4-7.« Af SOCIALMINISTEREN, tiltrådt af UDVALGET:
 3) Efter nr. 2 indsættes som nye numre:
 »03. I § 26, STK. 1, ændres »3 år« til: »2 år«.
 04. I § 26 indsættes som nyt STK. 3:
»Stk. 3. Forskud på erstatning kan udbetales i tiden, indtil erstatningsspørgsmålet afgøres endeligt.«» Af et MINDRETAL (S og SF):
 4) Efter nr. 2 indsættes som nyt nummer:
 »05. Efter § 26 indsættes som ny paragraf:
»§ 26 a.
Godtgørelse for svie og smerte udgør for tiden fra skadens indtræden, indtil skadelidtes helbredstilstand er blevet stationær, 100 kr. for hver dag, den skadelidte er sengeliggende, og 50 kr. for hver dag, den skadelidte er syg uden at være sengeliggende.
Der kan i særlige tilfælde ydes godtgørelse for svie og smerte, selv om skadelidte ikke er syg.
Overstiger godtgørelse 15.000 kr., kan de beløb, der er nævnt i 1. pkt., fraviges.«» 5) NR. 3 affattes således:
 »3. I § 27 affattes STK. 4 således:
»Stk. 4. Ved fuldstændigt tab af erhvervsevne svarer den årlige ydelse til skadelidtes årsløn, jf. § 37, og ved nedsættelse af erhvervsevnen fastsættes ydelsen under hensyn til den faktiske mulighed for at udnytte resterhvervsevnen.«» 6) Efter nr. 3 indsættes som nyt nummer:
 »06. I § 27, STK. 5, ændres »tidspunktet for afgørelsen«  

 til:
»arbejdsskadens indtræden«.' 7) Efter nr. 3 indsættes som nyt nummer:
»07. I § 28, STK. 3, ændres »13.000 kr.« til: »26.000  

 kr.« (3 steder).' 8) Efter nr. 9 indsættes som nyt nummer:
»08. I § 38, STK. 1, ændres »§§ 28, 30 og 37, stk. 3-5«  

 til: »§§ 26 a, 28, 30 og 37, stk. 3-5«.' Til § 2 9) I STK. 2 ændres »indtræffer« til: »er anmeldt, men ikke  

 afgjort af Sikringsstyrelsen første gang, jf. § 53,».
BEMÆRKNINGER Til nr. 1 Det foreslås, at uddannelsessøgende, der som obligatorisk led i gennemførelsen af uddannelsen opholder sig på en arbejdsplads som praktikanter eller lignende uden at være ansat deör, sikres mod følgerne af en arbejdsskade.
Forslaget er begrundet i, at uddannelsessøgende på arbejdspladsen arbejder sammen med de ansatte medarbejdere og derfor bør have en tilsvarende dækning mod følgerne af en arbejdsskade.
Det bemærkes, at praktikanter, der enten direkte erstatter anden arbejdskraft eller på anden måde bidrager til arbejdspladsens produktion i ikke uvæsentligt omfang, er dækket af arbejdsskadeforsikringsloven.
Det bemærkes endvidere, at en række praktikantordninger herudover allerede er dækket af forskellige specialregler uden for arbejdsskadeforsikringsloven, men at ydelserne efter disse specialregler følger arbejdsskadeforsikringslovens ydelser.
Til nr. 2, 4 og 8 Ved ændringsforslagene indføres to nye ydelser i arbejdsskadeloven, nemlig erstatning for andet tab som følge af skader og godtgørelse for svie og smerte.
Begge bestemmelser er overført fra lov om erstatningsansvar og har samme indhold som i nævnte lov.
Bestemmelserne er generelle, men sigter først og fremmest mod ansatte i særlige institutioner, f.eks. institutioner for handicappede eller psykiatriske sygehuse, hvor de ansatte i særlig grad er udsat for vold fra klienternes side.
Ved at indføje disse bestemmelser i arbejdsskadeloven undgås en kriminalisering af forholdet, idet hovedreglen er, at der skal indgives politianmelselse i de tilfælde, hvor erstatningen ellers skulle være ydet efter lov om erstatning fra staten til ofre for forbrydelser.
Politianmeldelse er naturligvis uheldig af pædagogiske og behandlingsmæssige grunde og sker da heller ikke.
Det betyder, at ansatte på f.eks. døgninstitutioner lider et tab, de ikke får erstattet.
De foreslåede ændringer skal afhjælpe dette forhold.
Til nr. 3 Det foreslås, at lovens § 26 ændres således, at afgørelse om erstatning skal træffes senest inden 2 år efter arbejdsskadens indtræden mod nu 3 år.
Der opnås hermed harmoni mellem arbejdsskadeforsikringsloven og sygedagpengelovens regler om varighedsbegrænsning, hvorefter dagpenge normalt ikke kan udbetales i mere end 2 år.
Samtidig foreslås det at lovfæste den hidtidige praksis, hvorefter forsikringsselskaberne efter henstilling fra Sikringsstyrelsen udbetaler forskud på en forventet erstatning.
Herved understreges skadelidtes muligheder for at opnå ydelser, selv om erstatningsspørgsmålet endnu ikke er endeligt afgjort.
Forskud kan således udbetales, når skaden er anerkendt, og når det skønnes sandsynligt, at der tilkendes erstatning.
Forskuddet kan ydes i både perioden inden udløbet af 2 års-fristen og efter denne frist i de tilfælde, hvor endelig afgørelse af erstatningsspørgsmålet undtagelsesvis ikke er sket, fordi den pågældendes tilstand ikke er stationær.
Med de to forslag sikres det, at der normalt kan udbetales dagpenge under forudsætning af, at dagpengelovens betingelser er opfyldt, og/ eller forskud på erstatning under behandlingen af en arbejdsskadesag.
Til nr. 5 Med ændringsforslaget ændres lovforslagets regler om, at den løbende ydelse ved fuldstændigt tab af erhvervsevne højst kan udgøre 4/5 af skadelidtes årsløn.
Samtidig ophæves lovens regler om fastsættelse af erstatning i forhold til det procentvise tab af erhvervsevne, idet der i højere grad skal tages hensyn til de faktiske muligheder for at udnytte en eventuel resterhvervsevne.
Til nr. 6 For at sikre den skadelidte et overblik over sin økonomiske situation og motivere vedkommende til at indgå i et omskolings- eller revalideringsforløb foreslås erstatningen eller eventuelt forskud herpå udbetalt allerede fra tidspunktet for arbejdsskadens indtræden.
Til nr. 7 Ved ændringsforslaget fordobles erstatning for varigt men, således at der i højere grad gives en rimelig kompensation for de ulemper, den skadelidte påføres.
Til nr. 9 Den gruppe af personer, der begunstiges ved ændringsforslaget, udvides til at omfatte alle de personer, der har en verserende sag i Sikringsstyrelsen, og hvis sag ikke er afgjort første gang af Sikringsstyrelsen.
Af administrative grunde omfatter den fremrykkede ikrafttrædelse ikke revisionssager samt sager, der er rejst eller kan rejses for Den Sociale Ankestyrelse, jf. § 54.
AGNETE LAUSTSEN (KF) fmd.
KAREN HøJTE JENSEN (KF) LIZZIE LICHTENBERG (KF) MERETE AARUP (KF) BIRTHE RøNN HORNBECH (V) HANNE SEVERINSEN (V) BIRGITH MOGENSEN (CD) KOFOD-SVENDSEN (KRF) HANNE  

 ANDERSEN (S) JYTTE ANDERSEN (S) METTE GROES (S) JOANNA RØNN (S) ERIK B.
SMITH (S) nfmd.
TAANQUIST (S) AGERSCHOU (SF) BIRTHE HANSEN (SF) AASE OLESEN (RV) Partierne FP og VS havde ikke medlemmer i udvalget.
Bilag SOCIALMINISTERIET 13. februar 1987 Kommissorium Arbejdsskadeforsikringsloven trådte i kraft den 1. april 1978 som afløser af den indtil da gældende ulykkesforsikringslov.
På baggrund af de gennem snart 10 år indvundne erfaringer med loven nedsættes et udvalg, der skal foretage en detaljeret gennemgang af arbejdsskadeforsikringsloven med henblik på at stille forslag om, på hvilke områder der er behov for ændringer i loven.
Det forudsættes, at udvalget bl.a. tager følgende spørgsmål op til overvejelse:
1. hvorvidt et barn, der har pådraget sig en sygdom som følge af forældrenes arbejde, bør omfattes af arbejdsskadeforsikringsloven.
Dette spørgsmål forventes behandlet forlods af udvalget, 2. hvorvidt reglerne i arbejdsskadeforsikringsloven om erstatning for erhvervsbetingede sygdomme bør udskilles i en særlig lov.
Arbejdsskadeforsikringsloven er på dette område i ikke ringe grad baseret på det gamle ulykkesbegreb og bærer - også administrativt - præg af, at erhvervssygdomsbegrebet er blevet presset ind under en model, der ikke altid passer i denne henseende, 3. hvorvidt der bør foretages en tilnærmelse til erstatningsansvarsloven, såvel i henseende til denne lovs erstatningsformer (altid kapitalerstatning) som til lovens erstatningsarter (indførelse i arbejdsskadeforsikringsloven af f.eks. erstatning for tabt arbejdsfortjeneste og for svie og smerte), 4. hvorvidt der bør foretages ændringer i størrelsen af lovens erstatninger, 5. hvorvidt der er grundlag for at gennemføre en yderligere præmiedifferentiering inden for arbejdsskadeforsikringen med henblik på at virke som en økonomisk tilskyndelse til et bedre arbejdsmiljø. Udvalget kan på denne baggrund komme med forslag til den nærmere udformning af bestemmelserne og administrationen af et sådant forebyggende forsikringssystem på arbejdsmiljøområdet.
Udvalgets opmærksomhed henledes i denne forbindelse på betænkning om forsikringsselskabernes administration af arbejdsskadeforsikringen (1077-1986), særligt side 39-41.
Udvalgets overvejelser er ikke begrænset til de nævnte spørgsmål, idet også andre spørgsmål inden for arbejdsskadeforsikringen kan behandles af udvalget.
Der kan eksempelvis peges på spørgsmålet om ændrede regler for tilfælde, hvor skadelidte dør, inden arbejdsskadesagen er afgjort.
Udvalget er berettiget til i fornødent omfang at nedsætte underudvalg til behandling af særlige spørgsmål, f.eks. spørgsmålet om præmiedifferentiering.
Der kan i sådant udvalgsarbejde deltage sagkyndige, der ikke er medlemmer af selve udvalget.
Der kan ligeledes nedsættes underudvalg hovedsagelig bestående af sagkyndige læger, f.eks. med henblik på en udredning vedrørende fosterskader, til udvalget.
Udvalgsarbejdet vedrørende forsikrings- og erstatningsforhold for det levende fødte barn forventes afsluttet 1. januar 1988, mens det samlede udvalgsarbejde forventes afsluttet 1. juli 1988.
Udvalget sammensættes af repræsentanter for LO, DA, forsikringsselskaberne, Sikringsstyrelsen, Arbejdsministeriet, Industriministeriet/ Forsikringstilsynet og Socialministeriet og har følgende sammensætning:
 Udvalgets formand er afdelingschef Tut Loft, Sikringsstyrelsen.
Udvalgets sekretariatsforretninger varetages af Sikringsstyrelsen med bistand af Socialministeriet.
Udvalgets sekretariat har følgende sammensætning:
