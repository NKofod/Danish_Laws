Fremsat den 2. december 1999 af justitsministeren (Frank  

 Jensen) Forslag til Lov om oprettelse af et centralt  

 DNA-profilregister § 1. Efter reglerne i denne lov oprettes et centralt  

 DNA-profilregister, der kan tjene som internt arbejdsregister for politiet i  

 forbindelse med identifikation af personer.
Registeret opbevares og  

 føres af Rigspolitichefen.
 Stk. 2. Registeret består af en persondel  

 indeholdende personidentificerede DNA-profiler og en spordel indeholdende  

 ikke-personidentificerede DNA-profiler, jf. § 2.
 Stk. 3. Registeret består af et manuelt register og  

 et edb-register.
 § 2. I registeret må kun optages oplysninger, der er  

 af politimæssig betydning i forbindelse med  

 personidentifikation.
 Stk. 2. Registeret må indeholde følgende  

 oplysninger:
 1)	I registerets persondel må optages DNA-profiler af personer,  

 som er eller har været sigtet for overtrædelse af straffelovens  

 kapitel 12 og 13, § 119, § 123, §§ 180-181, § 183,  

 stk. 1 eller 2, § 183 a, § 184, stk. 1, § 210,  

 §§ 216-225, § 232, § 237, §§ 245-246, § 252,  

 §§ 260-261, § 276, jf. § 286, eller § 288, såfremt  

 DNA-analysen er udført i den pågældende sag på  

 grundlag af biologisk materiale udtaget efter reglerne i retsplejelovens  

 kapitel 72.
 2)	I registerets spordel må optages ikke-personidentificerede  

 DNA-profiler af biologisk materiale, der er fundet på gerningssteder  

 eller på effekter, personer eller steder med tilknytning til en  

 forbrydelse.
 Stk. 3. Registeret må ud over de i stk. 2  

 nævnte oplysninger kun indeholde oplysninger af betydning for  

 registerets praktiske anvendelse og førelse.
§ 3. Oplysninger i registerets persondel skal straks slettes,  

 når 1)	sigtelse er opgivet som grundløs, 2)	der er forløbet 10 år fra frifindelse, afgørelse  

 om påtaleopgivelse eller tiltalefrafald uden vilkår, 3)	den registrerede person er fyldt 70 år, 4)	oplysningerne er tilvejebragt på grundlag af et legemsindgreb,  

 som retten nægter at godkende, 5)	oplysningerne er tilvejebragt på grundlag af et legemsindgreb,  

 som retten eller politiet selv efterfølgende finder uhjemlet,  

 eller 6)	andre særlige grunde undtagelsesvis taler herfor.
 Stk. 2. Oplysninger om en registreret person skal slettes  

 senest 2 år efter den pågældendes død.
 Stk. 3. Sletning af oplysninger i registerets persondel  

 kan undlades i de i stk. 1, nr. 2 og 3, nævnte tilfælde,  

 hvis det efter en konkret vurdering undtagelsesvis findes nødvendigt  

 at opretholde registreringen.
§ 4. Oplysninger i registerets spordel skal slettes,  

 når 1)	sporfundet er personidentificeret, 2)	oplysningerne ikke længere er af politimæssig betydning,  

 eller 3)	andre særlige grunde undtagelsesvis taler herfor.
§ 5. Der kan til brug for identifikation af personer  

 videregives oplysninger fra registeret til 1)	politiet, anklagemyndigheden og Justitsministeriet, 2)	udenlandske domstole samt politi- og anklagemyndigheder til brug for  

 offentlige straffesager, såfremt det i det enkelte tilfælde  

 findes ubetænkeligt, 3)	Københavns Universitet, Retsgenetisk Afdeling, såfremt  

 det er nødvendigt i forbindelse med behandlingen af en straffesag,  

 og 4)	Folketingets Ombudsmand.
 Stk. 2. Herudover må videregivelse af oplysninger  

 fra registeret ikke finde sted, jf. dog § 6.
 § 6. Ved personlig henvendelse til politiet kan en registreret  

 person få mundtlig underretning om de oplysninger, der er registreret  

 om vedkommende selv.
 § 7. Justitsministeren fastsætter nærmere  

 bestemmelser for registerets anvendelse og førelse.
 § 8. Loven træder i kraft den 1. juli 2000.
 § 9. Loven gælder ikke for Færøerne og  

 Grønland, men kan ved kongelig anordning sættes i kraft med de  

 afvigelser, som de særlige færøske eller  

 grønlandske forhold tilsiger.
Bemærkninger til lovforslaget Almindelige bemærkninger 1. Indledning.
 1.1. Baggrunden for lovforslaget.
Justitsministeriet nedsatte i februar 1995 en  

 arbejdsgruppe, der fik til opgave at foretage en nærmere vurdering af  

 behovet for etablering af et centralt DNA-profilregister og de  

 spørgsmål, som knytter sig hertil.
Arbejdsgruppen skulle  

 endvidere pege på løsningsforslag til den nærmere  

 udformning af et sådant register og komme med indstilling om den videre  

 behandling heraf.
 Arbejdsgruppen var sammensat af repræsentanter fra  

 Justitsministeriet, politiet og anklagemyndigheden samt sagkyndige eksperter  

 fra Retsgenetisk Afdeling og Det Juridiske Fakultet ved Københavns  

 Universitet.
I november 1996 afgav arbejdsgruppen rapporten »Etablering  

 af et DNA-profilregister«.
Arbejdsgruppen anbefalede, at der blev oprettet et  

 centralt DNA-profilregister som et internt arbejdsregister for politiet i  

 forbindelse med efterforskning af straffesager.
Rapporten indeholder  

 arbejdsgruppens forslag til forskrifter for et sådant register.
Registertilsynet, Retslægerådet, Foreningen af  

 Politimestre i Danmark, Advokatrådet, Den Almindelige Danske  

 Lægeforening, Dansk Kriminalpolitiforening, Rigspolitichefen og  

 Rigsadvokaten afgav efterfølgende udtalelser om rapporten.
Samtlige  

 parter tilsluttede sig med forskellige bemærkninger om det  

 nærmere indhold, at der blev oprettet et centralt  

 DNA-profilregister.
 På baggrund af arbejdsgruppens anbefaling og  

 udtalelserne om rapporten tog Justitsministeriet herefter initiativ til  

 oprettelse af et centralt DNA-profilregister i det væsentlige svarende  

 til arbejdsgruppens forslag.
 Med udgangspunkt i arbejdsgruppens udkast udarbejdede  

 Justitsministeriet i medfør af § 4 i lov om offentlige  

 myndigheders registre et udkast til registerforskrifter, som den 4. februar  

 1999 blev forelagt Registertilsynet i overensstemmelse med § 5,  

 stk. 1, i samme lov.
Efter at have forelagt udkastet til registerforskrifter  

 for Registerrådet afgav Registertilsynet den 25. marts 1999 en  

 udtalelse til Justitsministeriet.
I udtalelsen konstaterer Registertilsynet -  

 i overensstemmelse med sin tidligere udtalelse af 6. februar 1997 om  

 rapporten om etablering af et DNA-profilregister - at et register med det i  

 udkastet angivne indhold kan oprettes inden for rammerne af § 9,  

 stk. 2, i lov om offentlige myndigheders registre.
Det foreslåede  

 register vil således ifølge Registertilsynets udtalelse kunne  

 oprettes af justitsministeren ved fastsættelse af administrative  

 forskrifter med hjemmel i lov om offentlige myndigheders registre.
I udtalelsen har Registertilsynet imidlertid tillige  

 tilføjet, at afgørelsen af, om også sigtede, men ikke  

 dømte personer skal kunne optages i et DNA-profilregister, efter  

 tilsynets opfattelse indebærer en afvejning af nogle væsentlige  

 og indbyrdes modstridende samfundshensyn.
Med henvisning hertil har  

 Registertilsynet henstillet, at det overvejes at gøre oprettelsen af  

 et centralt DNA-profilregister til et lovgivningsanliggende, således at  

 afgørelsen af det principielle spørgsmål om optagelse af  

 sigtede, men ikke dømte personer sker som led i en overordnet politisk  

 beslutningsproces.
 På den baggrund besluttede justitsministeren, at de  

 overordnede rammer for oprettelse af et DNA-profilregister bør  

 søges reguleret ved lov.
 Med udgangspunkt i de principielle spørgsmål,  

 som har været rejst i forbindelse med debatten vedrørende  

 Justitsministeriets forslag til registerforskrifter for et centralt  

 DNA-profilregister, foreslår Justitsministeriet derfor, at de centrale  

 spørgsmål om registerets formål og afgrænsningen af  

 hvilke oplysninger, registeret må indeholde, fastlægges ved lov,  

 jf. forslagets §§ 1 og 2.
 Herudover finder Justitsministeriet, at loven bør  

 indeholde regler om sletning af oplysninger i registeret samt om adgangen til  

 registerindsigt (egen-acces) og anden videregivelse af oplysninger fra  

 registeret, jf. forslagets §§ 3-6.
Den nærmere regulering af forhold af mere teknisk  

 karakter vedrørende registeret - som f.eks. sikkerhedsforskrifter -  

 findes derimod ikke at burde reguleres ved loven.
Der er derfor i forslagets  

 § 7 fastsat hjemmel for justitsministeren til at udstede administrative  

 bestemmelser om registerets anvendelse og førelse.
 Den 24. oktober 1995 blev der vedtaget et EF-direktiv om  

 behandling af personoplysninger (EF-Tidende 1995 L 281, side 31 ff).  

 Direktivet giver mulighed for at gøre undtagelse fra direktivets  

 regulering for så vidt angår staternes strafferetlige  

 område, jf. side 35 i betænkning nr. 1345/1997 om behandling af  

 personoplysninger.
Direktivet søges gennemført ved  

 Justitsministeriets forslag til lov om behandling af personoplysninger, som  

 foreslås at finde anvendelse også på politiets og  

 anklagemyndighedens registre.
En lov om behandling af personoplysninger vil  

 bl.a. afløse lov om offentlige myndigheders registre og vil eventuelt  

 kunne aktualisere ændringer i forhold til de administrative regler, som  

 måtte blive udstedt i medfør af forslagets § 7.
 1.2. Formål.
 Formålet med lovforslaget er at etablere et centralt  

 DNA-profilregister som internt arbejdsregister for politiet med henblik  

 på at forbedre politiets muligheder for at efterforske og opklare  

 forbrydelser, som f.eks. drab, voldtægt og  

 sædelighedsforbrydelser mod børn, hvor gerningsmanden  

 erfaringsmæssigt ofte har efterladt biologiske spor.
 Det er hensigten, at DNA-profilregisteret skal supplere  

 politiets eksisterende registre, herunder Det Centrale Kriminalregister og  

 Rigspolitichefens Centrale Fingeraftryksregister, som generelt har til  

 formål at medvirke til forebyggelse og opklaring af kriminalitet.
 Arbejdsgruppen begrunder i rapporten sin anbefaling om  

 oprettelse af et DNA-profilregister med fire synspunkter.
 Politiet vil for det første få  

større mulighed for at opklare forbrydelser ved at sammenligne  

 DNA-profiler af uidentificerede sporfund fra gerningssteder m.v. med  

 personidentificerede DNA-profiler, der i forvejen er optaget i  

 registeret.
Arbejdsgruppen anfører for det andet, at der med et  

 DNA-profilregister vil være mulighed for at rense uskyldige  

 personer for mistanke om at have begået en forbrydelse, hvis  

 gerningsmanden har efterladt sig et biologisk spor.
Her tænkes på  

 den situation, at politiet som et sædvanligt efterforskningsskridt,  

 f.eks. ved sædelighedsforbrydelser, retter opmærksomheden mod  

 personer, som tidligere har været sigtet for ligeartet kriminalitet.
Er  

 de pågældende personer optaget i DNA-profilregisteret, vil disse  

 indledningsvis i efterforskningen kunne udelukkes fra mistanke, såfremt  

 sporfundet ikke matcher deres DNA-profil.
Herved vil tidligere sigtede  

 personer kunne skånes for belastningen ved politiets traditionelle  

 efterforskningsmetoder som afhøring, undersøgelse af  

 færden på gerningstidspunktet m.v.
Det fremhæves for det tredje af arbejdsgruppen, at  

 et DNA-profilregister vil give politiet mulighed for at fastslå, at den  

samme person tilsyneladende er involveret i to eller flere  

 forbrydelser.
Selv om den pågældende person stadig er  

 uidentificeret, kan en sådan viden om, at der f.eks. er tale om en  

 serie-voldtægtsforbryder, være af væsentlig betydning for  

 politiets videre tilrettelæggelse af efterforskningen.
 Endelig kan et DNA-profilregister efter arbejdsgruppens  

 opfattelse have den mere almindelige præventive effekt, der  

 ligger i, at de registrerede personer har mulighed for at vide, at der til  

 deres optagelse i registeret kan være knyttet en meget betydelig risiko  

 for at blive afsløret, hvis de efterfølgende begår ny  

 kriminalitet og i den forbindelse efterlader sig et biologisk spor.
 Justitsministeriet kan tilslutte sig disse synspunkter.
Et DNA-profilregisters hovedformål vil være at  

 sikre politiet bedre og tidssvarende muligheder for at identificere mulige  

 gerningsmænd.
Et centralt DNA-profilregister vil således supplere  

 politiets eksisterende efterforskningsregistre, herunder særligt  

 Rigspolitichefens Centrale Fingeraftryksregister.
 Et centralt DNA-profilregister vil have samme formål  

 og funktion som Rigspolitichefens Centrale Fingeraftryksregister, da begge  

 registre skal fungere som et redskab for politiet til at identificere  

 formodede gerningsmænd på baggrund af efterladte spor -  

 henholdsvis fingeraftryk og biologiske spor - på ofre, gerningssteder,  

 effekter m.v.
 Justitsministeriet er enig med arbejdsgruppen i, at et  

 DNA-profilregister alene bør kunne benyttes af politiet til brug for  

 identifikationsopgaver, jf. lovforslagets § 1, stk. 1, og at der  

 derfor i registeret også kun må optages oplysninger, der er af
politimæssig betydning i forbindelse med personidentifikation, jf.  

 forslagets § 2, stk. 1.
 Arbejdsgruppen anfører i sin rapport, at et  

 DNA-profilregister vil få størst betydning for politiet i  

 forbindelse med identifikation af mulige gerningsmænd i straffesager.  

 Arbejdsgruppen finder imidlertid ligeledes, at der bør være  

 adgang til at anvende registeret ved andre politimæssige  

 identifikationsopgaver, herunder identifikation af dødfundne personer,  

 som ikke umiddelbart har kunnet identificeres.
Justitsministeriet er enig i, at politiet ikke bør  

 afskæres fra at benytte et DNA-profilregister til sådanne  

 politimæssige identifikationsopgaver, der ikke har forbindelse til  

 straffesager.
Denne anvendelse af registeret vil naturligvis have  

 begrænset praktisk relevans, bl.a. fordi registeret kun vil indeholde  

 oplysninger om en meget begrænset del af befolkningen.
Et  

 DNA-profilregister vil imidlertid potentielt kunne have betydning f.eks. i  

 forbindelse med dødsulykker, hvor det ikke er muligt at anvende  

 sædvanlige identifikationsmetoder.
Lovforslaget indeholder ikke særlige regler om  

 sanktioner i tilfælde af, at registeret anvendes på en  

 måde, der ikke er i overensstemmelse med lovforslagets bestemmelser.  

 Dette skal ses i sammenhæng med, at en sådan anvendelse efter  

 omstændighederne vil kunne udgøre en tjenesteforseelse, som vil  

 være omfattet af tjenestemandslovens regler om disciplinære  

 straffe.
I alvorlige tilfælde vil sådanne forhold endvidere kunne  

 henføres til straffelovens §§ 155-157 om misbrug af offentlig  

 stilling m.v.
 2. DNA-profiler.
 Det foreslås, at DNA-profilregisteret opdeles i  

 henholdsvis en persondel og en spordel, jf. forslagets  

 § 1, stk. 2.
 Persondelen skal bestå af DNA-profiler, der er  

 tilvejebragt på grundlag af biologisk materiale udtaget fra personer  

 med kendt identitet (forslagets § 2, stk. 2, nr. 1).
 Spordelen skal omfatte DNA-profiler, der er tilvejebragt  

 på grundlag af fund af biologiske spor, f.eks. blod og sæd,  

 på gerningssteder, ofre, effekter m.v. (forslagets § 2,  

 stk. 2, nr. 2).
De registrerede DNA-profiler vil bestå af  

 talprofiler, der beskriver længderne af DNA-stykker, som findes mellem  

 de DNA-områder, der koder for arvelige egenskaber.
Det er  

 længderne af disse ikke-kodende DNA-områder, som er relevante i  

 identifikationsøjemed, da længderne varierer betydeligt fra  

 menneske til menneske.
De registrerede talprofiler vil alene relatere sig til  

 DNA-stykker, som ikke koder for arvelige egenskaber - såkaldt  

 »junk-DNA«.
Det er således ikke muligt at udlede følsomme  

 oplysninger om en persons genetiske karakteristika, arveanlæg,  

 sygdomsdispositioner eller lignende fra disse talprofiler.
Med den eksisterende teknologi har det i almindelighed  

 været muligt at beregne en sandsynlighed på mindre end 1:100.000  

 for, at to ubeslægtede personers DNA-profiler ikke kan skelnes fra  

 hinanden.
Retsgenetisk Afdeling ved Københavns Universitet, som  

 foretager alle DNA-analyser i danske straffesager, har imidlertid fra den 1.  

 august 1999 taget et nyt analysesystem i brug.
Retsgenetisk Afdeling har over  

 for Justitsministeriet oplyst, at det nye system nu gør det muligt at  

 foretage identifikation ved DNA-analyser med en sandsynlighed på mindre  

 end 1:1.000.000.000 for, at en persons DNA-profil vil matche med en anden  

 ubeslægtet persons DNA-profil.
Retsgenetisk Afdelings indførelse  

 af det nye analysesystem har således yderligere styrket DNA-analysers  

 vægt som bevismiddel i straffesager.
 Talprofilerne i et DNA-profilregisters persondel vil  

 være baseret på biologisk materiale, som er udtaget ved  

 legemsindgreb efter retsplejelovens kapitel 72 i forbindelse med  

 efterforskningen af straffesager, jf. forslagets § 2, stk. 2, nr.  

 1. Retsplejelovens regler om foretagelse af legemsindgreb er beskrevet  

 nærmere nedenfor i afsnit 3.
Som tidligere nævnt indebærer oprettelsen af  

 et centralt DNA-profilregister alene en registrering af de talprofiler, som  

 er et resultat af analysen af det udtagne biologiske materiale.
Registeret  

 omfatter således ikke det biologiske materiale, som har dannet grundlag  

 for analyserne.
Oprettelsen af registeret berører derfor ikke i sig  

 selv spørgsmålet om politiets opbevaring af biologisk materiale,  

 der er tilvejebragt som led i efterforskningen af straffesager, herunder  

 spørgsmålet om hvor længe sådant materiale kan  

 opbevares.
 Da der imidlertid i tilknytning til oprettelsen af et  

 DNA-profilregister har været rejst spørgsmål  

 vedrørende det biologiske materiale, som er udtaget ved legemsindgreb  

 i straffesager, kan der være grund til at omtale ordningen på  

 dette område.
 Politiets adgang til efter en straffesags afslutning at  

 opbevare materiale og oplysninger, der hidrører fra legemsindgreb, er  

 reguleret i retsplejelovens § 792 f, som er affattet i overensstemmelse  

 med Strafferetsplejeudvalgets lovudkast i betænkning nr. 1104/1987 om  

 legemsindgreb under efterforskning.
Det følger af retsplejelovens § 792 f,  

 stk. 2, sammenholdt med stk. 1, at politiet har adgang til at  

 opbevare alt andet materiale end personfotografier, hvis materialet stammer  

 fra legemsindgreb over for personer, der har været sigtede.
Denne  

 bestemmelse giver således politiet mulighed for at opbevare  

 blodprøver og andet biologisk materiale, som er udtaget fra personer,  

 der har været sigtede, uanset straffesagens udfald.
 Strafferetsplejeudvalget har på side 90 i  

 betænkning nr. 1104/1987 om legemsindgreb under efterforskning  

 begrundet bestemmelsen i retsplejelovens § 792 f, stk. 2, med, at  

 andet materiale hidrørende fra legemsindgreb end personfotografier  

 næppe af udenforstående vil kunne identificeres eller anvendes  

 uden særlig sagkundskab.
I 1990 indgik Retsgenetisk Afdeling ved Københavns  

 Universitet en aftale med politiet om at udføre alle DNA-analyser til  

 brug for efterforskningen af straffesager.
Det biologiske materiale fra  

 legemsindgreb - typisk blodprøver - som analyseres på politiets  

 anmodning, opbevares på Retsgenetisk Afdeling, der som udgangspunkt  

 destruerer materialet 12 måneder efter DNA-analysens foretagelse.  

 Ønsker politiet af bevismæssige årsager, at det biologiske  

 materiale opbevares af Retsgenetisk Afdeling ud over 12- måneders  

 grænsen, skal politiet fremsætte en begrundet anmodning  

 herom.
 De blodprøver, som udtages til brug for  

 DNA-analyser, opbevares således ikke i politiets varetægt.
Spørgsmålet om en yderligere regulering af  

 adgangen til at opbevare biologisk materiale, der er tilvejebragt i  

 forbindelse med strafferetlig efterforskning, behandles for tiden i en  

 arbejdsgruppe, som Rigsadvokaten har nedsat på Justitsministeriets  

 anmodning.
Arbejdsgruppen skal bl.a. udarbejde forslag til retningslinier for  

 opbevaring, destruktion m.v. af det biologiske materiale, som modtages af  

 Retsgenetisk Afdeling ved Retsmedicinsk Institut i København til brug  

 for alle DNA-analyser i straffesager.
Overvejelser om en eventuel begrænsning af politiets  

 almindelige adgang til efter retsplejelovens § 792 f, stk. 2, at  

 opbevare biologisk materiale vedrørende personer, der har været  

 sigtede, må ske under iagttagelse af alle relevante hensyn.
I den  

 forbindelse må naturligvis også inddrages behovet for - af hensyn  

 til en eventuel senere genoptagelse af afsluttede straffesager - i en vis  

 periode at have adgang til det bagvedliggende materiale med henblik på  

 en eventuel fornyet bevisvurdering.
Ud over spørgsmålet om adgangen til at  

 opbevare det biologiske materiale, som er udtaget ved legemsindgreb i  

 straffesager, er der i forbindelse med oprettelsen af et DNA-profilregister  

 også rejst spørgsmål om adgangen til at anvende dette  

 materiale til forskning m.v.
Justitsministeriet har derfor drøftet  

 dette spørgsmål med repræsentanter fra Retsmedicinsk  

 Institut i København, hvorunder Retsgenetisk Afdeling  

 hører.
Retsmedicinsk Institut har over for Justitsministeriet  

 oplyst, at instituttet anser det for at være af afgørende  

 betydning for en fortsat kvalitetssikring samt forbedring og videreudvikling  

 af instituttets analysemetoder, at instituttet har mulighed for at teste  

 metoderne på biologisk materiale fra virkelige straffesager.  

 Instituttet har således anvendt biologisk materiale fra straffesager  

 til at forbedre analysemetoderne, således at man i dag kan foretage  

 DNA-analyser på betydeligt mindre og mere nedbrudte spor af f.eks.  

 sæd eller blod end tidligere.
Resultaterne af denne metodeudvikling har  

 været en forudsætning for den stadige forbedring og forfinelse af  

 disse metoder.
Det biologiske materiale, som opbevares på politiets  

 vegne, har derimod hverken af instituttets medarbejdere eller af andre  

 været anvendt til andre former for forskning, f.eks. i relation til  

 arveanlæg m.v.
Instituttet har i øvrigt ikke modtaget  

 henvendelser med anmodning om at få adgang til at anvende det  

 opbevarede biologiske materiale til brug for forskningsprojekter eller  

 lignende.
 Justitsministeriet har på den baggrund tilkendegivet  

 over for Retsmedicinsk Institut, at instituttet - af hensyn til behovet for  

 en stadig kvalitetssikring, forbedring og videreudvikling af de  

 analysemetoder, som anvendes i straffesager - vil kunne anvende biologisk  

 materiale, som opbevares på politiets vegne, til undersøgelser  

 til brug for kvalitetssikring og metodeudvikling.
 Justitsministeriet har samtidig tilkendegivet over for  

 Retsmedicinsk Institut, at det biologiske materiale, som hidrører fra  

 straffesager, i overensstemmelse med instituttets praksis ikke må  

 anvendes til andre former for forskning.
 Anvendelse af materialet til brug for andre former for  

 forskning vil alene kunne komme på tale med Justitsministeriets  

 tilladelse til et konkret forskningsprojekt og da alene på  

 nærmere angivne vilkår, herunder at forskningsprojektet skal  

 være anbefalet af den relevante videnskabsetiske komité, samt at  

 materialet alene må anvendes i anonymiseret form.
 3. Retsplejelovens regler om legemsundersøgelse.
 En DNA-profil i registerets persondel vil altid være  

 tilvejebragt på grundlag af biologisk materiale udtaget fra en persons  

 legeme.
 Det biologiske materiale, som vil ligge til grund for en  

 registreret DNA-profil i persondelen, forudsættes at være udtaget  

 i overensstemmelse med bestemmelserne i retsplejelovens kapitel 72 om  

 legemsindgreb, jf. forslagets § 2, stk. 2, nr. 1. Dette krav  

 følger naturligt af, at biologisk materiale kun kan udtages fra en  

 person på politiets foranledning, hvis retsplejelovens betingelser for  

 legemsindgreb er opfyldt.
 Det relevante legemsindgreb i forbindelse med  

 udførelse af en DNA-analyse vil være en  

 legemsundersøgelse efter retsplejelovens § 792, stk. 1, nr.  

 2. Til legemsundersøgelser regnes således f.eks. udtagelse af  

 blodprøver og sikring af hår eller spytprøver, jf.  

 betænkning nr. 1104/1987 om legemsindgreb under efterforskning, side 38  

 ff.
 En forudsætning for optagelse af en person i  

 DNA-profilregisteret vil således være, at retsplejelovens  

 betingelser for foretagelse af en legemsundersøgelse har været  

 opfyldt i den straffesag, der danner grundlag for registreringen.
 De materielle betingelser for legemsundersøgelse af  

sigtede personer fremgår af retsplejelovens § 792 a,  

 stk. 2. Heraf følger, at der for det første stilles krav  

 om begrundet mistanke  mod den pågældende, jf. § 792  

 a, stk. 2, nr. 1. Mistankekravet ved legemsundersøgelse er  

 således det samme som ved varetægtsfængsling efter  

 retsplejelovens § 762, stk. 1, jf. betænkning nr. 1104/1987,  

 side 52.
 Dernæst er det i almindelighed en betingelse, at den  

 pågældende er sigtet for en lovovertrædelse, der efter  

 loven kan medføre fængsel i 1 år og 6 måneder  

 eller derover, jf. § 792 a, stk. 2, nr. 1. Da det foreslås,  

 at der alene skal ske registrering på baggrund af sigtelse for en eller  

 flere af de alvorlige forbrydelsestyper, der opregnes i forslagets § 2,  

 stk. 2, nr. 1, vil kriminalitetskravet være opfyldt i alle sager,  

 hvor registrering i et DNA-profilregister vil være mulig.
Endelig er det en forudsætning, at indgrebet antages  

 at være af afgørende betydning for efterforskningen, jf.  

 § 792 a, stk. 2, nr. 2. Dette indikationskrav indebærer, at  

 legemsundersøgelse alene kan foretages, hvor alternative  

 efterforskningsskridt ikke kan benyttes eller vil være  

 uforholdsmæssigt besværlige.
Der vil således alene kunne  

 tilvejebringes og registreres en DNA-profil af en sigtet person, hvis  

 udtagelsen af det biologiske materiale har haft afgørende betydning  

 for efterforskningen af sagen, hvori personen er sigtet.
Samtykker en sigtet person i en legemsundersøgelse,  

 f.eks. i form af en blodprøve, indebærer samtykket ingen  

 fravigelse af de materielle krav i retsplejelovens § 792 a, stk. 2,  

 til kriminalitetens karakter, mistankens styrke og indikationen for  

 legemsundersøgelsen.
Også hvor sigtede samtykker, vil der  

 således alene kunne ske registrering af vedkommendes DNA-profil, hvis  

 betingelserne i retsplejelovens § 792 a, stk. 2, er opfyldt.
Retsplejelovens indikationskrav for  

 legemsundersøgelse har den konsekvens, at der vil kunne forekomme  

 situationer, hvor en person sigtes for en af de forbrydelsestyper, som  

 opregnes i lovforslagets § 2, stk. 2, nr. 1, uden at der vil kunne  

 tilvejebringes en DNA-profil af vedkommende.
Dette vil kunne tænkes i  

 sager, hvor der aflægges tilståelse eller ikke er efterladt et  

 biologisk spor.
Der vil således kunne forekomme sager, hvor en  

 person sigtes og eventuelt dømmes for en eller flere af de relevante  

 forbrydelsestyper, uden at det vil være muligt at optage den  

 pågældende i DNA-profilregisteret, idet indikationskravet for  

 legemsundersøgelse ikke er opfyldt.
Hvis der skal skabes mulighed for  

 at optage personer i registeret også på grundlag af sager, hvor  

 det ikke har været af afgørende betydning for den konkrete sag  

 at få udtaget f.eks. en blodprøve, vil det forudsætte en  

 ændring i retsplejelovens bestemmelser om legemsundersøgelser.  

 Det skal hertil bemærkes, at man i retsplejelovens § 792 b,  

 stk. 1, netop har fraveget det normale indikationskrav for  

 legemsbesigtigelser i retsplejelovens § 792 a, stk. 1, nr. 2,  

 således at fingeraftryk og personfotografier kan optages, uden at der  

 er behov for det i den konkrete sag.
Retsplejelovens § 792 b,  

 stk. 1, er indsat med det formål at give politiet mulighed for at  

 optage fingeraftryk og personfotografier alene med henblik på  

 registrering, jf. betænkning nr. 1104/1987, side 53 f.
 Justitsministeriet finder, at en eventuel ændring af  

 indikationskravet i retsplejelovens regler om legemsundersøgelse i  

 givet fald bør ske på grundlag af principielle overvejelser, som  

 bl.a. bør foretages under inddragelse af Strafferetsplejeudvalget.
 For så vidt angår kompetencen til at  

 træffe afgørelse om legemsundersøgelse sondres der i  

 retsplejeloven mellem mildere og mere indgribende former for  

 legemsundersøgelse.
 Det er politiet, der træffer afgørelse om  

 foretagelse af mildere former for legemsundersøgelse af en sigtet  

 person i form af nærmere undersøgelse af legemets ydre, sikring  

 af prøver herfra (f.eks. negleskrab og hår) og udtagelse af  

 blodprøver, jf. retsplejelovens § 792 c, stk. 1, og  

 betænkning nr. 1104/1987, side 56. Den sigtede kan dog i medfør  

 af retsplejelovens § 746, stk. 1, indbringe  

 spørgsmålet om indgrebets lovlighed for retten.
Afgørelse om foretagelse af andre  

 legemsundersøgelser af mere indgribende karakter, herunder  

 undersøgelse af legemets hulrum og udtagelse af  

 vævsprøver, træffes efter retsplejelovens § 792 c,  

 stk. 2, af retten.
Såfremt indgrebets øjemed ville  

 forspildes, hvis retskendelse skulle afventes, kan politiet dog træffe  

 beslutning om foretagelse af indgrebet, som snarest muligt og senest inden 24  

 timer skal forelægges retten til godkendelse, jf. retsplejelovens  

 § 792 c, stk. 3.
 Der kan alene foretages legemsundersøgelse af en  

ikke-sigtet person, såfremt denne har meddelt samtykke til  

 indgrebet, jf. retsplejelovens § 792 d, stk. 1. I modsætning  

 til en sigtet persons samtykke til legemsundersøgelse medfører  

 en ikke-sigtet persons samtykke, at indgrebet i det hele undtages fra  

 reguleringen i retsplejelovens kapitel 72.
 Kravet i forslagets § 2, stk. 2, nr. 1, om, at  

 en DNA-profil i persondelen skal være resultat af en  

 legemsundersøgelse foretaget efter reglerne i retsplejelovens kapitel  

 72, vil for det første være opfyldt, hvor det biologiske  

 materiale er tilvejebragt ved en legemsundersøgelse af en sigtet  

 person i overensstemmelse med betingelserne i retsplejelovens § 792 a,  

 stk. 2. Herudover vil en persons DNA-profil ligeledes kunne registreres  

 i medfør af forslagets § 2, stk. 2, nr. 1, hvis det  

 biologiske materiale, analysen er foretaget på grundlag af, er udtaget  

 efter samtykke fra personen på et tidspunkt, hvor denne endnu ikke var  

 sigtet i sagen, jf. retsplejelovens § 792 d, stk. 1, og personen  

 efterfølgende er blevet sigtet i samme sag.
Det vil dog i alle tilfælde være en betingelse  

 for registrering af en persons DNA-profil, at legemsundersøgelsen og  

 dermed DNA-analysen er udført i forbindelse med efterforskningen af  

 den konkrete sag, som danner grundlag for registreringen.
Der vil  

 således ikke kunne registreres en DNA-profil, som er tilvejebragt  

 på grundlag af en blodprøve udtaget i forbindelse med en anden  

 sag, f.eks. om spirituskørsel.
 Henvisningen til retsplejelovens kapitel 72 i forslagets  

 § 2, stk. 2, nr. 1, indebærer i øvrigt, at der ikke i  

 persondelen kan registreres DNA-profiler, der er baseret på biologisk  

 materiale  udtaget af andre myndigheder m.v. til anden brug end  

 efterforskningen af den straffesag, som danner grundlag for registrering.  

 Således vil der f.eks. ikke kunne ske registrering af DNA-profiler, der  

 er baseret på biologisk materiale udtaget i forbindelse med  

 undersøgelse eller behandling i sundhedsvæsenets regi.
 4. Registerets indhold.
 4.1. Forbrydelsestyper.
 Arbejdsgruppen har ved afgrænsningen af hvilke  

 forbrydelsestyper, der efter arbejdsgruppens opfattelse bør kunne  

 medføre registrering i et DNA-profilregisters persondel, lagt  

 særlig vægt på, at hovedformålet med at registrere  

 personidentificerede DNA-profiler er at forbedre muligheden for at opklare ny  

 kriminalitet, hvor der er efterladt biologiske spor af registrerede  

 personer.
 Arbejdsgruppen har i sin rapport opstillet tre kriterier  

 for at afgrænse de forbrydelsestyper, som efter arbejdsgruppens  

 opfattelse burde kunne medføre registrering i et DNA-profilregisters  

 persondel.
 For det første finder arbejdsgruppen, at  

 registrering navnlig vil være relevant i forbindelse med  

 forbrydelsestyper, hvor der erfaringsmæssigt er betydelig risiko for,  

 at personer, som tidligere har været sigtet i en straffesag, senere  

 bliver indblandet i en ny straffesag af tilsvarende karakter.
 For det andet skal der være tale om  

 forbrydelsestyper, hvor der kan være mulighed for at finde biologiske  

 spor, og hvor et DNA-profilregister derfor generelt vil kunne have betydning  

 for politiets efterforskning.
 For det tredje må grovheden af de enkelte  

 forbrydelsestyper indgå ved vurderingen af hvilke straffebestemmelser,  

 der skal knyttes til muligheden for registrering i persondelen.
 Justitsministeriet kan tilslutte sig den  

 afgrænsning, som arbejdsgruppen har foreslået.
Lovforslaget svarer således på dette punkt  

 helt til arbejdsgruppens forslag.
Dette indebærer, at registrering i  

 DNA-profilregisterets persondel alene kan ske på grundlag af sigtelser  

 for overtrædelse af følgende bestemmelser i straffeloven, jf.  

 forslagets § 2, stk. 2, nr. 1:
 Kapitel 12 og 13 om forbrydelser mod statens selvstændighed og  

 sikkerhed samt forbrydelser mod statsforfatningen og de øverste  

 statsmyndigheder m.v.
 § 119 om vold mod tjenestemand i funktion.
 § 123 om vold m.v. mod vidner.
 §§ 180-181 om brandstiftelse.
 § 183, stk. 1 og 2, § 183 a og § 184,  

 stk. 1, om forvoldelse af sprængning med forsæt til skade  

 på person eller formue, gidseltagning af fly- eller skibspassagerer  

 eller anden forstyrrelse af sikkerheden for transportmidlers drift eller  

 sikkerhed.
 § 210 om incest.
 §§ 216-225 om voldtægt og visse andre forbrydelser mod  

 kønssædeligheden.
 § 232 om blufærdighedskrænkelse.
 § 237 om drab.
 §§ 245-246 om grov vold.
 § 252 om forvoldelse af nærliggende fare for andres liv  

 eller førlighed eller for, at nogen smittes med en livstruende og  

 uhelbredelig sygdom.
 §§ 260-261 om ulovlig tvang, uberettiget frihedsberøvelse  

 m.v.
 § 276, jf. § 286, om tyveri af særlig grov  

 beskaffenhed.
 § 288 om røveri.
Justitsministeriet har overvejet, om der herudover i  

 registeret burde medtages oplysninger om personer, der sigtes på andet  

 grundlag.
Dette kunne overvejes i relation til bestemmelser, der giver  

 mulighed for langvarige fængselsstraffe, som eksempelvis straffelovens  

 § 191 om grov narkotikakriminalitet og § 192 a om særlig  

 grove våbenlovsovertrædelser.
 Henset til ønsket om i videst muligt omfang at  

 afgrænse grundlaget for registrering til de forbrydelsestyper, hvor  

 biologiske spor har særlig betydning, har Justitsministeriet imidlertid  

 afstået fra at give DNA-profilregisteret et bredere indhold end  

 foreslået i rapporten.
 4.2. Personkreds.
 4.2.1. Arbejdsgruppens forslag.
Arbejdsgruppen har i rapporten foreslået, at der i  

 DNA-profilregisteret for det første skal kunne optages personer, som  

 er fundet skyldige i overtrædelse af en eller flere af de i  

 afsnit 4.1. nævnte forbrydelsestyper.
Denne personkategori omtales i  

 det følgende som dømte personer.
Herudover har arbejdsgruppen fundet, at der bør  

 kunne ske registrering af personer, som er eller har været  

sigtet for en eller flere af de relevante forbrydelsestyper, uanset  

 disse ikke efterfølgende er fundet skyldige i  det påsigtede  

 forhold.
Denne personkategori omtales i det følgende som sigtede,  

 men ikke dømte personer.
 Arbejdsgruppen har for så vidt angår dette  

 spørgsmål henvist til betænkning nr. 1104/1987 om  

 legemsindgreb under efterforskning, side 89, hvori Strafferetsplejeudvalget  

 har fremsat en række synspunkter vedrørende  

 spørgsmålet om registrering af fingeraftryk.
Strafferetsplejeudvalget har således bl.a.  

 anført, at der ved fingeraftryk er tale om registrering af materiale,  

 som ikke er egnet til ved forevisning at skabe mistanke om, at en bestemt  

 person har været indblandet i kriminalitet, idet fingeraftryk ikke kan  

 genkendes af udenforstående.
Udvalget har videre anført, at  

 fingeraftryk er af stor betydning i identifikationsøjemed, og at der  

 findes ikke få eksempler på, at fingeraftryk fra personer, der er  

 blevet frifundet i en tidligere sag eller mod hvem påtale er opgivet,  

 har været af afgørende betydning i senere sager.  

 Strafferetsplejeudvalget har derfor fundet, at politiet bør have lov  

 til at opbevare alle fingeraftryk, der lovligt er optaget af sigtede  

 personer.
 Der er i overensstemmelse hermed fastsat adgang til at  

 registrere sigtede, men ikke dømte personer i Rigspolitichefens  

 Centrale Fingeraftryksregister.
 Det er arbejdsgruppens opfattelse, at det, som  

 Strafferetsplejeudvalget har anført vedrørende registrering af  

 fingeraftryk, på tilsvarende måde taler for at kunne optage  

 oplysninger om sigtede personer i et DNA-profilregister samt at opretholde  

 denne registrering, selv om sigtelsen ikke fører til  

 domfældelse.
 I forbindelse med udarbejdelsen af sin rapport  

 iværksatte arbejdsgruppen en statistisk analyse af, om der er  

 belæg for den almindelige antagelse - som bl.a.  

 Strafferetsplejeudvalget har givet udtrykt for - at der er en betydelig  

 større risiko for senere kriminalitet blandt tidligere sigtede end  

 blandt befolkningen som helhed.
 Undersøgelsen blev tilrettelagt efter  

 drøftelse med en kriminolog tilknyttet Københavns Universitet  

 og forestået af Danmarks Statistik og var baseret på tal, som  

 vedrører mere end 15.000 personer i årene 1988-93.
 Det fremgår af denne undersøgelse, at ca.  

 12,2 % af de personer, som i 1988 blev sigtet for en eller flere af de  

 forbrydelser, der er opregnet i afsnit 4.1., men ikke fundet skyldig heri, i  

 løbet af de følgende fem år blev fundet skyldig i  

 kriminalitet af den omhandlede karakter.
 Arbejdsgruppen har sammenholdt dette med, at alene 0,28  

 % af den samlede befolkning over 15 år blev fundet  

 skyldig i tilsvarende kriminalitet i den pågældende  

 femårs-periode.
Arbejdsgruppen har ved sit forslag om at give adgang til  

 registrering af sigtede, men ikke dømte personer lagt vægt  

 på den markant højere kriminalitetshyppighed blandt tidligere  

 sigtede, som undersøgelsen viste.
Som anført ovenfor i afsnit  

 1.2. har arbejdsgruppen endvidere lagt vægt på, at optagelse i et  

 DNA-profilregister vil kunne få betydning i relation til muligheden for  

 hurtigt at kunne rense tidligere sigtede for mistanke under efterforskningen  

 af senere straffesager.
 Arbejdsgruppen har således peget på, at  

 politiet som et sædvanligt efterforskningsskridt - bl.a. under  

 anvendelse af Det Centrale Kriminalregister og politiets øvrige  

 efterforskningsregistre - ofte vil rette opmærksomheden mod personer,  

 som har været sigtet for ligeartet kriminalitet i tidligere sager.
 Arbejdsgruppen har fundet, at de forbedrede muligheder for  

 at kunne opklare en række grove forbrydelser samt for hurtigt og  

 sikkert at kunne afkræfte en uberettiget mistanke er så  

 tungtvejende, at der for de omhandlede forbrydelsestyper også  

 bør være mulighed for at optage sigtede, men ikke dømte  

 personer i et DNA-profilregister.
Arbejdsgruppen har i den forbindelse også anset det  

 for at være af væsentlig betydning, at sigtede, men ikke  

 dømte personer allerede i dag er optaget i en række af politiets  

 eksisterende registre, herunder Rigspolitichefens Centrale  

 Fingeraftryksregister.
Arbejdsgruppen har således anført, at  

 forslaget ligger på linie med de regler, der i øvrigt  

 gælder for dansk politis mulighed for at registrere oplysninger om  

 sigtede, men ikke dømte personer.
For så vidt angår personer, der ikke har  

 været sigtet for en relevant straffelovsovertrædelse, finder  

 arbejdsgruppen ikke, at der vil være den fornødne  

 politimæssige interesse i registrering af sådanne personer, som  

 må være en forudsætning for optagelse i et  

 DNA-profilregister.
Efter arbejdsgruppens forslag bør der  

 således kun kunne registreres personer, der enten har været eller  

 aktuelt er sigtet for en af de omhandlede forbrydelsestyper og ikke f.eks.  

 ofre eller andre vidner.
 4.2.2. Justitsministeriets bemærkninger.
 Justitsministeriet finder generelt, at afgrænsningen  

 af den personkreds, som skal kunne registreres i et DNA-profilregisters  

 persondel, må ske ud fra en vurdering af registerets formål og  

 forventede anvendelse.
 Et DNA-profilregister vil som fremhævet i afsnit  

 1.2. skulle fungere som et internt arbejdsregister for politiet til brug for  

 identifikation af formodede gerningsmænd ved efterforskningen af  

 kriminalitet, herunder alvorlige forbrydelser som f.eks. drab og  

 voldtægt.
 Under henvisning til et DNA-profilregisters formål  

 finder Justitsministeriet, at der som foreslået af arbejdsgruppen  

 bør kunne ske registrering af personer, som er eller har  

 været sigtet for en eller flere af de forbrydelsestyper, der  

 opregnes i forslagets § 2, stk. 2, nr. 1, jf. afsnit 4.1. Derimod  

 bør DNA-profilregisteret ikke indeholde oplysninger om personer, der  

 ikke har været involveret i forbindelse med efterforskningen af en  

 straffesag på en sådan måde, at der kan være en  

 særlig politimæssig interesse i registreringen.  

 DNA-profilregisteret bør således ikke indeholde oplysninger om  

 personer, der ikke har været sigtet i en straffesag.
Det bør ved afgrænsningen af den personkreds,  

 der kan optages i registeret, efter Justitsministeriets opfattelse  

 tillægges vægt, at de registrerede talprofiler alene kan anvendes  

 til politiefterforskningsmæssige formål, og at registeret  

 således ikke kan anvendes af udenforstående eller til  

 uvedkommende formål.
Registeret indeholder således eksempelvis  

 ikke oplysninger om de registrerede personers genetiske arveanlæg,  

 sygdomsdispositioner eller lignende.
Hertil kommer, at registeret må formodes at kunne  

 bidrage til opklaringen af bl.a. de meget alvorlige kriminalitetstyper, som  

 registreringen i persondelen knytter sig til.
Justitsministeriet kan  

 således tilslutte sig arbejdsgruppens opfattelse af, at optagelse  

 også af sigtede, men ikke dømte personer i registeret vil  

 forbedre politiets muligheder for at opklare en række alvorlige  

 forbrydelser og dermed være af væsentlig betydning for  

 varetagelsen af registerets formål.
Endelig vil registeret - i det omfang tidligere sigtede  

 medtages som foreslået - kunne sikre, at sådanne personer straks  

 renses for mistanke, hvis deres DNA-profil ikke matcher med det aktuelt  

 foreliggende biologiske spor.
Det er i dag et helt sædvanligt  

 efterforskningsskridt i eksempelvis voldtægts- og andre  

 sædelighedssager, at politiet retter opmærksomheden mod personer,  

 der tidligere har været involveret - herunder som mistænkte - i  

 tilsvarende sager.
 Registeret vil kunne sikre, at tidligere sigtede, der kan  

 udelukkes som gerningsmand til en given forbrydelse p.g.a. deres DNA-profil,  

 ikke udsættes for den ubehagelige oplevelse, der er forbundet med  

 eventuel afhentning og politimæssig afhøring.
 Sammenfattende finder Justitsministeriet således  

 arbejdsgruppens forslag til afgrænsning for så vidt angår  

 personkredsen saglig og afgrænset med skyldig hensyntagen til  

 registerets formål og forventede anvendelse.
 Et DNA-profilregisters persondel vil herefter  

 ifølge lovforslaget bestå af to hovedkategorier af personer.
For det første vil der kunne optages oplysninger om  

 personer, der ved domstolene er fundet skyldige i en eller flere af de  

 relevante forbrydelsestyper.
Hertil regnes ud over dømte personer  

 også personer, der har modtaget tiltalefrafald med vilkår i  

 medfør af retsplejelovens § 722, jf. 723, da det er en  

 forudsætning for vilkårsfastsættelse, at vedkommendes skyld  

 er fastslået ved domstolene.
Personer, der er fundet skyldige i  

 forsøg på eller medvirken til en af de omhandlede  

 straffelovsovertrædelser, vil ligeledes kunne registreres.
Det samme  

 gælder personer, der er fundet skyldige, men som i medfør af  

 straffelovens § 16 er frifundet for straf p.g.a. manglende  

 tilregnelighed.
Denne personkategori henregnes i det følgende sammen  

 med de øvrige nævnte kategorier som dømte  

 personer.
For det andet vil der kunne optages oplysninger om  

 personer, som enten aktuelt er sigtet, eller som har været sigtet, uden  

 at være fundet skyldige ved domstolene, idet der enten er sket  

 frifindelse eller er truffet endelig afgørelse om  

 påtaleopgivelse efter retsplejelovens § 721, stk. 1, nr. 2 og  

 3, eller tiltalefrafald uden vilkår efter retsplejelovens § 722.  

 Denne kategori vil ligeledes omfatte personer, som er eller har været  

 sigtet for forsøg på eller medvirken til en af de relevante  

 forbrydelsestyper.
Denne personkategori omtales som nævnt i det  

 følgende som sigtede, men ikke dømte personer.
 De udtalelser om registrering af fingeraftryk i  

 Strafferetsplejeudvalgets betænkning nr. 1104/1987, side 89, som  

 arbejdsgruppen har fremhævet, gør sig efter Justitsministeriets  

 opfattelse tilsvarende gældende for så vidt angår  

 registrering af DNA-profiler i identifikationsøjemed.
Et DNA-profilregister vil således indeholde  

 »genetiske fingeraftryk«, som efter omstændighederne kan have stor  

 betydning ved personidentifikation.
De registrerede talprofiler vil endvidere  

 ikke kunne føre til udenforståendes genkendelse af den  

 registrerede person, ligesom de - som fingeraftryk - ikke vil kunne anvendes  

 til andre formål end identifikation, jf. herom afsnit 2.
 Hvad angår det statistiske materiale i  

 arbejdsgruppens rapport bemærkes, at en sådan undersøgelse  

 naturligvis altid er forbundet med usikkerhedsmomenter, hvorfor der  

 bør udvises en vis tilbageholdenhed ved anvendelsen af de fremkomne  

 tal.
 På baggrund af det omfattende talmateriale fra  

 Danmarks Statistik, som ligger til grund for undersøgelsen, findes der  

 imidlertid som også påpeget af arbejdsgruppen at være en  

 signifikant overrepræsentation af tidligere sigtede i den gruppe af  

 personer, som findes skyldige i de forbrydelsestyper, der efter lovforslaget  

 vil kunne medføre registrering i et DNA-profilregisters persondel.
 Som fremhævet af arbejdsgruppen sker der i  

 øvrigt allerede i en række af politiets eksisterende registre,  

 herunder Det Centrale Kriminalregister og Rigspolitichefens Centrale  

 Fingeraftryksregister, optagelse af sigtede, men ikke dømte  

 personer.
 Fælles for de eksisterende registre er, at de i  

 praksis ofte er af afgørende betydning for politiets muligheder for at  

 efterforske og opklare kriminalitet, og at det erfaringsmæssigt er af  

 stor politimæssig betydning at have registreret oplysninger om  

 personer, der tidligere har været sigtet for f.eks.  

 sædelighedsforbrydelser eller grov vold.
 Ved fastsættelsen af reglerne for politiets registre  

 har det hidtil været opfattelsen, at hensynet til en effektiv  

 efterforskning af forbrydelser under visse omstændigheder er så  

 tungtvejende, at registrering af sigtede, men ikke dømte personer  

 bør kunne ske trods de modstående hensyn til disses ubehag ved  

 at blive registreret.
 Et DNA-profilregisters formål og indhold findes ikke  

 at afvige fra politiets eksisterende efterforskningsregistre på en  

 sådan måde, at hensynet til en hurtig og sikker opklaring af  

 forbrydelser her skulle være mindre tungtvejende, end tilfældet  

 er for politiets øvrige efterforskningsregistre.
 Registrering af sigtede, men ikke dømte personer i  

 et DNA-profilregister vil alene adskille sig fra den tilsvarende registrering  

 i Rigspolitichefens Centrale Fingeraftryksregister ved, at der er tale om  

 DNA-profiler i stedet for fingeraftryk, og ved at der som følge af  

 afgrænsningen af forbrydelsestyperne vil være tale om  

 registrering af en væsentligt mere begrænset personkreds.
Ligesom tilfældet er med fingeraftryk, kan  

 således heller ikke de registrerede DNA-profiler benyttes til andet end  

 politimæssig efterforskning.
DNA-profilerne kan således hverken  

 bruges af udenforstående, benyttes til eksempelvis arvelighedsforskning  

 eller på anden måde »misbruges« til ikke forudsatte  

 formål.
Det bemærkes, at den foreslåede ordning,  

 herunder reglerne om opbevaring af DNA-profiler fra sigtede, men ikke  

 dømte, på visse områder afviger fra Europarådets  

 Ministerkomités rekommandation No.
R (92) 1 om brug af DNA-analyse  

 inden for strafferetsplejen.
Der er imidlertid tale om en ikke-bindende  

 rekommandation, som Danmark i øvrigt har taget generelt forbehold over  

 for i forbindelse med vedtagelsen.
Holland, Tyskland og Norge har ligeledes  

 taget forbehold over for rekommandationens punkt om opbevaring af  

 DNA-profiler.
 4.2.3. Sigtelse.
 Registrering af en person i et DNA-profilregisters  

 persondel efter forslagets § 2, stk. 2, nr. 1, vil  

 forudsætte, at betingelserne for, at politiet kan rejse sigtelse mod  

 den pågældende person for en eller flere af de relevante  

 straffelovsovertrædelser, har været opfyldt.
Af retsplejelovens § 96, stk. 2, fremgår  

 det såkaldte »objektivitetsprincip«, hvorefter anklagemyndigheden har  

 pligt til at påse, at strafforfølgning af uskyldige ikke finder  

 sted.
Det følger heraf, at der ikke kan rejses sigtelse mod en person  

 i en straffesag, med mindre der foreligger omstændigheder, som på  

 et objektivt grundlag taler med en vis styrke for vedkommendes skyld.
 Politiet kan således normalt ikke rejse sigtelse mod  

 en større kreds af personer, alene fordi en formodet gerningsmand  

 antages at være der i blandt.
 Ud over, at betingelserne for at rejse sigtelse skal  

 være opfyldt, forudsætter registrering af en DNA-profil i  

 persondelen som beskrevet ovenfor i afsnit 3, at profilen er tilvejebragt  

 på grundlag af biologisk materiale, der er udtaget ved en  

 legemsundersøgelse i overensstemmelse med retsplejelovens kapitel  

 72.
Det fremgår af retsplejelovens § 792 a,  

 stk. 2, nr. 1, at der alene kan foretages legemsundersøgelse af  

 en sigtet person, hvis der er begrundet mistanke om, at den  

 pågældende er skyldig.
Der stilles således samme krav til  

 mistankens styrke for at kunne foretage en legemsundersøgelse af en  

 sigtet person som ved varetægtsfængsling efter retsplejelovens  

 § 762, stk. 1.
 I Ugeskrift for Retsvæsen 1997, s. 972
ff, er gengivet en kendelse afsagt af Vestre Landsret den 30. april  

 1997, der vedrører mistankekravet i retsplejelovens § 792 a,  

 stk. 2, nr. 1.
Sagen vedrørte efterforskningen af et drab, hvor  

 politiet ønskede at udtage en blodprøve af en ikke-sigtet mand  

 med henblik på foretagelse af en DNA-analyse.
Den  

 pågældende mand ville ikke give samtykke hertil, og politiet  

 tilkendegav herefter, at der ville blive rejst sigtelse mod manden, med  

 mindre han gav samtykke til at afgive en blodprøve.
Den  

 pågældende nægtede fortsat at samtykke i  

 legemsundersøgelsen, og politiet sigtede ham herefter for drabet.
 Vestre Landsret fandt på baggrund af flere konkrete  

 omstændigheder ved mandens færden på gerningstidspunktet,  

 at denne med rimelig grund var blevet sigtet for drabet, jf. retsplejelovens  

 § 755, stk. 1, og § 792 a, stk. 1. Retten fandt  

 imidlertid, at uanset de begrundelser, manden havde givet for at nægte  

 at medvirke, havde mistanken mod den pågældende ikke en  

 sådan styrke, at kravet om begrundet mistanke i retsplejelovens  

 § 792 a, stk. 2, nr. 1, var opfyldt.
 Det forhold, at personen havde nægtet at samtykke  

 til udtagelse af en blodprøve med henblik på en DNA-analyse i  

 sagen, kunne således ikke i sig selv føre til, at der  

 forelå en sådan begrundet mistanke om den pågældendes  

 skyld, at politiet efter retsplejelovens § 792 a, stk. 2, kunne  

 gennemtvinge en legemsundersøgelse.
Har en person tidligere under en sag uden at have  

 været sigtet givet samtykke til udtagelse af f.eks. en blodprøve  

 i medfør af retsplejelovens § 792 d, stk. 1, vil denne  

 person kunne optages i registerets persondel, såfremt vedkommende  

 efterfølgende bliver sigtet i samme sag.
Se herom i afsnit 3.
 5. Sletning.
Det principielle spørgsmål om, hvor  

 længe oplysninger i DNA-profilregisteret skal kunne opbevares, har en  

 tæt sammenhæng med spørgsmålet om hvilke  

 oplysninger, der overhovedet skal kunne opbevares.
Sletningsreglerne  

 foreslås derfor også fastsat i lovform og er medtaget i  

 lovforslaget.
 5.1. Persondelen.
Efter retsplejelovens § 792 f, stk. 3, skal  

 oplysninger og materiale, der er tilvejebragt i forbindelse med  

 legemsindgreb, straks tilintetgøres, såfremt retten enten  

 nægter at godkende indgrebet i medfør af § 792 c,  

 stk. 3, eller i medfør af § 746, stk. 1, finder  

 indgrebet uhjemlet i forbindelse med afgørelsen af en tvist om  

 lovligheden af indgrebet.
I sådanne tilfælde vil der naturligvis  

 også skulle ske sletning af de pågældende oplysninger i et  

 DNA-profilregister.
 Som anført ovenfor i afsnit 3 er det politiet, der  

 uden forelæggelse for retten kan træffe afgørelse om  

 foretagelse af mindre indgribende legemsundersøgelser som f.eks.  

 udtagelse af blodprøver, jf. retsplejelovens § 792 c,  

 stk. 1. I rapporten om etablering af et DNA-profilregister har  

 arbejdsgruppen derfor tilsvarende anført, at der straks bør ske  

 sletning af oplysninger, såfremt politiet - uden rettens mellemkomst -  

 finder, at oplysningerne er tilvejebragt ved en legemsundersøgelse  

 uden den fornødne hjemmel.
Arbejdsgruppen foreslår endvidere, at der sker  

 sletning af en person fra registeret, når vedkommende er fyldt 80  

 år, med mindre det undtagelsesvis findes nødvendigt at  

 opretholde registreringen.
En tilsvarende sletningsregel findes i  

 Rigspolitichefens Centrale Fingeraftryksregister og bygger på, at den  

 efterforskningsmæssige begrundelse for registreringen kun meget  

 sjældent er relevant i forhold til personer, som har opnået denne  

 alder.
Endelig skal sletning efter arbejdsgruppens opfattelse  

 ligeledes kunne ske, hvis andre særlige grunde undtagelsesvis taler  

 herfor.
Arbejdsgruppen har henvist til en tilsvarende bestemmelse i  

 Rigspolitichefens Centrale Fingeraftryksregister.
 Justitsministeriet kan naturligvis tilslutte sig, at  

 oplysninger tilvejebragt ved uhjemlede legemsundersøgelser straks skal  

 slettes, jf. forslagets § 3, stk. 1, nr. 5. Dette fremgår i  

 øvrigt også af bestemmelsen i forslagets § 2, stk. 2,  

 nr. 1, hvorefter registerets persondel kun må indeholde DNA-profiler,  

 som er tilvejebragt på grundlag af en legemsundersøgelse, der  

 opfylder betingelserne i retsplejelovens kapitel 72, jf. afsnit 3.
Endvidere bør oplysninger, der er tilvejebragt  

 på grundlag af en legemsundersøgelse, som retten nægter at  

 godkende efter retsplejelovens § 792 c, stk. 3, straks slettes.
Den  

 nærmere bestemmelse herom er fastsat ved forslagets § 3,  

 stk. 1, nr. 4.
Justitsministeriet kan ligeledes tilslutte sig, at  

 oplysninger i registeret slettes, når den registrerede person  

 opnår en vis alder.
Justitsministeriet finder dog, at grænsen kan  

 fastsættes således, at der sker sletning, når en person er  

 fyldt 70 år, jf. forslagets § 3, stk. 1, nr. 3.
 Som anført af arbejdsgruppen vil der - også  

 på baggrund af den af Justitsministeriet foreslåede lavere  

 aldersgrænse på 70 år - kunne forekomme konkrete  

 tilfælde, hvor sletning undtagelsesvis bør undlades, jf.  

 forslagets § 3, stk. 3. Dette vil bl.a. kunne være  

 tilfældet, hvor den pågældende person er blevet optaget i  

 registeret få år forud for, at vedkommende fylder 70 år.  

 Ligeledes vil der kunne være grund til at opretholde registreringen af  

 en person, efter at denne er fyldt 70 år, hvis vedkommende få  

 år før dette tidspunkt sigtes og eventuelt dømmes  

 på ny i en sag vedrørende tilsvarende kriminalitet, og hvor  

 betingelserne for foretagelse af en legemsundersøgelse i den nye sag  

 ikke har været opfyldt, f.eks. p.g.a. den pågældendes  

 tilståelse, jf. retsplejelovens § 792a, stk. 2, nr. 2.
 Endelig er Justitsministeriet enig i, at sletning  

 bør kunne ske, hvis andre særlige grunde undtagelsesvis taler  

 herfor, jf. forslagets § 3, stk. 1, nr. 6. Det forudsættes i  

 den forbindelse, at der altid skal ske sletning i medfør af denne  

 bestemmelse, hvis en anden person - uden at have været sigtet som  

 medgerningsmand - senere dømmes for det forhold, som har dannet  

 grundlag for registreringen af en sigtet, men ikke dømt person.
 Justitsministeriet har herudover fundet anledning til at  

 foreslå en sletningsregel, hvorefter oplysninger om en person straks  

 skal slettes, hvis sigtelsen mod denne i medfør af retsplejelovens  

 § 721, stk. 1, nr. 1, opgives som grundløs, jf. forslagets  

 § 3, stk. 1, nr. 1. En tilsvarende bestemmelse findes i  

 forskrifterne for Det Centrale Kriminalregisters efterforskningsdel.
Justitsministeriet har endvidere fundet, at der ved den  

 tidsmæssige udstrækning af registreringen bør tages hensyn  

 til det forhold, at sigtede, men ikke dømte personer ikke er fundet  

 skyldige i den påsigtede kriminalitet.
Justitsministeriet lægger  

 i den forbindelse vægt på, at den øgede  

 kriminalitetsrisiko blandt tidligere sigtede, som arbejdsgruppens  

 undersøgelse har peget på, og som ligger til grund for forslaget  

 om også at registrere sigtede, men ikke dømte, næppe fuldt  

 ud er til stede, hvis de pågældende ikke inden for et vist  

 tidsrum involverer sig i kriminalitet.
 På den baggrund er det Justitsministeriets  

 opfattelse, at oplysninger om sigtede, men ikke dømte personer kan  

 slettes, når der er forløbet 10 år fra frifindelse,  

 afgørelse om påtaleopgivelse efter retsplejelovens § 721,  

 stk. 1, nr. 2 eller 3, eller tiltalefrafald uden vilkår efter  

 retsplejelovens § 722, jf. forslagets § 3, stk. 1, nr. 2.
 Oplysninger om en dømt person vil således som  

 udgangspunkt kunne opbevares i registeret, indtil vedkommende fylder 70  

 år, mens oplysninger om en sigtet, men ikke dømt person  

 opbevares i 10 år.
Der vil dog også kunne forekomme konkrete  

 tilfælde, hvor sletning efter forslagets § 3, stk. 1, nr. 2,  

 undtagelsesvis bør undlades, jf. forslagets § 3, stk. 3. Et  

 eksempel herpå vil være, at en person er registreret på  

 grundlag af en sigtelse for f.eks. voldtægt, hvor der  

 efterfølgende træffes afgørelse om frifindelse,  

 påtaleopgivelse eller tiltalefrafald uden vilkår.
Hvis denne  

 person sigtes for lignende kriminalitet i en senere sag, hvor betingelserne  

 for at foretage en legemsundersøgelse ikke er til stede - f.eks. fordi  

 der ikke er et biologisk spor, og retsplejelovens indikationskrav derfor ikke  

 er opfyldt - vil personen ikke kunne registreres på grundlag af den nye  

 sag.
I sådanne situationer findes registreringen på baggrund af  

 den oprindelige sag at burde opretholdes, selv om der er forløbet 10  

 år fra afgørelsen heraf.
I så fald bør den  

 pågældende person slettes fra registeret senest 10 år efter  

 den nye sags afgørelse ved dom, påtaleopgivelse eller  

 tiltalefrafald.
Efter forslagets § 3, stk. 2, skal der endvidere  

 ske sletning af alle oplysninger om en person senest 2 år efter den  

 pågældendes død.
Bestemmelsen er også medtaget i  

 arbejdsgruppens forslag og er i øvrigt en almindelig sletningsregel i  

 forskrifterne for politiets øvrige registre, herunder  

 Rigspolitichefens Centrale Fingeraftryksregister og Det Centrale  

 Kriminalregister.
Baggrunden for denne sletningsfrist på 2 år  

 ved registrerede personers død er de efterforskningsmæssige  

 hensyn, der kan være i forhold til verserende straffesager - også  

 efter en persons død.
Opretholdelse af registrering i et vist tidsrum  

 efter en persons død vil således kunne være en  

 forudsætning for politiets muligheder for at få be- eller  

 afkræftet, om denne person må betragtes som gerningsmand til en  

 eller flere uopklarede forbrydelser.
 5.2. Spordelen.
Arbejdsgruppen har ikke i sin rapport om etablering af et  

 DNA-profilregister foreslået særskilte regler om sletning af  

 oplysninger i registerets spordel.
Justitsministeriet finder imidlertid, at  

 der også bør fastsættes udtrykkelige bestemmelser om  

 sletning af oplysninger fra denne del af registeret.
 Det følger af lovforslagets § 2, stk. 2,  

 nr. 2, at der i spordelen kun kan optages oplysninger om  

 ikke-personidentificerede DNA-profiler af sporfund fra gerningssteder, ofre,  

 effekter m.v.
 Sporfund vil derfor ikke længere kunne være  

 optaget i registerets spordel, når der er sket  

 personidentifikation.
Denne konsekvens af, at et registreret sporfund  

 identificeres, findes at burde fremgå udtrykkeligt af  

 sletningsreglerne, hvorfor der i forslagets § 4, nr. 1, er  

 foreslået en bestemmelse, hvorefter oplysninger om sporfund skal  

 slettes fra spordelen, når der er sket personidentifikation.
Den  

 pågældende persons DNA-profil forudsættes herefter at kunne  

 registreres i persondelen, hvis betingelserne herfor i forslagets § 2,  

 stk. 2, nr. 1, er opfyldt.
Herudover følger det af lovforslagets § 2,  

 stk. 1, at registeret kun må indeholde oplysninger af  

 politimæssig betydning i forbindelse med personidentifikation.
I  

 overensstemmelse hermed foreslås der indsat en udtrykkelig bestemmelse  

 om, at oplysninger i spordelen, der ikke længere er af  

 politimæssig betydning, skal slettes, jf. forslagets § 4, nr. 2.  

 Dette vil f.eks. kunne være tilfældet, hvis politiets  

 efterforskning af sagen efterfølgende har ført til den  

 vurdering, at det pågældende sporfund ikke relaterer sig til et  

 strafbart forhold.
 Endelig foreslås det, at der ligesom i persondelen  

 fastsættes en almindelig adgang til at slette oplysninger, når  

 andre særlige grunde undtagelsesvis taler herfor, jf. forslagets  

 § 4, nr. 3. Dette vil være tilfældet, hvor det biologiske  

 sporfund f.eks. senere viser sig at relatere sig til forbrydelsen uden at  

 stamme fra gerningsmanden, men derimod f.eks. fra et offer eller andet  

 vidne.
 Blandt andet under henvisning til, at en række af de  

 alvorlige forbrydelsestyper, som et DNA-profilregister har til formål  

 at bekæmpe og medvirke til at opklare, kan straffes med fængsel  

 indtil livstid og derfor ikke er undergivet forældelse efter  

 straffeloven, findes der ikke at burde fastsættes en generel  

 tidsmæssig begrænsning for registrering af uidentificerede  

 sporfund.
 6. Registerindsigt.
 Efter § 13, stk. 1, i lov om offentlige  

 myndigheders registre skal en registeransvarlig myndighed på  

 begæring som udgangspunkt snarest muligt give en registreret person  

 meddelelse om de oplysninger, der er registreret om vedkommende (direkte  

 egen-acces).
 Findes den registrerede persons interesse i at få  

 kendskab til oplysningerne at burde vige for afgørende hensyn til  

 offentlige eller private interesser, herunder hensynet til  

 pågældende selv, er det muligt at afskære adgangen til  

 registerindsigt, jf. lovens § 13, stk. 4.
Registerindsigten forudsætter, at myndigheden sikrer  

 sig, at modtageren af oplysningerne er identisk med den registrerede person.  

 Meddelelsen af oplysningerne kan gives enten skriftligt eller mundtligt, idet  

 den registrerede dog som udgangspunkt kan stille krav om skriftlig  

 underretning, jf. § 14, 1. pkt., i lov om offentlige myndigheders  

 registre.
Taler hensynet til den registrerede selv derfor, kan  

 registerindsigten - uanset vedkommendes begæring om skriftlighed - dog  

 gives ved mundtlig underretning om indholdet af oplysningerne, jf. § 14,  

 2. pkt.
 I en række af politiets efterforskningsregistre,  

 herunder Rigspolitichefens Centrale Fingeraftryksregister, er der på  

 grund af særlige efterforskningsmæssige hensyn ikke fastsat  

 adgang til registerindsigt for registrerede personer.
 Arbejdsgruppen har i sit forslag taget udgangspunkt i  

 reglerne for Rigspolitichefens Centrale Fingeraftryksregister og  

 foreslået, at der ikke skal være adgang til registerindsigt,  

 navnlig begrundet i hensynet til at undgå tredjepersoners indirekte  

 mulighed for at opnå kendskab til registrerede oplysninger.
 Arbejdsgruppen har således heller ikke fundet  

 grundlag for at foreslå en adgang til indirekte egen-acces, hvorefter  

 en person kan få be- eller afkræftet, hvorvidt vedkommende  

 overhovedet er registreret i DNA-profilregisteret.
 Registertilsynet har imidlertid i sin udtalelse af 25.  

 marts 1999 til Justitsministeriet henstillet, at det overvejes at give  

 registrerede personer adgang til at få oplyst, hvad der eventuelt er  

 registreret om vedkommende - enten i form af mundtlig underretning eller ved  

 forevisning af en udskrift fra registeret, uden at den pågældende  

 har ret til at få denne udleveret.
 Det foreslås i overensstemmelse hermed, at en  

 registreret person ved personlig henvendelse til politiet kan få  

 mundtlig underretning om de oplysninger, der er registreret om vedkommende  

 selv, jf. lovforslagets § 6.
I den forbindelse finder Justitsministeriet, at hensynet  

 til at sikre den registrerede mod tredjemands pression for at få  

 kendskab til de registrerede oplysninger tilsiger, at der alene kan gives  

 mundtlig underretning.
Der tænkes her bl.a. på eventuelle  

 arbejdsgiveres krav om forevisning af registerudskrift, f.eks. som betingelse  

 for ansættelse.
 De særlige hensyn, der kan være i forhold til  

 eksempelvis arbejdsgivere, findes at være sikret gennem de muligheder,  

 der er for via Det Centrale Kriminalregister at få oplysninger om  

 strafbare forhold.
Registerindsigt i DNA-profilregisteret vil skulle  

 gennemføres ved personlig henvendelse enten til Rigspolitichefen eller  

 det lokale politi, som vil kunne indhente oplysningerne fra Rigspolitichefen.  

 Underretning om de registrerede oplysninger vil være betinget af, at  

 den pågældende persons identitet kan fastslås med  

 sikkerhed.
De nærmere regler for den praktiske gennemførelse af  

 registerindsigt findes at burde fastsættes administrativt i  

 medfør af forslagets § 7.
 7. Den Europæiske Menneskerettighedskonvention.
 Det kan give anledning til tvivl, om optagelse og  

 opbevaring i et register af en persons DNA-profil overhovedet omfattes af  

 bestemmelsen i artikel 8, stk. 1, i Den Europæiske  

 Menneskerettighedskonvention om retten til respekt for privatlivet.  

 Menneskerettighedsdomstolen og den tidligere Menneskerettighedskommission har  

 ikke hidtil haft lejlighed til at vurdere spørgsmålet.
Menneskerettighedsdomstolen har derimod i en række  

 sager taget stilling til registrering af oplysninger m.m., der umiddelbart  

 kan genkendes og identificeres af udenforstående.
Domstolen har  

 således lagt til grund, at politiets optagelse og opbevaring af  

fotografier og andre personlige data vedrørende en anholdt  

 person udgør et indgreb i retten til et privatliv (se Murray mod UK,  

 dom af 28. oktober 1994, præmis 84-86). Det samme gælder i  

 tilfælde, hvor en tidligere dømt har pligt til uden  

 tidsmæssig begrænsning at give politiet oplysning om navn,  

 fødselsdato, adresse m.m. (se klagesag 42293/98, Adamson mod UK,  

 afgørelse af 26. januar 1999).
For så vidt angår opbevaring af  

 fingeraftryk, der efter Justitsministeriets opfattelse har betydelige  

 lighedspunkter med registrering af DNA-profiler, er der i den tidligere  

 Menneskerettighedskommissions praksis rejst spørgsmål om,  

 hvorvidt der overhovedet foreligger et indgreb i retten til et privatliv  

 efter konventionens artikel 8. I en sag (klagesag 1307/61, X mod Tyskland,  

 afgørelse af 4. oktober 1962) undlod den tidligere Kommission  

 således at tage stilling til, om opbevaring af fingeraftryk fra en  

 person, der havde været sigtet, men var blevet frifundet, overhovedet  

 udgjorde et indgreb.
Kommissionen fandt, at den fortsatte opbevaring under  

 alle omstændigheder var retfærdiggjort.
På samme måde  

 undlod den tidligere Kommission i en anden sag (klagesag 8022/77, McVeigh mod  

 UK, rapport af 18. marts 1981) at tage stilling til, om den fortsatte  

 opbevaring af fingeraftryk fra en person, der havde været anholdt, men  

 aldrig var blevet tiltalt eller dømt, overhovedet udgjorde et indgreb.  

 Kommissionen fandt, at der under alle omstændigheder var tale om et  

 forholdsvist beskedent indgreb, der kunne retfærdiggøres.
I en  

 tredje sag (klagesag 24950/94, Kinnunen mod Finland, afgørelse af 15.  

 maj 1996) fastslog den tidligere Kommission, at politiets opbevaring af  

 fotografier og fingeraftryk fra en person, der havde været sigtet, men  

 var blevet frifundet, ikke udgjorde et indgreb i konventionens forstand.
 I det omfang optagelse og opbevaring i et register af  

 DNA-profiler må antages at udgøre et indgreb i retten til  

 respekt for privatlivet, følger det af artikel 8, stk. 2, at et  

 sådant indgreb kun vil være retfærdiggjort, hvis det har  

 hjemmel i national ret (jf. formuleringen «... i overensstemmelse med loven  

 ...«), varetager et af de formål, der er opregnet i bestemmelsen (jf.  

 formuleringen «... er nødvendige ... af hensyn til ...«) og er  

 proportionalt i forhold til de forfulgte formål (jf. formuleringen «...  

 er nødvendige i et demokratisk samfund ...).
Optagelse og opbevaring af DNA-profiler i et register vil  

 have klar hjemmel i de foreslåede bestemmelser og vil finde sted bl.a.  

 for at »forebygge ... forbrydelse« og for at »beskytte andres ...  

 rettigheder«.
I forhold til konventionen vil spørgsmålet derfor  

 navnlig være, om registreringen - i det omfang den anses for et indgreb  

 i retten til privatlivet - kan antages at være proportional i forhold  

 til de forfulgte formål.
Der har været rejst spørgsmål om,  

 hvorvidt registrering af DNA-profiler fra personer, der har været  

 sigtet, men senere er blevet frifundet, »holder sig inden for de rammer,  

 menneskerettighederne udstikker« (se artikel af lektor, lic. jur.
Mette  

 Hartlev, Lov og Ret, 1998, nr. 4, side 4).
 Efter Justitsministeriets opfattelse er den  

 foreslåede ordning forenelig med Den Europæiske  

 Menneskerettighedskonvention.
For så vidt angår sigtede, men ikke  

 dømte personer lægger Justitsministeriet vægt på, at  

 den tidligere Kommission har anset det for retfærdiggjort, at  

 medlemsstaterne fortsat opbevarer fingeraftryk fra personer, der har  

 været sigtet, men senere er blevet frifundet (se den tidligere  

 nævnte klagesag 1307/61). I den nævnte sag lagde Kommissionen  

 vægt på, at »fortsat opbevaring af ... fingeraftryk, der har  

 forbindelse til afsluttede straffesager, er nødvendigt i et moderne  

 demokratisk samfund for at forebygge forbrydelse og er derfor i den  

 offentlige sikkerheds interesser«.
Kommissionen lagde endvidere vægt  

 på, at disse hensyn generelt kunne retfærdiggøre  

 myndighedernes nægtelse af at destruere sådanne fingeraftryk.
Ved  

 fortsat opbevaring af fingeraftryk fra en person, der havde været  

 anholdt, men aldrig var blevet tiltalt eller dømt, og hvor der efter  

 løsladelsen end ikke var nogen mistanke, har Kommissionen i den  

 tidligere nævnte klagesag 8022/77 endvidere lagt vægt på,  

 at der forelå »et forholdsvist beskedent indgreb i klagers ret til  

 respekt for privatlivet set i forhold til det presserende behov for at  

 bekæmpe terrorisme«.
De hensyn, der efter praksis kan  

 retfærdiggøre fortsat opbevaring af fingeraftryk, kan efter  

 Justitsministeriets opfattelse tillige retfærdiggøre optagelse  

 og opbevaring af DNA-profiler i et register.
Herudover lægger Justitsministeriet vægt  

 på, at der er tale om registrering i et »internt arbejdsregister« af  

 materiale, der ikke kan genkendes af udenforstående, og hvor det  

 teknisk ikke er muligt at udlede følsomme oplysninger.
Optagelse og  

 opbevaring i et register af DNA-profiler er derfor af lidet indgribende  

 betydning i forhold til den registrerede.
Hertil kommer, at det  

 erfaringsmæssigt er af stor politimæssig betydning at have  

 registreret oplysninger om personer, der tidligere har været sigtet for  

 f.eks. sædelighedsforbrydelser eller grov vold.
Registrering vil  

 endvidere kun være mulig i tilfælde, hvor der har været  

 rejst sigtelse for grove former for forbrydelser, og hvor retsplejelovens  

 regler for foretagelse af legemsindgreb har været opfyldt i den  

 straffesag, der danner grundlag for registreringen.
De hensyn, der kan retfærdiggøre optagelse og  

 opbevaring i et register af DNA-profiler fra sigtede, men ikke dømte  

 personer, kan også retfærdiggøre registrering af  

 DNA-profiler fra dømte personer.
Ud over de således  

 anførte hensyn lægger Justitsministeriet vægt på, at  

 Domstolen har anset det for proportionalt, at medlemsstaterne som led i  

 bekæmpelse af visse typer af kriminalitet pålægger  

 dømte uden tidsmæssig begrænsning at give oplysning om  

 navn, fødselsdato, adresse m.m. til politiet (se den tidligere  

 nævnte klagesag 42293/98, der vedrører en person dømt for  

 en seksualforbrydelse).
Det har været gjort gældende, at registrering  

 af DNA-profiler fra sigtede, men senere frifundne personer kan være et  

 problem i forhold til artikel 6, stk. 2, i Den Europæiske  

 Menneskerettighedskonvention (se artikel af professor, dr. jur.
Eva Smith,  

 Lov og Ret, 1997, nr. 2, side 21).
Efter Justitsministeriets opfattelse vil optagelse og  

 opbevaring i et register af DNA-profiler fra sigtede, men ikke dømte  

 ikke være uforenelig med uskyldsformodningen i konventionens artikel 6,  

 stk. 2. I en sag (den tidligere nævnte klagesag 24950/94) fandtes  

 det således ikke at udgøre en krænkelse af artikel 6,  

 stk. 2, at en person, der havde været sigtet for en forbrydelse,  

 men var blevet frifundet, i en periode efter frifindelsen fortsat var  

 registreret hos politiet, idet politiet opbevarede fotografier og  

 fingeraftryk.
Kommissionen lagde vægt på, at opbevaringen af  

 oplysningerne om klager ikke udgjorde en konstatering af skyld, ligesom  

 opbevaringen ikke var udtryk for en mistanke i strid med artikel 6,  

 stk. 2.
 8. Økonomiske og administrative konsekvenser m.v.
Oprettelsen af et centralt DNA-profilregister vil  

 forudsætte etablering af en personaleenhed hos Rigspolitichefen samt  

 anskaffelse af egnet edb-udstyr m.v. til administration af registeret.
De  

 samlede omkostninger til etablering og løbende drift af  

 DNA-profilregisteret skønnes at udgøre 2-3 mio. kr.
Disse  

 udgifter vil blive afholdt inden for politiets gældende  

 bevillingsmæssige rammer.
 Samlet set skønnes lovforslaget herefter ikke at  

 medføre merudgifter for det offentlige af betydning.
 Lovforslaget har ingen erhvervsmæssige eller  

 miljømæssige konsekvenser og indeholder ikke EU-retlige  

 aspekter.
 9. Hørte myndigheder m.v.
 Lovforslaget har været til høring hos  

 følgende myndigheder og organisationer m.v.:
 Advokatrådet, Politiforbundet i Danmark, Den  

 Almindelige Danske Lægeforening, Det Danske Center for  

 Menneskerettigheder, Foreningen af Politimestre i Danmark, Landsforeningen af  

 Beskikkede Advokater, Politidirektøren i København,  

 Politifuldmægtigforeningen, Registertilsynet,  

 Retslægerådet, Rigsadvokaten og Rigspolitichefen.
Samlet vurdering af lovforslagets  

 konsekvenser Positive konsekvenser/ mindre udgifter Negative konsekvenser/ merudgifter Økonomiske konsekvenser for stat, kommuner og  

 amtskommuner Ingen Ingen Administrative konsekvenser for stat, kommuner og  

 amtskommuner Ingen Ingen Økonomiske konsekvenser for erhvervslivet Ingen Ingen Administrative konsekvenser for erhvervslivet Ingen Ingen Miljømæssige konsekvenser Ingen Ingen Administrative konsekvenser for borgerne Ingen Ingen Forholdet til EU-retten Lovforslaget indeholder ikke EU-retlige aspekter Bemærkninger til lovforslagets  

 enkelte bestemmelser Til § 1 Bestemmelsen angiver formålet med at etablere et  

 DNA-profilregister og fastlægger den overordnede ramme for  

 registeret.
Det fremgår af stk. 1, at registeret  

 skal tjene som et internt arbejdsregister for politiet i forbindelse med  

 identifikation af personer.
Registeret må alene benyttes i  

 identifikationsøjemed.
Registeret forudsættes primært at skulle  

 anvendes med henblik på personidentifikation i forbindelse med  

 politiets efterforskning af straffesager.
Med formuleringen af bestemmelsen  

 foreslås det dog, at politiet også vil kunne anvende registeret  

 ved andre politimæssige identifikationsopgaver, herunder sager om  

 dødfundne personer eller dødsulykker, hvor de  

 pågældende lig ikke umiddelbart har kunnet identificeres.
 Efter bestemmelsen er Rigspolitichefen den  

 registeransvarlige myndighed.
 For så vidt angår registerets formål  

 henvises der i øvrigt til afsnit 1.2. i de almindelige  

 bemærkninger til lovforslaget.
 I stk. 2 fastslås det, at registeret skal  

 opdeles i henholdsvis en persondel og en spordel, for hvilke der gælder  

 forskellige sletningsregler, jf. §§ 3 og 4. Persondelen vil bestå  

 af personidentificerede DNA-profiler, der er tilvejebragt på grundlag  

 af biologisk materiale udtaget ved legemsindgreb efter retsplejelovens  

 kapitel 72, jf. forslagets § 2, stk. 2, nr. 1. Spordelen vil  

 bestå af ikke-personidentificerede DNA-profiler hidrørende fra  

 sporfund, jf. forslagets § 2, stk. 2, nr. 2.
 Det følger af stk. 3, at  

 DNA-profilregisteret består af såvel et manuelt register som et  

 edb-register.
Til § 2 I bestemmelsen fastlægges hvilke oplysninger, der  

 skal kunne optages i DNA-profilregisteret.
 På baggrund af registerets formål, hvorefter  

 det alene skal kunne benyttes af politiet i forbindelse med  

 identifikationsopgaver, fremgår det udtrykkeligt af stk. 1,  

 at der kun må optages oplysninger i registeret, som er af  

 politimæssig betydning i identifikationsøjemed.
 Det er en følge af betingelsen om, at der alene kan  

 registreres oplysninger af relevans for personidentifikation, at der ikke vil  

 kunne registreres andre oplysninger på baggrund af en DNA-analyse end  

 den talprofil, som kan anvendes i identifikationsøjemed, og som  

 herudover ikke indeholder oplysninger om genetiske egenskaber, jf. afsnit 2 i  

 de almindelige bemærkninger til lovforslaget.
 I stk. 2, nr. 1 og 2, er fastsat den centrale  

 afgrænsning af den personkreds og de oplysninger, som efter forslaget  

 vil kunne optages i henholdsvis registerets persondel og spordel.
 Det foreslås i stk. 2, nr. 1, at der i  

 persondelen skal kunne ske registrering af personer, der er eller har  

 været sigtet for en eller flere af en række nærmere  

 opregnede alvorlige forbrydelsestyper, jf. nærmere herom i afsnit 4 i  

 de almindelige bemærkninger.
Der kan i persondelen alene registreres DNA-profiler, som  

 er tilvejebragt på grundlag af biologisk materiale udtaget i  

 overensstemmelse med retsplejelovens regler om legemsundersøgelse.  

 Denne betingelse vil også være opfyldt, hvor der i medfør  

 af retsplejelovens § 792 d, stk. 1, er foretaget et legemsindgreb  

 efter samtykke fra en ikke-sigtet person, og denne person  

 efterfølgende bliver sigtet i den pågældende sag.
Der  

 henvises i øvrigt til afsnit 3 i de almindelige bemærkninger til  

 lovforslaget.
For så vidt angår spordelen, fremgår det  

 af stk. 2, nr. 2, at der heri vil kunne registreres DNA-profiler  

 af biologiske spor, som er fundet på gerningssteder, ofre, effekter  

 eller i øvrigt i tilknytning til en forbrydelse, hvor DNA-profilen  

 ikke er personidentificeret.
Det foreslås, at der ikke fastsættes  

 særlige begrænsninger for optagelse af sådanne sporfund,  

 idet der ved en eventuel efterfølgende personidentifikation af  

 sporfundet skal ske sletning fra spordelen, jf. forslagets § 4, nr. 1.  

 Efter personidentifikation af sporfundet vil den pågældende  

 persons DNA-profil kunne registreres i persondelen, hvis betingelserne i  

 stk. 2, nr. 1, er opfyldt.
Af hensyn til registerets praktiske anvendelse er det i  

 bestemmelsens stk. 3 udtrykkeligt fastslået, at der ud over  

 DNA-profiler efter stk. 2 kan optages sådanne oplysninger, som er  

 nødvendige for registerets førelse og anvendelse.
Det  

 forudsættes således, at justitsministeren med hjemmel i  

 forslagets § 7 skal kunne fastsætte bestemmelser om, at der kan  

 registreres oplysninger om navn, adresse, cpr.nummer, nationalitet, sagens  

 fakta og afgørelse og lignende.
Til § 3 Bestemmelsen fastsætter sletningsreglerne for  

 oplysninger i DNA-profilregisterets persondel, jf. forslagets § 2,  

 stk. 2, nr. 1.
 I stk. 1 er fastsat regler for, hvornår  

 oplysningerne i persondelen som udgangspunkt skal slettes.
Opgives sigtelsen mod en registreret person som  

 grundløs efter retsplejelovens § 721, stk. 1, nr. 1, skal  

 oplysningerne i medfør af stk. 1, nr. 1, straks slettes  

 fra registeret.
Der vil ikke være adgang til undtagelsesvis at  

 opretholde registreringen i sådanne tilfælde.
 Herudover er der i stk. 1, nr. 2, fastsat en  

 særlig regel for så vidt angår sigtede, men ikke  

 dømte personer, som efter forslaget skal slettes fra registeret senest  

 10 år efter frifindelse eller endelig afgørelse om  

 påtaleopgivelse efter retsplejelovens § 721, stk. 1, nr. 2  

 eller 3, eller tiltalefrafald uden vilkår efter retsplejelovens  

 § 722. Sletning i dette tilfælde vil dog efter en konkret  

 vurdering undtagelsesvis kunne undlades, hvis det findes nødvendigt at  

 opretholde registreringen, jf. stk. 3.
 I alle tilfælde skal der efter stk. 1, nr.  

 3, ske sletning fra registeret, når en person er fyldt 70 år,  

 med mindre det efter en konkret vurdering undtagelsesvis findes  

 nødvendigt at opretholde registreringen, f.eks. hvis personen er  

 optaget i registeret få år før, at vedkommende fylder 70  

 år, jf. stk. 3.
 I overensstemmelse med retsplejelovens § 792 f,  

 stk. 3, skal oplysninger, der er tilvejebragt på grundlag af et  

 legemsindgreb, som retten enten har nægtet at godkende  

 efterfølgende efter retsplejelovens § 792 c, stk. 3, eller  

 som retten finder uhjemlet ved en afgørelse i medfør af  

 retsplejelovens § 746, stk. 1, straks slettes, jf. stk. 1,  

 nr. 4 og 5. Det samme gælder, hvis politiet efterfølgende  

 finder, at et legemsindgreb har været uhjemlet, jf. stk. 1, nr.  

 5.
Endelig er der i stk. 1, nr. 6, fastsat  

 en almindelig adgang til at slette oplysninger i persondelen, hvis andre  

 særlige grunde undtagelsesvis taler herfor.
Det forudsættes i den  

 forbindelse, at der skal ske sletning i medfør af denne bestemmelse,  

 hvis en anden person - uden at have været sigtet som medgerningsmand -  

 senere dømmes for det forhold, som har dannet grundlag for  

 registreringen af en sigtet, men ikke dømt person.
 Det fremgår herudover af stk. 2, at alle  

 oplysninger om en person skal slettes fra registeret senest 2 år efter  

 den pågældendes død.
 Der henvises i øvrigt til afsnit 5.1. i de  

 almindelige bemærkninger til lovforslaget.
Til § 4 Det foreslås i nr. 1, at der skal ske  

 sletning af oplysninger i registerets spordel, når sporfundet er  

 personidentificeret, da oplysningerne herom i så fald ikke  

 længere kan være registreret i spordelen, jf. § 2,  

 stk. 2, nr. 2. Den identificerede persons DNA-profil vil herefter kunne  

 optages i persondelen, hvis betingelserne herfor er opfyldt, jf. § 2,  

 stk. 2, nr. 1.
 Herudover er der i nr. 2 fastsat en bestemmelse,  

 hvorefter oplysninger om sporfund skal slettes, hvis registrering heraf ikke  

 længere har politimæssig betydning, se hertil § 2,  

 stk. 1.
Endelig foreslås det i nr. 3, at der  

 fastsættes en almindelig adgang til at slette oplysninger om sporfund,  

 hvor andre særlige grunde undtagelsesvis taler herfor.
Et eksempel  

 på en situation, som vil være omfattet heraf, er, hvis politiet  

 efterfølgende konstaterer, at sporfundet ikke stammer fra  

 gerningsmanden, men f.eks. fra et offer.
 Der henvises i øvrigt til afsnit 5.2. i de  

 almindelige bemærkninger til lovforslaget.
Til § 5 Bestemmelsens stk. 1 fastslår i  

 overensstemmelse med arbejdsgruppens forslag, at der af hensyn til  

 registerets formål og praktiske anvendelse skal kunne ske videregivelse  

 af oplysninger fra registeret til visse offentlige myndigheder m.v., forudsat  

 en sådan videregivelse finder sted i identifikationsøjemed.
 Efter stk. 1, nr. 1, kan der ske videregivelse  

 af oplysninger til politiet, anklagemyndigheden og Justitsministeriet.
 Disse myndigheder vil dog alene kunne modtage oplysninger  

 fra registeret, hvis det er af betydning for vedkommende myndigheds opgaver,  

 jf. forvaltningslovens § 32.
Denne adgang til videregivelse er påkrævet af  

 hensyn til registerets anvendelse i overensstemmelse med formålet.  

 Politiet må således kunne anvende oplysninger fra registeret i  

 forbindelse med efterforskningen af straffesager, og anklagemyndigheden  

 må tilsvarende kunne anvende oplysninger fra registeret i forbindelse  

 med den videre strafforfølgning.
Videregivelse af oplysninger til  

 Justitsministeriet vil kunne være relevant i forbindelse med behandling  

 af eventuelle klagesager vedrørende registrering.
Der vil i medfør af stk. 1, nr. 2,  

 ligeledes kunne videregives oplysninger til udenlandske domstole samt politi-  

 og anklagemyndigheder, såfremt dette i det enkelte tilfælde ikke  

 findes betænkeligt.
Ved den konkrete vurdering af, om en videregivelse  

 efter denne bestemmelse vil være berettiget, skal der tages hensyn til  

 formålet med videregivelsen, herunder om den sker som led i et  

 gensidigt samarbejdsforhold og således sker som led i en generel  

 varetagelse af danske interesser.
Herudover skal der tages hensyn til  

 forholdene i modtagerlandet, herunder hvorledes oplysningerne må  

 antages at blive anvendt i det pågældende land.
Det er Retsgenetisk Afdeling ved Københavns  

 Universitet, der efter anmodning fra politiet udfører alle  

 DNA-analyser i danske straffesager.
Retsgenetisk Afdeling må derfor  

 have adgang til at modtage oplysninger fra registeret i forbindelse med  

 behandlingen af de enkelte straffesager, jf. stk. 1, nr. 3.
 Folketingets Ombudsmand vil efter stk. 1, nr.  

 4, kunne få udleveret oplysninger fra registeret til brug  

 for behandlingen af sager, hvor borgere har indbragt spørgsmål  

 vedrørende registrering i DNA-profilregisteret.
 Der kan sædvanligvis videregives oplysninger fra  

 offentlige myndigheders registre til andre offentlige myndigheder m.v., hvis  

 videregivelsen er nødvendig for udførelsen af videnskabelige  

 eller statistiske undersøgelser af væsentlig  

 samfundsmæssig betydning, jf. § 21, stk. 1, nr. 5, i lov om  

 offentlige myndigheders registre.
Registertilsynet har i en udtalelse af 25. marts 1999  

 tilkendegivet, at der ikke bør være adgang til at videregive  

 oplysninger i sådant forskningsøjemed.
Denne indskrænkning  

 i videregivelsesadgangen vil dog ikke afskære adgangen til at foretage  

 politimæssige forskningsprojekter på vegne af  

 Rigspolitichefen.
 På baggrund af et DNA-profilregisters karakter af et  

 efterforskningsregister indeholdende personfølsomme oplysninger  

 vedrørende straffesager foreslås det i bestemmelsens  

stk. 2, at der ikke i øvrigt skal være adgang til at  

 videregive oplysninger fra registeret, herunder til private.
 En sådan afskæring af muligheden for at  

 videregive oplysninger til private personer og virksomheder m.v. gælder  

 ligeledes for Det Centrale Kriminalregisters efterforskningsdel og  

 Rigspolitichefens Centrale Fingeraftryksregister og tilsigter at beskytte de  

 registrerede personers interesse i hemmeligholdelse af de registrerede  

 oplysninger.
 Der er efter lovforslaget ligeledes ikke adgang til  

 videregivelse af oplysninger til private til brug for statistiske eller  

 forskningsmæssige undersøgelser af væsentlig  

 samfundsmæssig betydning, således som det ellers normalt er  

 tilfældet, jf. § 16, stk. 1, nr. 5, i lov om offentlige  

 myndigheders registre.
 Baggrunden herfor er, at Registertilsynet i den  

 ovennævnte udtalelse af 25. marts 1999 har udtalt, at der ikke  

 bør være en sådan adgang for så vidt angår et  

 DNA-profilregister.
Til § 6 Efter bestemmelsen skal en registreret person have adgang  

 til registerindsigt i de oplysninger, som er optaget om vedkommende selv i  

 registeret (direkte egen-acces). En sådan adgang til registerindsigt er  

 i overensstemmelse med § 13, stk. 1, i lov om offentlige  

 myndigheders registre, hvorefter den registeransvarlige myndighed som  

 udgangspunkt skal efterkomme en begæring fra en registreret person om  

 at modtage meddelelse om de oplysninger, som er registreret om  

 vedkommende.
Der findes dog alene at burde kunne gives mundtlig  

 underretning om de registrerede oplysninger til den pågældende  

 ved personligt fremmøde.
Med en sådan fremgangsmåde vil de  

 registrerede personer kunne beskyttes mod at blive presset af tredjemand til  

 at fremskaffe en udskrift fra registeret, f.eks. i forbindelse med  

 ansættelse.
Rent praktisk forudsættes registerindsigt givet ved  

 personlig henvendelse enten til Rigspolitichefen eller det lokale politi, som  

 vil kunne indhente oplysningerne fra Rigspolitichefen.
Udlevering af  

 oplysninger må alene finde sted, hvis den person, der har begæret  

 registerindsigt, kan legitimere sig behørigt, eller der i  

 øvrigt er skabt sikkerhed for, at den pågældende er  

 identisk med den registrerede person.
Justitsministeren kan fastsætte  

 nærmere bestemmelser om fremgangsmåden ved gennemførelse  

 af registerindsigt, jf. forslagets § 7.
 Der henvises i øvrigt til afsnit 6 i de almindelige  

 bemærkninger til lovforslaget.
Til § 7 Bestemmelserne i en lov om oprettelse af et centralt  

 DNA-profilregister bør efter Justitsministeriets opfattelse alene  

 indeholde de grundlæggende rammer for et sådant registers  

 formål og indhold samt regler om videregivelse af oplysninger  

 herfra.
 I bestemmelsen bemyndiges justitsministeren derfor til at  

 fastsætte regler om registerets anvendelse og førelse, som  

 udfylder rammerne i denne lov.
 Justitsministeren vil således i forbindelse med  

 oprettelsen af et centralt DNA-profilregister skulle fastsætte  

 nærmere regler om spørgsmål af mere teknisk karakter,  

 herunder vedrørende registerets opbygning, sikkerhedsforanstaltninger  

 og søgning i registeret.
Til § 8 Det foreslås, at loven sættes i kraft med  

 virkning fra den 1. juli 2000.
Til § 9 Efter bestemmelsen skal loven ikke gælde umiddelbart  

 for Færøerne og Grønland.
Loven kan imidlertid ved  

 kongelig anordning sættes i kraft med de afvigelser, som de  

 særlige færøske eller grønlandske forhold  

 tilsiger.
