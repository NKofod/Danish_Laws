Skrivelse om ændring af skrivelse om hjemmel til finansiering  

 af driftsudgifter til erhvervsmodnende og erhvervsintroducerende kurser og  

 jobindslusningsprojekter efter revalideringsbestemmelserne i lov om aktiv  

 socialpolitik (Til kommunerne, amtskommunerne og de (amts) kommunale  

 revisorer) Socialministeriet præciserede i et brev fra september måned til  

 kommuner og amtskommuner hvilken hjemmel i aktivloven, der giver mulighed for  

 at drive eller benytte de nævnte kurser og projekter.
 Udgifterne til de nævnte kurser og projekter, herunder  

 tilbud/skoler til sent udviklede skal for så vidt angår de uddannelses- og  

 erhvervsrettede aktiviteter afholdes efter aktivlovens § 48. Udgifter  

 efter denne bestemmelse er omfattet af den delte finansiering, dvs. at  

 kommunen  

 og amtskommunen afholder hver 50 % af udgiften, jf. lovens § 103, stk,  

 2.
Årsagen til præciseringen var en betydelig tvivl i flere  

 kommuner om finansieringen.
De havde anmeldt udgifterne til statsrefusion, og  

 den kommunale revision havde i den anledning afgivet bemærkninger om  

 forholdet.
 Der er nu fra såvel den kommunale revision som fra flere  

 kommuner stillet spørgsmål om, hvor vidt der skal ske tilbagebetaling af  

 statsrefusionen fra 1. juli 1998 til dato.
 Som følge af sagen er det aftalt med amtskommunerne, at  

 Socialministeriet vil foretage en udredning af de økonomiske konsekvenser og  

 tage kontakt til de kommunale organisationer med henblik på at drøfte  

 konsekvenserne for byrdefordelingen mellem staten og amtskommunerne.
Bl.a. på denne baggrund er det Socialministeriets opfattelse, at  

 kommunerne ikke skal berigtige den modtagne statsrefusion.
Men det er også  

 Socialministeriets opfattelse, at fra 1. januar 2001 skal reglerne overholdes  

 af kommunerne og finansieringen deles mellem kommune og amtskommune.
