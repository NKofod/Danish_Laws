Ankestyrelsens principafgørelse P-27-00 om pension - inddragelse - vedvarende arbejdsindtægt - normalløn Resume:
 Der var grundlag for at inddrage en forhøjet almindelig førtidspension, da pensionisten gennem flere år havde haft en stabil personlig arbejdsindtægt, der oversteg et beløb svarende til det dobbelte af grundbeløbet for enlige og mere end halvdelen af normallønnen for en person i lignende stilling.
 Love:
Lov om social pension - lovbekendtgørelse nr. 385 af 26. maj 2000 - § 44, stk. 1, nr. 2 Lov om højeste, mellemste, forhøjet almindelig og almindelig førtidspension m.v. - lovbekendtgørelse nr. 485 af 29. maj 2007 - § 44, stk. 1, nr. 2 Sagsfremstilling:
 Sagen drejede sig om en kvindelig kontorassistent på 52 år, der i 1993 fik tilkendt forhøjet almindelig førtidspension  på grund af psykiske følger efter overfald på arbejdspladsen.
Pensionisten fortsatte med at arbejde 20 timer om ugen til overenskomstmæssig løn.
Pensionisten havde tidligere arbejdet 30 timer om ugen.
 Kommunen inddrog pensionen pr. 1. november 1999, da pensionistens indtægter ved personligt arbejde siden pensionstilkendelsen havde oversteget det dobbelte af grundbeløbet for enlige.
 Pensionisten havde i årene 1996, 1997 og 1998 haft indtægter på henholdsvis 108.190 kr, 113.559 kr og 120.817 kr. og den fremtidige indtægt forventedes at være på samme niveau.
 Det sociale nævn tiltrådte kommunens afgørelse om inddragelse af pensionen.
 Kommunen har senere truffet afgørelse om pensionistens ret til invaliditetsydelse.
 Sagen blev behandlet i principielt møde med henblik på afklaring af praksis vedrørende bedømmelse af indtægt i forbindelse med inddragelse af førtidspension.
 Afgørelse:
 Ankestyrelsen fandt grundlag for at inddrage førtidspensionen fra den 1. november 1999.
 Begrundelsen for afgørelsen var, at pensionisten gennem flere år havde haft en stabil personlig arbejdsindtægt, der oversteg et beløb svarende til det dobbelte af grundbeløbet for enlige, jf. lov om social pension § 44, stk. 1, nr. 2.
 Ankestyrelsen lagde vægt på, at der var tale om en ansættelse på 20 timer om ugen på almindelige vilkår med normal aflønning, og at indtægten udgjorde mere end halvdelen af den sædvanlige indtægt, som personer med lignende uddannelse normalt opnår i samme ansættelsesforhold, jf. § 15, stk. 3.
 Ankestyrelsen tiltrådte således det sociale nævns afgørelse.
