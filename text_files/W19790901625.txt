Ankestyrelsens principafgørelse O-12-79 om ikke fradrag i maksimale lånebeløb for skattemæssige afskrivninger Resume:
 Det forhold, at en ansøger som selvstændig havde foretaget skattemæssige afskrivninger på den tidligere bevilgede bil, kunne ikke bevirke, at der skulle ske fradrag i det maksimale lånebeløb til en ny bil.
 Nævnet havde fundet, at ansøgeren ved beregningen af lånets størrelse burde sidestilles med lønmodtagere, der modtog kørselsgodtgørelse efter statens regler, jf. pkt. 9 i Socialministeriets cirkulære af 24. november 1975 om støtte til erhvervelse af motorkøretøj.
 Ankestyrelsen bemærkede, at der udover denne bestemmelse ikke var fastsat regler, der medførte en begrænsning i støtten til personer, der i øvrigt opfyldte betingelserne for at opnå støtte til anskaffelse af motorkøretøj.
 Kassation:
Principafgørelsen har ikke længere vejledningsværdi Kassationsdato:
05-06-2009 Love:
Lov om social bistand - lovbekendtgørelse nr. 829 af 1. oktober 1992 - § 58 Vejledninger:
Socialministeriets cirkulære af 24. november 1975 - pkt. 9 Sagsfremstilling:
 En mand, der arbejdede som selvstændig, ankede over, at revaliderings- og pensionsnævnet i en bevilling til anskaffelse af en ny bil havde nedsat det maksimale lånebeløb med et beløb svarende til, hvad ansøgeren sammenlagt havde foretaget af skattemæssige afskrivninger på sin gamle bil.
Det fremgik af sagen, at ansøgeren led af følger efter polio samt sukkersyge.
Han brugte bilen i sit erhverv som selvstændig.
 Det var oplyst, at ansøgeren i årene 1973-1976 ialt havde afskrevet sin gamle bil med 11.500 kr.
 Revaliderings- og pensionsnævnet havde fundet, at ansøgeren ved beregningen af lånets størrelse burde sidestilles med lønmodtagere, der modtager kørselsgodtgørelse efter statens regler, jf. pkt. 9 i Socialministeriets cirkulære af 24. november 1975 om støtte til erhvervelse af motorkøretøj.
 Afgørelse:
Ankestyrelsen henviste i sin afgørelse til motorcirkulærets pkt. 9, hvori det siges: "Personer, der oppebærer kørselsgodtgørelse efter statens regler kan herved over en periode have opnået dækning ikke blot af udgifter til benzin, reparationer m.v., men også af normal afskrivning af køretøjet.
I disse tilfælde vil der derfor normalt ikke kunne ydes støtte efter dette cirkulære, med mindre ansøgeren, f.eks. som nyansat, ikke har haft mulighed for at foretage den fornødne opsparing".
 Ankestyrelsen bemærkede, at der herudover ikke er fastsat regler, der medfører en begrænsning af støtten til personer, der i øvrigt opfylder betingelserne for at opnå støtte til anskaffelse af motorkøretøj.
 Ankestyrelsen fandt herefter, at der burde være bevilget ansøgeren støtte med det på bevillingstidspunktet gældende maksimale lånebeløb.
