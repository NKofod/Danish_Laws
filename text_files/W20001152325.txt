Landsskatteretskendelse Ejendomsvurdering - landbrugsejendom - jord bortforpagtet - benyttelseskode Reference:
VUL § 33 Ejerne af ejendommen A klagede over, at skyldrådet  

 ved 20. alm. vurdering pr. 1/1 1996 ved den i medfør af  

 vurderingslovens § 33, stk. 1, trufne afgørelse om ejendommens  

 benyttelse havde ændret ejendommens benyttelseskode fra "landbrug"-  

 kode 05 til "beboelse med 1 beboelseslejlighed"   kode 01.
 Ejendommen, der var beliggende i landzone, omfattede et  

 grundareal på 83.529 kvm. svarende til 8,35 ha, med en ifølge de  

 pr. 26. september 1996 ajourførte BBR-oplysninger i 1958 opført  

 beboelsesbygning med et bebygget areal på 170 kvm med udnyttet tagetage  

 på 90 kvm, samt en ligeledes i 1958 opført driftsbygning  

 på 190 kvm.
 Skyldrådets afgørelse var stadfæstet  

 ved Landsskatterettens kendelse af 13. august 1999. Sagen var optaget til  

 fornyet behandling af retten i henhold til skattestyrelseslovens § 29, stk.  

 2, idet retten skønnede, at ganske særlige omstændigheder  

 talte derfor.
Ejendommens ejere, der beboede ejendommen, havde til  

 støtte for at anse ejendommen for en landbrugsejendom henvist til, at  

 skyldrådet den 5. juli 1988 ved deres klage over 18. alm. vurdering pr.  

 1. januar 1986 havde ændret ejendommens benyttelse fra "Beboelse med  

 tilknyttet landbrug" til "Landbrugsejendom". Ejerne havde herved  

 præciseret, at ejendommen, som de købte i 1983, ikke i deres  

 ejertid havde undergået bygningsmæssige forandringer, at jorden  

 var bortforpagtet på nøjagtig samme vilkår som dengang, og  

 ligesom dengang blev dyrket af forpagteren i overensstemmelse med  

 landbrugspligten, samt at ejendommens areal var uændret.
Det forekom  

 dem derfor at være udtryk for ren vilkårlighed og hinsides enhver  

 juridisk og menneskelig fornuft, at det samme skyldråd med den samme  

 skyldrådsformand, den 28. januar 1998 afviste deres klage over  

 nøjagtig den samme ændring af ejendommens status ved 20. alm.  

 vurdering pr. 1. januar 1996 - i øvrigt uden nogen antydning af,  

 hvilke forandring af ejendommen det var, som havde medført den  

 ændrede status.
Ejerne havde videre anført, at i såvel klagen  

 til skyldrådet som i klage til Landsskatteretten havde de udtrykkeligt  

 gjort opmærksom på, at Østre Landsrets dom af 15. december  

 1993, som lå til grund for Told- og Skattestyrelsens vejledning om 20.  

 alm. vurdering, efter deres mening slet ikke kunne anvendes på  

 ejendomme over 8 ha.
Ejerne havde herved henvist til, at dommen omhandlede en  

 ejendom på 5,1 ha, og at det klart fremgik af dommen, at  

 vurderingsmyndighederne i området "i overensstemmelse med Told- og  

 Skattestyrelsens instruktion kun har fundet det relevant at ændre  

 benyttelseskoden for: "Små ejendomme med et grundareal på ca. 5  

 ha og derunder" samt at skyldrådet ikke havde besigtiget en ejendom i  

 nærheden, "eftersom den omfattede et grundareal på godt 8 ha.
Med  

 udgangspunkt i den ovenfor anførte afgrænsning finder  

 skyldrådet således, at det er med rette, at ejendommen er kodet  

 05 (landbrug)".
Ejerne havde yderligere anført, at der i  

 forbindelse med 20. alm. vurdering i 1996 opstod betydelig uro om  

 kategoriseringen af de små landbrugsejendomme, idet man rundt om i  

 landet var af den opfattelse, at disse blev behandlet forskelligt fra  

 skyldkreds til skyldkreds.
Vurderingsmyndighederne blev derfor pålagt,  

 jf. pkt. 2.2. i Told- og Skattestyrelsens cirkulære nr. 10 af 3. april  

 1997, bl.a. at udtage landbrug på under 5,5 ha til særlig  

 gennemgang ved vurderingen pr. 1. januar 1998 med det formål af sikre  

 en ensartet behandling over hele landet.
I forbindelse hermed besvarede  

 Skatteministeren den 5. maj 1998 i Folketingets skatteudvalg et  

 spørgsmål om de samme problemer.
Heri opererede Skatteministeren  

 udelukkende med ejendomme på omkring 5 ha, og i hans svar var  

 grænsen på 5,5 ha nævnt.
Ejerne havde herved anført,  

 at såvel i Told- og Skattestyrelsens cirkulære nr. 10 af 3. april  

 1997, der opererede med en grænse på 5,5 ha, som i  

 Skatteministerens svar til Folketingets skatteudvalg sås en klar  

 indikation af, at vendingen i Told- og Skattestyrelsens Vejledning om 20.  

 alm. vurdering, hvorefter: "det er ikke ubetinget afgørende, om  

 arealtilliggendet er over eller under 5 ha", nok tillod, at ejendomme op til  

 5,5 ha kunne falde ind under reglerne for en omkategorisering til  

 beboelsesejendom, men at ejendomme derover ikke gjorde det - og da slet ikke  

 ejendomme over 8 ha - hvilket sidste endvidere var helt i overensstemmelse  

 med Østre Landsrets dom af 15. januar 1993, hvori en ejendom på  

 godt 8 ha direkte var nævnt som værende et landbrug alene  

 på grund af arealets størrelse.
Ejerne havde tilføjet, at med begrundelse i en  

 driftsomlægning havde Landsskatteretten ved kendelse af 9. december  

 1997 selv ført den ejendom, der i Østre Landsrets dom af 15.  

 december 1993 blev gjort til parcelhus, tilbage til landbrugsstatus, selv om  

 Østre Landsrets begrundelse i 1993 var, at "efter en samlet  

 bedømmelse af forholdet mellem ejendommens værdi som beboelse og  

 som landbrug finder landsretten ikke grundlag for at tilsidesætte det  

 af Landsskatteretten udøvede skøn, hvorefter ejendommen ikke  

 kunne betragtes som en landbrugsejendom efter lov om vurdering af landets  

 faste ejendomme § 14." Ved den fornyede behandling af sagen havde  

 Landsskatteretten besigtiget ejendommen den 4. maj 2000.
I forbindelse hermed havde ejerne bl.a. præciseret,  

 at ejendommen hverken arealmæssigt, bygningsmæssigt eller  

 anvendelsesmæssigt havde undergået forandringer siden  

 erhvervelsen i 1983. De havde herved oplyst, at den bygningsmæssige  

 ændring og modernisering af stuehuset, der havde fundet sted siden  

 1972, var sket i de forrige ejeres tid, og at de eneste bygningsmæssige  

 ændringer, som var foretaget i deres ejertid, var isætning af tre  

 ruder i facaden ind til værkstedet, samt inddragelse af et stykke af  

 fyrrummet ude i laden til værkstedet, efter de i 1988 havde fjernet  

 halmfyret.
Endvidere at anvendelsen af jorden havde været uændret  

 lige siden 1972, idet jorden havde været bortforpagtet i alle  

 årene og fortsat var det, og at dette - i hvert fald i deres ejertid -  

 var sket med fuld ret for forpagteren til at bestemme, hvordan jorden skulle  

 anvendes.
Det var herved oplyst, at forpagterens landbrugsejendom lå i  

 nærheden og blev drevet intensivt med kvæg- og svineavl.
Ejerne havde yderligere anført, at ved  

 skyldrådets foreløbige afvisning den 21. november 1997 af deres  

 klage, havde rådet konkret anført den årlige  

 forpagtningsindtægt på 10.500 kr. som et argument for en  

 ændring af ansættelsen.
Rådet havde videre anført,  

 at: "Principperne er fastslået af Østre Landsret i en dom fra  

 1993, der er retningsgivende for vurderingspraksis ved 20. alm. vurdering."  

 Ejerne bestred, at Østre Landsret i dommen havde fastslået nogen  

 som helst former for principper, og de havde bemærket, at en  

 domstolsafgørelse var konkret, samt at end ikke Told- og  

 Skattestyrelsens Vejledning om 20. alm. vurdering udledte nogen principper af  

 dommen, men anførte denne som et eksempel på en ejendom, der af  

 landsretten ikke var karakteriseret som et landbrug.
Ejernes principielle  

 standpunkt var derfor, at dommen fra Østre Landsret ikke kunne  

 lægges til grund ved bedømmelsen af deres ejendom, sådan  

 som skyldrådet havde gjort det med henvisning til Told- og  

 Skattestyrelsens vejledning om 20. alm. vurdering.
 Ejerne fastholdt således, at deres ejendom på  

 godt 8 ha fortsat opfyldte vurderingsvejledningens krav til at blive  

 henført til benyttelseskode 05, landbrug.
Landsskatteretten bemærkede angående ejernes  

 anbringende, hvorefter Østre Landsrets dom af 15. december 1993 ikke  

 kunne lægges til grund ved bedømmelsen af deres sag/ejendom, at  

 Østre Landsret ved dommen ikke havde fastlagt en arealmæssig  

 grænse, således at ejendomme med et arealtilliggende på  

 mere eller mindre end 5,5 ha henholdsvis skulle eller ikke skulle  

 henføres til benyttelseskode 05/landbrug.
I Østre Landsrets  

 bemærkninger til dommen var anført, at sagsøgerens  

 ejendom, som havde et areal på 5,1 ha, omfattede en i 1971  

 opført beboelsesbygning på 206 kvm bebygget areal og med 66 kvm  

 udnyttet tagetage.
Huset fremtrådte som et stort parcelhus.
Der var  

 ikke driftsbygninger på ejendommen.
Bortset fra grunden omkring  

 beboelsesbygningen havde jorden til stadighed været udnyttet til  

 planteavl med driften varetaget af en maskinstation eller en anden landmand  

 ifølge dyrkningsaftale.
Det økonomiske udbytte af denne drift  

 havde været af meget beskedent omfang.
Efter en samlet  

 bedømmelse af forholdet mellem ejendommens værdi som beboelse og  

 som landbrug fandt landsretten ikke grundlag for at tilsidesætte det af  

 Landsskatteretten udøvede skøn, hvorefter ejendommen ikke kunne  

 betragtes som en landbrugsejendom.
 Landsskatteretten måtte således være af  

 den opfattelse, at dommens resultat ikke isoleret betragtet var båre af  

 ejendommens størrelse på 5,1 ha eller af det beskedne udbytte  

 ved ejendommens drift, men at dette havde indgået som nogle flere  

 elementer ved Østre Landsrets bedømmelse af sagen.
Landsskatteretten bemærkede herefter, at i henhold  

 til vurderingslovens § 33, stk. 1, traf Vurderingsrådet bestemmelse om,  

 hvorvidt en ejendom helt eller delvist var anset for benyttet som et  

 landbrug.
For landbrugsejendomme skulle jorden ansættes efter  

 bestemmelserne i vurderingslovens § 14, ligesom der skulle foretages  

 stuehusansættelse efter § 33, stk. 4.
 Uanset af ejendommen var beliggende i landzone og  

 landbrugspligten herpå ikke var ophævet, var disse forhold ikke  

 afgørende for, hvorvidt ejendommen kunne karakteriseres som en  

 landbrugsejendom i vurderingslovens forstand.
Som grundlag for afgørelsen, om en ejendom skulle  

 kodes som 05/landbrug, skulle bl.a. henses til stuehusets karakter og  

 standard,størrelsen og boniteten af ejendommens jordtilliggende, samt  

 om   og i hvilket omfang - der forefandtes driftsbygninger, herunder disses  

 indretning og benyttelse.
Endvidere skulle der henses til intensiteten ved  

 den jordbrugsmæssige udnyttelse og den landbrugsmæssige  

 udnyttelse af ejendommen i øvrigt.
Efter fornyede overvejelser fandt Landsskatteretten, at  

 ejendommen ikke havde mistet sin karakter af landbrugsejendom, og at  

 ejendommens benyttelseskode derfor burde ændres til "landbrug,  

 bebygget" - kode 05. Retten havde særligt henset til jordtilliggendets  

 størrelse og bonitet samt den faktiske landbrugsmæssige  

 udnyttelse heraf.
Endvidere var henset til det i Told- og Skattestyrelsens  

 vurderingsvejledning anførte om afgrænsningen af hel eller  

 delvis landbrugsmæssig benyttelse samt til, at ifølge Told- og  

 Skattestyrelsens cirkulære 1997-10 skulle bl.a. landbrugsejendomme med  

 mindre end 5,5 ha udtages til særlig gennemgang.
Retten fandt, at det  

 heraf måtte følge, at ejendomme med jordtilliggender på  

 mere end 5,5 ha, der var drevet landbrugsmæssigt, normalt skulle kodes  

 05/landbrug.
 Det bemærkedes, at retten ikke havde taget stilling  

 til den fordeling af ejendomsværdien og grundværdien, der skulle  

 foretages i henhold til vurderingslovens § 33, stk. 4.
