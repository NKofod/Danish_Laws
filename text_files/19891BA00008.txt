Nr BSF 8 Forslag til folketingsbeslutning om sikring af at Kræftens Bekæmpelses  

 Forskningscenter kan etableres på Finsenområdet Fremsat af Torben Lund (S) Dorte Bennedsen (S) Anna-Marie Hansen (S) Qvist  

 Jørgensen (S) Tove Lindbo Larsen (S) Ingrid Rasmussen (S) den 24. oktober 1989 Folketinget pålægger regeringen at sikre, at Kræftens Bekæmpelses Forskningscenter kan etableres på Finsenområdet.
Bemærkninger til forslaget Drøftelserne vedrørende etableringen af et kræftforskningscenter i  

 hovedstadsområdet har stået på i adskillige år.
De blev indledt i kølvandet  

 på betænkningen fra Statens Naturvidenskabelige Forskningsråd i 1981 om  

 behovet og mulighederne for at styrke kræftforskningen i Danmark.
I  

1982 kom generalplanredegørelsen fra Rigshospitalets bestyrelse, og i  

1983 kom redegørelsen fra undervisningsministerens koordinationsgruppe  

 om Rigshospitalets fysiske rammer, hvori det endnu en gang anbefales, at der  

 etableres et kræftforskningscenter, og at dette bl.a. sker ved en fysisk  

 samplacering i Rockefellerkomplekset af Finsenlaboratoriet,  

 forskningsafdelingerne på Kræftens Bekæmpelses Fibiger Institut og Kræftens  

 Bekæmpelses Cancerregister.
Det samme synspunkt gør sig gældende i  

 bemærkningerne til lov om udbygning af Rigshospitalet m.v.
Undervisningsministeren bad herefter i 1984 Statens  

 Lægevidenskabelige Forskningsråd om at nedsætte et udvalg til behandling af  

 den organisatoriske og fysiske samordning af kræftforskningen i  

 hovedstadsområdet med deltagelse af Statens Lægevidenskabelige og  

 Naturvidenskabelige Forskningsråd, Københavns Universitet, Rigshospitalet og  

 Landsforeningen til Kræftens Bekæmpelse.
Et omfattende udvalgsarbejde førte  

 til en flertalsindstilling og en mindretalsindstilling, som begge gik ind  

 for, at der blev etableret et kræftforskningscenter, og at det skete inden  

 for rammerne af Rockefellerkomplekset, som er nabo til Rigshospitalet og  

 Panuminstituttet.
 Et nyt udvalg blev i 1985 nedsat af Undervisningsministeriets  

 Byggedirektorat med henblik på at løse de lokalemæssige problemer i  

 forbindelse med etableringen af kræftforskningscentret i  

 Rockefeller-komplekset, men på grund af Kræftens Bekæmpelses fortsatte  

 ekspansion af sine egne forskningsafdelinger måtte planerne i 1986  

 opgives, idet der i Rockefellerkomplekset ikke kunne frigøres de nødvendige  

 arealer til at sikre, at forskningscentret på lidt længere sigt kunne rumme  

 såvel Kræftens Bekæmpelses egne som andre forskningsafdelinger.
Kræftens Bekæmpelse tog herefter initiativ til at udarbejde planer for  

 etableringen af forskningscentret på Finsenområdet og anmodede derfor  

 Undervisningsministeriets Byggedirektorat om at blive inddraget i  

 forhandlingerne om Finsen Institutet, som forventedes udbudt til salg efter  

 hospitalsfunktionernes udflytning fra området.
Kræftens Bekæmpelse ejer og  

 driver i forvejen en stor forskningsbygning på Finsenområdet, som ud over  

 Kræftens Bekæmpelses Fibiger Institut også huser Rigshospitalets  

 Finsenlaboratorium.
Hertil kommer, at Kræftens Bekæmpelses Cancerregister og  

 flere af landsforeningens øvrige afdelinger er beliggende på området i  

 bygninger lejet af Rigshospitalet.
Hvis Kræftens Bekæmpelse kunne disponere  

 over en yderligere bygningsmasse, ville forskningscentret kunne etableres på  

 Finsenområdet.
Adskillige af de mest anvendelige bygninger på området er i  

 øvrigt opført af Kræftens Bekæmpelse for indsamlede midler.
Disse bygninger  

 blev imidlertid overdraget til staten i 1963 i forbindelse med statens  

 overtagelse af driften af radiumstationerne i Danmark.
Overdragelsen skete  

 vederlagsfrit under henvisning til, at bygningerne af staten skulle anvendes  

 til kræftbehandling.
Målsætningen med at etablere »Kræftens Bekæmpelses  

 Forskningscenter« på Finsenområdet er at skabe et attraktivt  

 forskningsmiljø og de nødvendige fysiske rammer, som kan muliggøre, at  

 forskningscentret ud over Kræftens Bekæmpelses stadigt stigende antal  

 forskningsafdelinger også vil kunne tiltrække relevante offentlige  

 forskningsinstitutioner og forskergrupper fra Statens Lægevidenskabelige og  

 Naturvidenskabelige Forskningsråd, universitetet og Rigshospitalet og  

 herunder bevare Finsenlaboratoriet på Finsenområdet.
Ligeledes vil  

 »Kræftens Bekæmpelses Forskningscenter« tiltrække internationale  

 forskningsgrupper samt erhvervslaboratorier med kræftrelateret forskning.
 Landsforeningen til Kræftens Bekæmpelse har oplyst, at foreningen under de  

 officielle forhandlinger med Undervisnings- og Forskningsministeriets  

 Byggedirektorat og og Sundhedsministeriet om køb af Finsenområdet, som blev  

 indledt i oktober 1988, på ny har drøftet forskningscenterplanerne med  

 repræsentanter for Statens Lægevidenskabelige Forskningsråd, Rigshospitalets  

 Lægeråd og universitetet, som alle har givet deres tilslutning til planerne.  

 Forhandlingen med Undervisnings- og Forskningsministeriets Byggedirektorat og  

 Sundhedsministeriet blev afsluttet i august 1989 med en aftale om et tilbud  

 fra Kræftens Bekæmpelse om køb af Finsenområdet til en pris, som svarer til  

 Statsskattedirektoratets vurdering af områdets værdi.
Under såvel tidligere som de senest gennemførte drøftelser og  

 forhandlinger om kræftforskningscenterplanerne har det fra alle de nævnte  

 implicerede parter været tillagt stor betydning, at forskningscentret blev  

 etableret i nær fysisk kontakt med Rigshospitalet og universitetets  

 kræftrelaterede forskningsinstitutioner.
Planerne om at etablere  

 forskningscentret på Finsenområdet, hvor en række af Kræftens Bekæmpelses  

 forskningsafdelinger samt Rigshospitalets Finsenlaboratorium i forvejen  

 ligger i landsforeningens egen laboratoriebygning, henholdsvis i lejede  

 lokaler, må derfor betragtes som den optimale løsning, som det næppe er  

 muligt at finde realistiske alternativer til.
 Med fremsættelsen af nærværende beslutningsforslag tilsigtes det, at  

 Finsenområdet sælges til Kræftens Bekæmpelse uden offentligt udbud i henhold  

 til Finansministeriets cirkulære om salg af statens faste ejendomme af 28.  

 august 1989, hvor det i § 14 bestemmes, at offentligt udbud kan undlades, når  

 vægtige grunde taler herfor.
