Skriftlig fremsættelse (15. marts 2023) Erhvervsministeren (Morten Bødskov):
 Herved tillader jeg mig for Folketinget at fremsætte:
Forslag til lov for Færøerne om gennemførelse af restriktive foranstaltninger over for Rusland og Belarus (Lovforslag nr.
L 57) EU har indført en række restriktive foranstaltninger og sanktioner over for Rusland og Belarus som følge af Ruslands invasion af Ukraine og Belarus involvering heri.
Færøerne har den 6. maj 2022 vedtaget Lagtingslov om restriktive foranstaltninger i forbindelse med angreb mod Ukraine på overtagne områder.
Færøerne kan med hjemmel i denne lov fastsætte regler om, at EUs sanktionsforordninger gælder for Færøerne på sagsområder, der er overtaget af Færøerne.
En del af EUs sanktionsforordninger vedrører dog retsområder, som er anliggender under de danske myndigheder.
Det foreslås på den baggrund, at bestemmelserne i EUs forordninger, der indeholder restriktive sanktioner mod Rusland og Færøerne som følge af situationen i Ukraine, vil gælde for Færøerne på områder, der ikke er overtaget af Færøerne.
Formålet med lovforslaget er således at gennemføre sanktionerne mod Rusland og Belarus på områder, der ikke er overtaget af Færøerne, hvorefter disse dele af sanktionerne kan håndhæves på Færøerne.
Derudover indeholder lovforslaget bemyndigelse til, at erhvervsministeren kan fastsætte regler om forordningernes anvendelse, herunder ændringer, som de færøske forhold tilsiger.
Det foreslås videre, at erhvervsministeren bemyndiges til at kunne fastsætte regler om, at ændringer til de pågældende forordninger, som vedtages og træder i kraft efter fremsættelsen af dette lovforslag den 14. marts 2023, også gælder for Færøerne.
Udmøntning af disse bemyndigelser vil ske efter forudgående forhandling med og udtalelse fra landsstyret.
Bemyndigelsen muliggør ikke indførelse af eventuelle nye sanktioner.
 Endelig indeholder lovforslaget bemyndigelse til, at erhvervsministeren kan fastsætte regler om tilsyn og kontrol med de pågældende forordninger og de regler, der fastsættes i medfør af ovennævnte bemyndigelser.
 Lovforslaget behandles i Lagtinget på Færøerne parallelt med behandlingen i Folketinget.
 Idet jeg i øvrigt henviser til lovforslaget og de bemærkninger, der ledsager det, skal jeg anbefale forslaget til Tingets velvillige behandling.
