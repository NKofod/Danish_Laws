Betænkning afgivet af Udlændinge- og Integrationsudvalget den 13. december 2016 Betænkning over Forslag til lov om ændring af udlændingeloven og kildeskatteloven (Opholdstilladelse med henblik på ansættelse på forskningscenteret European Spallation Source i Sverige, europæiske forskningsinfrastrukturkonsortiers anvendelse af skatteordningen for udenlandske forskere og nøglemedarbejdere m.v.) [af udlændinge-, integrations- og boligministeren (Inger Støjberg)]:
1. Ændringsforslag Udlændinge- og integrationsministeren har stillet 5 ændringsforslag til lovforslaget.
2. Udvalgsarbejdet Lovforslaget blev fremsat den 15. november 2016 og var til 1. behandling den 22. november 2016. Lovforslaget blev efter 1. behandling henvist til behandling i Udlændinge-, Integrations- og Boligudvalget.
Udvalgets navn er den 12. december 2016 ændret til Udlændinge- og Integrationsudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og udlændinge-, integrations- og boligministeren sendte den 12. september 2016 dette udkast til udvalget, jf.
UUI alm. del  bilag 243. Den 16. november 2016 sendte udlændinge-, integrations- og boligministeren de indkomne høringssvar og et notat herom til udvalget.
Spørgsmål Udvalget har stillet 3 spørgsmål til udlændinge-, integrations- og boligministeren (fra den 28. november 2016 udlændinge- og integrationsministeren) til skriftlig besvarelse, som denne har besvaret.
3. Indstillinger Udvalget indstiller lovforslaget til vedtagelse med de stillede ændringsforslag.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af udlændinge- og integrationsministeren, tiltrådt af udvalget:
 1) Nr. 9 udgår, og i stedet indsættes:
 »9. I § 9 a, stk. 4, 1., 3. og 4. pkt., der bliver stk. 5, 1., 3. og 4. pkt., indsættes efter »stk. 2, nr. 1-8, 10 og 12,«: »og stk. 3«.
01. I § 9 a, stk. 4, 2. pkt., der bliver stk. 5, 2. pkt., indsættes efter »stk. 2, nr. 1-8, 10 og 12«: », og stk. 3«.« [Teknisk ændring] 2) I den under nr. 12 foreslåede ændring af § 9 a, stk. 10, der bliver stk. 11, ændres »2. pkt.« til: »3. pkt.« [Teknisk ændring] Til § 2 3) Før nr. 1 indsættes som nyt nummer:
»01. I § 48 E, stk. 2, 1. pkt., indsættes efter »udlandet, Færøerne eller Grønland«: », for mere end 30 arbejdsdage inden for samme kalenderår«.« [Mere fleksible muligheder for at anvende forskerskatteordningen] Til § 3 4) Efter stk. 1 indsættes som nyt stykke:
»Stk. 2. § 2, nr. 01, har virkning for arbejde, der udføres den 1. januar 2017 og senere.« Stk. 2 bliver herefter stk. 3.
[Virkningstidspunkt for ændringsforslag nr. 3] 5) I § 3, stk. 2, der bliver stk. 3, ændres »§ 2« til: »§ 2, nr. 1,«.
[Konsekvensændring som følge af ændringsforslag nr. 4] Bemærkninger Til nr. 1 Det foreslås at opdele lovforslagets § 1, nr. 9, i to numre.
Der er tale om en lovteknisk ændring, der ikke indebærer materielle ændringer.
Til nr. 2 Der er tale om en lovteknisk ændring, der ikke indebærer materielle ændringer.
Til nr. 3 En af betingelserne for anvendelsen af forskerskatteordningen er, at medarbejderen ikke må udføre arbejde uden for Danmark i et sådant omfang, at beskatningsretten til lønnen overgår til udlandet i medfør af en dobbeltbeskatningsoverenskomst, jf. kildeskattelovens § 48 E, stk. 2. Betingelsen er indsat for at målrette forskerskatteordningen mod arbejde udført i Danmark.
 Det fremsatte lovforslag har bl.a. til formål at sikre, at ansatte i ESS datamanagementcenter DMSC, der i øvrigt opfylder forskerskatteordningens betingelser, ikke udelukkes fra anvendelse af ordningen, fordi beskatningsretten til lønnen overgår til et andet land, dvs. i det konkrete tilfælde Sverige, fordi de udfører en del af deres arbejde ved ESS i Lund.
En række erhvervsorganisationer har påpeget, at der også er behov for at justere reglen i relation til andre ansatte, der arbejder i et udenlandsk selskabs faste driftssted i Danmark.
Det gælder bl.a. visse ansatte i en række pengeinstitutter, som fra den 1. januar 2017 er filialer af svenske selskaber.
De pågældende medarbejdere arbejder på et niveau, der kræver, at de deltager i 5-10 møder om året i hovedsædet i Sverige.
Når de pågældende personer dermed udfører en del af arbejdet i det svenske hovedsæde, vil Sverige efter reglerne i den nordiske dobbeltbeskatningsoverenskomst kunne beskatte den del af lønnen, der vedrører dette arbejde, fordi hovedsædet er placeret der.
Dermed er beskatningsretten til lønnen overgået til udlandet, hvorefter det ikke er muligt at anvende forskerskatteordningen.
Reglen om, at beskatningsretten ikke må overgå til et andet land, har til formål at sikre en sammenhæng mellem anvendelsen af forskerskatteordningen og arbejde i Danmark.
Reglen er imidlertid for ufleksibel, når den i visse tilfælde kan udelukke ansatte, der kun arbejder få dage i udlandet, fra at kunne anvende forskerskatteordningen.
Det foreslås på den baggrund at justere reglen, så det vil være muligt at anvende forskerskatteordningen, hvis beskatningsretten ikke overgår til udlandet mere end 30 arbejdsdage inden for samme kalenderår.
 Dermed vil eksempelvis de bankansatte i de pengeinstitutter, som fra den 1. januar 2017 er filialer af svenske selskaber, kunne deltage i møder i de svenske hovedsæder og i øvrigt udføre en del af deres arbejde i Sverige, så længe beskatningsretten ikke overgår for indkomst fra dette arbejde for samlet set mere end 30 arbejdsdage i løbet af kalenderåret.
Tilsvarende gælder, hvis en ansat i et dansk selskab udfører arbejde i selskabets faste driftssted i et andet land og beskatningsretten for vederlaget til arbejdet tilkommer det andet land.
I disse tilfælde vil forskerskatteordningen kunne anvendes, hvis arbejdet samlet set ikke strækker sig over mere end 30 arbejdsdage i løbet af kalenderåret.
I opgørelsen af de 30 dage medregnes samtlige arbejdsdage.
Delvise arbejdsdage tæller i den forbindelse med som hele arbejdsdage.
Deltages eksempelvis i et møde af blot et par timers varighed, tæller det med som en hel arbejdsdag.
 Forskerskatten kan i tilfælde omfattet af »30-dagesreglen« nedsættes med betalt udenlandsk skat af det udførte arbejde, jf. ligningslovens § 33.
 Forslaget skønnes at medføre omkostninger til systemtilretning på ca. 4 mio. kr., idet der skal kunne gives nedslag for betalt skat i udlandet under forskerskatteordningen på årsopgørelsen.
Ændringsforslagets provenuvirkning består af modsatrettede effekter.
Forslaget vil medføre et mindreprovenu vedrørende personer, der som følge af ændringsforslaget kan anvende forskerskatteordningen  fortrinsvis personer, som uden ændringsforslaget havde valgt at arbejde i Danmark under almindelig beskatning.
Omvendt vil forslaget medføre et merprovenu, i det omfang ændringsforslaget gør det muligt for virksomhederne at tiltrække og fastholde højt kvalificeret arbejdskraft fra udlandet under dansk beskatning.
Der foreligger ingen oplysninger, der kan underbygge et konkret skøn, men nettovirkningen af de modsatrettede effekter skønnes at være begrænset.
Henset til at hensigten med den pågældende regel aldrig har været at forhindre ansatte, der arbejder relativt få dage i udlandet i løbet af et år, i at anvende forskerskatteordningen, må en eventuel provenuvirkning af ændringsforslaget anses for utilsigtet.
 Det bemærkes, at lovforslagets undtagelse, for så vidt angår indkomst fra et europæisk forskningsinfrastrukturkonsortium (ERIC), fastholdes uændret.
Til nr. 4 Det foreslås, at indsættelsen af den foreslåede »30-dagesregel« i kildeskattelovens § 48 E, stk. 2, 1. pkt., jf. lovforslagets § 2, nr. 01, tillægges virkning for arbejde, der udføres fra den 1. januar 2017 og senere.
Dermed vil personer, der i kalenderåret 2017, eller i senere kalenderår, udfører arbejde, som et andet land har beskatningsretten til, kunne være omfattet af forskerskatteordningen, hvis arbejdet samlet set ikke strækker sig over mere end 30 dage i det pågældende kalenderår.
Til nr. 5 Virkningstidspunktet for lovforslagets undtagelse, for så vidt angår indkomst fra et europæisk forskningsinfrastrukturkonsortium (ERIC), fastholdes uændret.
Martin Henriksen (DF) fmd.
Peter Skaarup (DF) Christian Langballe (DF) Marie Krarup (DF) Peter Kofod Poulsen (DF) Merete Dea Larsen (DF) Marcus Knuth (V) Britt Bager (V) Preben Bang Henriksen (V) Louise Schack Elholm (V) Erling Bonnesen (V) Jan E.
Jørgensen (V) Villum Christensen (LA) Christina Egelund (LA) Naser Khader (KF) Dan Jørgensen (S) Kaare Dybvad (S) Jan Johansen (S) Karen J.
Klint (S) Astrid Krag (S) nfmd.
Mattias Tesfaye (S) Johanne Schmidt-Nielsen (EL) Søren Egge Rasmussen (EL) Roger Matthisen (ALT) Josephine Fock (ALT) Lotte Rod (RV) Sofie Carsten Nielsen (RV) Jacob Mark (SF) Holger K.
Nielsen (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
