Skriftlig fremsættelse (15. december  

 1999) Trafikministeren (Sonja Mikkelsen):
 Herved tillader jeg mig for Folketinget at  

 fremsætte:
 Forslag til lov om ændring af  

  færdselsloven, lov om private fællesveje og lov om  

 vintervedligeholdelse og renholdelse af veje. (Overførelse af  

 kompetence til kommuner, forsøg med færdselsregulerende  

 foranstaltninger, generhvervelse af førerretten m.v.).
(Lovforslag nr.
L 156).
Med det formål at understøtte kommunernes  

 muligheder for at gennemføre trafikreguleringer som led i kommunal  

 planlægning og lokale miljøhandlingsplaner baseret på  

 borgerinddragelse, overføres en del af politiets kompetence til at  

 træffe afgørelser vedrørende færdselsregulerende  

 foranstaltninger, herunder færdselsindskrænkninger.
Som  

 følge heraf foreslås tillige en mindre ændring af lov om  

 private fællesveje.
 Ved lovforslaget foreslås endvidere en række  

 ændringer af færdselsloven for så vidt angår hjemmel  

 til forsøg vedrørende færdselsregulerende  

 foranstaltninger, generhvervelse af førerretten, mulighed for  

 afholdelse af motorløb på vej, indenretlig frakendelse af  

 førerretten, ændret regulering af cykelløb,  

 hastighedsgrænser for knallerter og betaling for syn af knallerter, en  

 ændret regulering af ledbusser, standsnings- og parkeringsforbud  

 på broer over motorveje samt tilladelse til lejlighedsvis standsning og  

 parkering af arbejdskøretøjer på motorveje.
 Endeligt foreslås lov om vintervedligeholdelse og  

 renholdelse af veje ændret i overensstemmelse med Opgavekommissionens  

 anbefaling om, at tilsynet med manglende renholdelse og snerydning på  

 private fællesveje og på fortove langs offentlige veje  

 overføres fra politiet til kommunerne.
 Lovforslaget har været i høring, og  

 høringssvarene vil med høringsnotater blive fremsendt til  

 Trafikudvalget inden 1. behandlingen af lovforslaget.
 Idet jeg i øvrigt henviser til lovforslagets  

 tilhørende bemærkninger, tillader jeg mig at anbefale forslaget  

 til Tingets hurtige og velvillige behandling.
