B.J.1 Definitioner - § 96 B.J.1 Definitioner - § 96 I § 96 er samlet en række definitioner på begreber, der anvendes generelt  

 i denne lov, men hvis indhold ikke kan anses for alment bekendt.
Begreber,  

 der kun har relevans i særlige situationer eller i enkelte bestemmelser eller  

 kapitler i denne lov, er derimod defineret på det sted, hvor de finder  

 anvendelse.
B.J.1.1 Udlodning - § 96, stk. 1 § 96, stk. 1, rummer definitionen på begrebet udlodning i denne lov.
Alle  

 afståelser fra et bo til en efterlevende ægtefælle, arvinger og legatarer  

 anses for udlodninger i skattemæssig henseende.
Enhver afståelse af aktiver  

 til en efterlevende ægtefælle, arvinger eller legatarer i skattemæssig  

 sammenhæng defineres som en udlodning, uanset om der i det konkrete tilfælde  

 er ydet vederlag eller ej.
Definitionen gælder også, hvor den pågældende  

 modtager mere end sin andel i boet.
Mens der med "efterlevende ægtefælle" altid menes afdødes  

 efterlevende ægtefælle, falder afståelse til arvinger og legatarer ind under  

 begrebet udlodning, både når der er tale om afdødes arvinger og legatarer, og  

 når der er tale om en eventuel fra afdøde afvigende arveladers arvinger og  

 legatarer.
Dette er bl.a. relevant, når afdøde var en person, der sad i  

 uskiftet bo, således at en del af formuen falder i arv efter den førstafdøde  

 ægtefælle.
Sker udlodningen med succession, er det imidlertid afdødes  

 skattemæssige stilling, der succederes i.
Afståelse i mellemperiode ikke udlodning Selv om afdødes indtægter i mellemperioden beskattes ligesom boets  

 indtægter, er det kun boets afståelser, der falder ind under begrebet  

 udlodning.
Afdødes afståelser i mellemperioden er ikke udlodning, selv om det  

 efterfølgende konstateres, at modtageren falder ind under persongruppen.
Udlodning af efterlevendes aktiver Selv om "dødsboets afståelser" direkte kun omfatter afståelser  

 af aktiver, der før dødsfaldet tilhørte den afdøde, omfatter begrebet  

 udlodning efter § 96, stk. 1, 2. pkt. tillige den efterlevende ægtefælles  

 afståelser til andre arvinger og legatarer i boperioden.
Eventuel gevinst og  

 tab herved skal henregnes til dødsboet og ikke til den efterlevende  

 ægtefælle, jf. § 4, stk. 2, og § 42, stk. 2. Det vil sige, at der ikke sker  

 beskatning, hvis boet er skattefritaget efter § 6, og at udlodning kan ske  

 med succession, hvis boet ikke er skattefritaget.
 I § 96, stk. 1, 2. pkt., ligger derimod, at der ikke sker nogen udlodning  

 vedrørende det, der både før, under og efter skiftet tilhører den  

 efterlevende ægtefælle.
 B.J.1.2 Dødsåret - § 96, stk. 2.
 § 96, stk. 2, indeholder en definition af begrebet "dødsåret".
 Det fastslås, at der er tale om det indkomstår, hvori dødsfaldet skete.
Forskudt indkomstår Hvis afdøde efter de almindelige regler herom har valgt at have et  

 indkomstår, der afviger fra kalenderåret, er dødsåret det af afdødes  

 indkomstår, hvori dødsfaldet skete, og ikke det kalenderår, hvori dødsfaldet  

 skete.
Hvor afdøde havde bagudforskudt indkomstår, kan mellemperioden i nogle  

 tilfælde vare længere end et år, jf. nedenfor om stk. 3. Ved dødsåret i disse  

 tilfælde forstås perioden fra begyndelsen af det sidst afsluttede indkomstår  

 til dødsdagen.
 B.J.1.3 Mellemperioden - § 96, stk. 3.
§ 96, stk. 3, fastlægger en definition af begrebet mellemperiode.
Herved  

 forstås perioden fra udløbet af afdødes seneste indkomstår forud for  

 dødsfaldet til og med dødsdagen.
Forskudt indkomstår § 96, stk. 3, 2. pkt., indeholder en definition af mellemperioden for de  

 tilfælde, hvor afdøde anvendte forskudt indkomstår.
Mellemperioden er her den  

 periode, der efter reglerne om forskudt indkomstår i KSL anses for  

 mellemperioden ved ophør af skattepligt.
Bagudforskudt indkomstår Afdødes indkomstår kan være forskudt således, at det starter tidligere end  

 det kalenderår, det træder i stedet for, f.eks. 1. oktober 1996 i stedet for  

 1. januar 1997 (bagudforskudt indkomstår), det vil sige, at indkomståret 1.  

 oktober 1996-30. september 1997 træder i stedet for året 1997.
Når indkomståret er bagudforskudt, starter mellemperioden efter KSL § 93  

 samtidig med det bagudforskudte indkomstår, der træder i stedet for det  

 kalenderår, hvori dødsfaldet er sket.
Hvis dødsfaldet er sket før udløbet af  

 det indkomstår, der træder i stedet for kalenderåret, bliver mellemperioden  

 kortere end et år.
I ovenstående eksempel: hvis dødsfaldet er sket den 31.  

 august 1997, bliver mellemperioden præcis 11 måneder: fra 1. oktober 1996 til  

 og med dødsdagen, den 31. august 1997.
Hvis dødsfaldet er sket efter udløbet af det indkomstår, der træder i  

 stedet for kalenderåret og inden udgangen af det pågældende kalenderår,  

 bliver mellemperioden derimod længere end et år.
Et eksempel: hvis dødsfaldet  

 er sket den 30. november 1997, bliver mellemperioden (indkomståret 1997)  

 præcis 14 måneder: fra 1. oktober 1996 til og med dødsdagen, den 30. november  

 1997.
Fremadforskudt indkomstår Afdødes indkomstår kan også være forskudt således, at det starter senere  

 end det kalenderår, det træder i stedet for, f.eks. 1. marts 1997 i stedet  

 for 1. januar 1997 (fremadforskudt indkomstår), det vil sige, at indkomståret  

 1. marts 1997-28. februar 1998 træder i stedet for året 1997.
Når indkomståret er fremadforskudt, starter mellemperioden ved begyndelsen  

 af det fremadforskudte indkomstår, der træder i stedet for det kalenderår,  

 hvori dødsfaldet er sket.
Det vil sige, at mellemperioden her ikke kan  

 overstige 12 måneder.
I ovenstående eksempel: hvis dødsfaldet er sket den 28.  

 februar 1998, er mellemperioden (indkomståret 1997) på nøjagtig 12 måneder:  

 fra 1. marts 1997 til og med dødsdagen, den 28. februar 1998. Er dødsfaldet i  

 stedet sket den 31. marts 1997, er mellemperioden (indkomståret 1997) på  

 præcis 1 måned: 1.-31. marts 1997.
 B.J.1.4 Boperioden - § 96, stk. 4.
§ 96, stk. 4, indeholder en definition af begrebet "boperiode",  

 som dækker perioden fra og med dagen efter dødsdagen til og med skæringsdagen  

 i boopgørelsen.
Selve dødsdagen er således omfattet af mellemperioden, jf. §  

 96, stk. 3, og ikke af boperioden.
 Den periode, der udgøres af mellemperioden og boperioden, defineres i §  

 19, stk. 2, som "bobeskatningsperioden". Der henvises i øvrigt til  

 B.B.1.4.1., hvor der nærmere er redegjort for den situation, hvor dødsdagen  

 vælges som skæringsdag i boopgørelsen.
