Klage over kapselrift på leveren ved operation for spiserørsbrok Nævnet fandt ikke grundlag for at kritisere speciallægen for informationen den 8. januar 2003, idet man på baggrund af modstridende oplysninger ikke fandt tilstrækkeligt grundlag for at antage, at der ikke blev informeret som nævnt i journalnotatet den 8. januar 2003.
Nævnet fandt ikke grundlag for at kritisere lægerne der opererede patienten den 24. februar 2003, idet operationen for brok ved spiserøret efter beskrivelsen blev gennemført i overensstemmelse med normen for almindelig anerkendt faglig standard.
Det var endvidere nævnets opfattelse, at komplikationen med, at der kom en rift på leveren, var en hændelig komplikation til et sådant indgreb.
 Nævnet fandt ikke grundlag for at kritisere de sygeplejersker, der var involveret i plejen, observationen og journalføringen af patienten den 24. februar 2003.
 Det var nævnets vurdering af journalen, at patienten efter operationen blev observeret på opvågningsafdelingen af sygeplejerskerne med hyppig indgift af smertestillende medicin, kontrol af puls og blodtryk.
