Fremsat den 12. april 2011 af Frank Aaen (EL), Line Barfod (EL), Per Clausen (EL) og Johanne Schmidt-Nielsen (EL) Forslag til folketingsbeslutning om multinationale selskabers skattebetaling Regeringen pålægges inden den 1. juni 2011 at igangsætte forhandlinger med Folketingets partier med henblik på at sikre, at multinationale selskaber i højere grad kommer til at betale skat i Danmark.
Forhandlingerne skal tage udgangspunkt i den handlingsplan, som den forrige skatteminister fremlagde.
Bemærkninger til forslaget Enhedslisten har i årevis peget på problemerne med, at store multinationale selskaber, der omsætter for milliarder af kroner, ikke betaler skat eller betaler meget lidt skat i Danmark.
 Sidste år kunne Enhedslisten således dokumentere, at en række store selskaber som Nestlé, Unilever, Kraft og Elgiganten ikke betaler en krone i skat i Danmark.
Efter disse afsløringer indkaldte Enhedslisten den daværende skatteminister i samråd (åbent samråd den 28. april 2010, jf.
SAU alm. del  samrådsspørgsmål Q og R (2009-10)). På baggrund af drøftelserne på samrådet fremlagde skatteministeren den 9. juli 2010 en handlingsplan for beskatning af multinationale selskaber, jf.
SAU alm. del  bilag 247 (2009-10).
I handlingsplanen blev det konkluderet, at der er brug for opstramning af reglerne.
Og ministeren pegede på en række mulige indsatsområder:
  Sikring af, at rentefradrag ikke bliver brugt til at føre indkomster ud af landet.
  Revisorpåtegning af regnskabsoplysninger om transfer pricing, så der er større sikkerhed for, at oplysningerne er korrekte.
  Større åbenhed om, hvilke skatter det enkelte multinationale selskab betaler.
  Begrænsning af fremførsel af skattemæssige underskud.
  Gennemgang af regler, der gør det for nemt at lade overskud strømme skattefrit gennem Danmark til et skattelyland.
  Bedre kontrol med immaterielle aktiver, der sælges ud af landet.
 Hvis disse initiativer gennemføres, vil det ramme de foretrukne metoder til at føre skattepligtig indkomst ud af Danmark, nemlig ved at have et rentefradrag i Danmark for investeringer, mens indtjeningen placeres i udlandet ved at handle med kunstigt høje priser, når varer, der sælges i Danmark, købes af forbundne selskaber i udlandet, eller når et patent eller anden viden sælges til en for lav pris til et søsterselskab i udlandet.
Den forrige skatteminister indkaldte til forhandlinger, der ikke nåede at blive holdt.
Efter regeringsrokaden har den nye skatteminister imidlertid udskudt forhandlingerne på ubestemt tid.
Enhedslisten beklager denne beslutning, da en udskydelse af denne opstramning kan koste statskassen dyrt.
Derfor opfordrer Enhedslisten Folketinget til at pålægge skatteministeren at indkalde Folketingets partier til forhandlinger om den fremlagte handlingsplan inden den 1. juni 2011.
Skriftlig fremsættelse Frank Aaen (EL) Som ordfører for forslagsstillerne tillader jeg mig herved at fremsætte:
 Forslag til folketingsbeslutning om multinationale selskabers skattebetaling.
(Beslutningsforslag nr.
B 131) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
