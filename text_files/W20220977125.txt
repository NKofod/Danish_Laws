Ankestyrelsens principmeddelelse 26-22 om børnetilskud - enlig forsørger - gift - faktisk adskilt - uoverensstemmelse - CPR Principmeddelelsen fastslår Når Udbetaling Danmark skal vurdere, om borger er enlig forsørger, tages der udgangspunkt i oplysningen om borgers civilstand i Det Centrale Personregister (CPR).
Hvis borger ikke er registreret som gift, kan borger få børnetilskud som enlig forsørger, medmindre borger er samlevende.
Om borger reelt er enlig eller samlevende beror på en konkret, samlet vurdering af alle forhold i sagen.
Dette spørgsmål behandles ikke nærmere i denne principmeddelelse.
Der vil dog kunne være tilfælde, hvor borger skal betragtes som gift, selv om borger ikke er registreret som gift i CPR.
Det kunne fx være, når borger er gift i udlandet.
I dette tilfælde må det på baggrund af sagens oplysninger konkret vurderes, om ægteskabet ville kunne anerkendes efter dansk ret.
 Hvis borger derimod er registreret som gift i CPR, vil borger alene blive anset for enlig forsørger, hvis borger er adskilt fra sin ægtefælle og adskillelsen skyldes separation og/eller indbyrdes uoverensstemmelse.
Hvis borger oplyser, at adskillelsen skyldes andre forhold end uoverensstemmelse, fx ægtefællens manglende opholdstilladelse i Danmark, kan Udbetaling Danmark som udgangspunkt lægge denne oplysning til grund.
Borger vil i givet fald ikke blive anset for enlig forsørger.
 Hvorvidt adskillelsen skyldes separation og/eller indbyrdes uoverensstemmelse beror på en konkret, samlet vurdering.
I vurderingen af, om adskillelsen skyldes uoverensstemmelse, kan myndigheden bl.a. lægge vægt på - borgers forklaring om årsagen til adskillelsen, - hvor længe ægtefællerne har levet adskilt, - om og hvornår borger har taget skridt til opløsning af ægteskabet (fx ved at søge om separation/skilsmisse ved myndighederne), - hvordan ægtefællerne har indrettet sig efter samlivsophævelsen, herunder omfanget af et praktisk og økonomisk fælleskab.
Udbetaling Danmark skal sikre, at sagen er tilstrækkeligt oplyst.
Hvis borger søger om børnetilskud som enlig forsørger i tilknytning til eller kort tid efter samlivsophævelsen og i den forbindelse erklærer, at samlivet er ophørt på grund af uoverensstemmelse, vil borgers oplysning herom som udgangspunkt kunne lægges til grund.
Hvis Udbetaling Danmark finder det overvejende sandsynligt, at en ansøger eller modtager af børnetilskuddet ikke opfylder betingelsen om at være enlig forsørger, kan Udbetaling Danmark bede borger om at sandsynliggøre, at adskillelsen skyldes uoverensstemmelse.
 Udbetaling Danmark skal derefter foretage en konkret, samlet vurdering af, om borger kan anses for enlig forsørger.
De konkrete sager Sag nr. 1 Udbetaling Danmark standsede udbetaling af ordinært og ekstra børnetilskud, fordi borger siden tilkendelsen af ydelsen i 2015 ikke havde været enlig forsørger.
Borger var registreret som fraskilt i CPR, men havde efterfølgende indgået ægteskab i udlandet, hvilket fremgik af en familiebog udstedt af myndighederne i det land, hvor ægteskabet var indgået.
Det blev vurderet, at ægteskabet ville kunne anerkendes efter dansk ret.
Ankestyrelsen stadfæstede resultatet af Udbetaling Danmarks afgørelse og lagde vægt på, årsagen til, at ægtefællerne levede fysisk adskilt i perioden frem til ægtefællens indrejse i Danmark i 2019 ikke skyldtes indbyrdes uoverensstemmelse, men at ægtefællen ikke havde opholdstilladelse i Danmark.
Borger havde derfor ikke ret til ordinært og ekstra børnetilskud fra tilkendelsesdatoen.
Sag nr. 2 og 3 Udbetaling Danmark standsede udbetaling af ordinært og ekstra børnetilskud, fordi borger var islamisk gift og ikke var adskilt fra sin ægtefælle som følge af separation eller uoverensstemmelse.
Borger var registreret som fraskilt i CPR fra en anden person end den person, som Udbetaling Danmark havde vurderet, at borger nu var ægtefælle til.
Borger oplyste til Udbetaling Danmark, at ægteskabet ikke ville kunne registreres i Danmark, da han var islamisk gift og ikke havde en vielsesattest. Ægtefællen var bosiddende i udlandet.
Ankestyrelsen vurderede, at ægteskabet ud fra det oplyste ikke ville kunne anerkendes i Danmark, allerede fordi der ikke forelå et ægteskabsdokument udstedt af det andet lands myndigheder.
Borger kunne derfor ikke betragtes som gift i børnetilskudslovens forstand.
Det var derfor ikke relevant at undersøge, om adskillelsen mellem borger og den anden part skyldtes separation eller uoverensstemmelse.
Ankestyrelsen hjemviste sagen med henblik på yderligere undersøgelse og vurdering af, om borger kunne betragtes som enlig forsørger.
Sag nr. 4 Udbetaling Danmark standsede udbetalingen af ordinært og ekstra børnetilskud, fordi borger siden tilkendelsen i 2015 ikke havde levet adskilt fra sin ægtefælle på grund af uoverensstemmelse.
Borger var ifølge oplysninger i CPR gift i 2011 i Afghanistan. Ægtefællen boede i Tyskland.
 Borger og ægtefællen havde to børn sammen fra december 2012 og februar 2021. Borger ansøgte om børnetilskud som enlig forsørger til det ældste barn i november 2014. I ansøgningen havde borger oplyst, at hun er gift, men at samlivet er ophørt på grund af uoverensstemmelse i november 2013. Ægtefællerne havde søgt om familiesammenføring i Danmark to gange, senest i december 2014. Borger ansøgte tillige om børnetilskud som enlig forsørger til det yngste barn i juni 2021. I ansøgningen havde borger oplyst, at hun er gift, men at hun ikke bor sammen med børnenes far, da han opholder sig i udlandet og at borger blev enlig den 1. januar 2019.
Ankestyrelsen lagde på baggrund af oplysningerne i CPR til grund, at borger skulle anses for gift.
Det forhold, at borger ikke så sig i stand til at blive skilt på grund af forholdene i Afghanistan kunne ikke føre til et andet resultat.
Ankestyrelsen lagde vægt på, at borger, der var registreret i CPR som gift, ikke på noget tidspunkt havde taget skridt til at søge ægteskabet opløst gennem de danske myndigheder.
På baggrund af en samlet, konkret vurdering af sagens oplysninger vurderede Ankestyrelsen, at borgers adskillelse fra ægtefællen ikke skyldtes uoverensstemmelse.
Borger havde derfor ikke ret til børnetilskud som enlig forsørger.
Sag nr. 5 Udbetaling Danmark afslog borgers ansøgning om ordinært og ekstra børnetilskud, fordi borger var gift og ikke levede adskilt fra ægtefællen som følge af uoverensstemmelse.
Borger var ifølge oplysninger i CPR gift i 2005 i Irak.
Ankestyrelsen lagde på baggrund af oplysningerne i CPR til grund, at borger skulle anses for gift.
Ankestyrelsen vurderede, at selvom ægtefællerne levede fysisk adskilt fra hinanden, skyldtes det ikke separation eller uoverensstemmelse, idet adskillelsen skyldtes, at ægtefællen ikke havde en opholdstilladelse i Danmark.
Borger havde derfor ikke ret til børnetilskud som enlig forsørger.
Sag nr. 6 Udbetaling Danmark afslog borgers ansøgning om ordinært og ekstra børnetilskud, fordi borger var gift og ikke levede adskilt fra ægtefællen på grund af uoverensstemmelse.
 Borger var registreret som gift i CPR i 2003 i Irak. Ægtefællen boede også i Danmark, men parterne havde ikke haft fælles folkeregisteradresse siden december 2010. Ankestyrelsen lagde på baggrund af oplysningerne i CPR til grund, at borger skulle anses for gift.
Borger oplyste, at årsagen til, at hun og ægtefællen levede adskilt var en følge af, at ægtefællen var psykisk syg og bl.a. led af PTSD, og at hendes ægtefælle i øvrigt var gift med en anden person.
Borger oplyste også, at hun og ægtefællen fortsat ønskede at være gift.
Børnene havde samvær med deres far, og borger og ægtefællen så nogle gange hinanden i den forbindelse.
Borger henviste til, at hun af kulturelle årsager ikke kunne blive skilt, idet det ville indebære livsfare for hende og børnene.
Ankestyrelsen var enig med Udbetaling Danmark i, at adskillelsen fra ægtefællen ikke kunne anses for at skyldes uoverensstemmelse.
Ankestyrelsen lagde efter en samlet vurdering af sagen vægt på, at borger og ægtefællen ifølge oplysninger fra folkeregisteret havde levet adskilt i ca. 11 år, uden at borger havde taget skridt til at blive separeret eller skilt, og at borger herudover havde oplyst, at hun fortsat ønskede at være gift med ægtefællen.
Borgers egen oplysning om, at hun af kulturelle årsager ikke kunne blive skilt, kunne ikke tillægges betydning.
Det kunne heller ikke tillægges betydning, at ægtefællen efter borgers oplysninger var gift med en anden person, idet ægtefællen i CPR var registreret som gift med borger.
Borger havde derfor ikke ret til børnetilskud som enlig forsørger.
Sag nr. 7 Udbetaling Danmark afslog borgers ansøgning om ordinært og ekstra børnetilskud, fordi borger var gift og ikke levede adskilt fra ægtefællen som følge af uoverensstemmelse.
Ægtefællerne boede hver for sig.
Borger oplyste, at årsagen hertil var, at de ikke kunne få samlivet til at fungere, og at de ville se tiden an i et års tid og derfor ikke havde søgt om separation.
Borger oplyste, at hun styrede ægtefællens økonomi og alt administrativt, men at parterne ellers havde delte husholdninger. Ægtefællerne så hinanden et par gange om ugen af hensyn til deres fælles datter.
Borger boede i ægtefællernes tidligere fælles bolig, som ægtefællerne stadig ejede sammen. Ægtefællerne havde fælles konti, hvorfra udgifter til borgers hus og ægtefællens husleje blev betalt og hvor begges indtægter indgik. Ægtefællerne deltes om udgifterne til afdrag på huslån, ejendomsskat og forsikringer.
Borger betalte alene forbrugsudgifter og udgifter til forbedringer på huset.
Borger betalte ikke husleje til ægtefællen for at benytte hans del af huset.
Ankestyrelsen var enig med Udbetaling Danmark i, at årsagen til, at ægtefællerne boede hver for sig, ikke alene kunne tilskrives indbyrdes uoverensstemmelser.
Der blev bl.a. lagt vægt på, at der ikke var tale om en midlertidig situation med henblik på en egentlig samlivsophævelse og skilsmisse.
Borger havde dels oplyst, at ægtefællerne ville se tiden an i et års tid, inden de søgte separation, og dels havde ægtefællerne indrettet sig på hver deres bopæl, hvor begges boligudgifter blev betalt fra fælles konto.
Idet ægtefællerne havde valgt at forblive gift, havde de fortsat de fordele, der følger heraf, som fx gensidig forsørgelsespligt.
 Borger havde efter en samlet vurdering derfor ikke ret til børnestilskud som enlig forsørger.
Baggrund for at behandle sagerne principielt Ankestyrelsen har behandlet syv sager principielt.
Det har vi gjort for at fastslå, hvornår en person betragtes som gift i børnetilskudslovens forstand med den følge, at personen i udgangspunktet ikke kan betragtes som enlig forsørger.
 Det har vi også gjort, for at fastslå, hvilke elementer der kan indgå i vurderingen af, hvornår en person på trods af at være gift  kan betragtes som enlig forsørger.
Reglerne Love og bekendtgørelser Bekendtgørelse af lov om børnetilskud og forskudsvis udbetaling af børnebidrag (børnetilskudsloven), senest bekendtgjort ved lovbekendtgørelse nr. 63 af 21. januar 2019.
  § 2, stk. 1, nr. 1, om retten til ordinært børnetilskud som enlig forsørger.
  § 2, stk. 2, om samlivsforhold.
 Bekendtgørelse af lov om ægteskabs indgåelse og opløsning (ægteskabsloven), senest bekendtgjort ved lovbekendtgørelse nr. 771 af 7. august 2019.
  § 22 b, om anerkendelse af ægteskab, der er indgået i udlandet.
  § 22 c, om anerkendelse af registreret partnerskab, der er indgået i udlandet.
 Bekendtgørelse nr. 835 af 27. juni 2017 om børnetilskud og forskudsvis udbetaling af børnebidrag.
  § 7, om Udbetaling Danmarks undersøgelse af om borgers samlivsforhold.
  § 8, om Udbetaling Danmarks indhentelse af oplysninger fra borger.
Praksis Gældende:
 Følgende principmeddelelse er brugt ved afgørelsen og gælder stadig:
B-7-97: En gift kvinde kunne ikke anses for enlig forsørger, selv om hun levede fysisk adskilt fra sin ægtefælle, som var indsat i fængsel i udlandet.
Adskillelsen skyldtes ikke separation eller uoverensstemmelse.
Endvidere var ægtefællen indsat i institution i udlandet, hvilket ikke kunne sidestilles med en institution under Kriminalforsorgen.
 Kasserede:
 Følgende principmeddelelse er kasseret og gælder ikke længere (historisk):
B-8-96: En flygtning kunne ikke anses som enlig forsørger, selvom hun levede fysisk adskilt fra sin ægtefælle, der fortsat opholdt sig i hjemlandet.
Parterne var gift, og adskillelsen skyldtes ikke separation eller uoverensstemmelse, da der var søgt om familiesammenføring.
 Praksis er indarbejdet i denne principafgørelse.
Vejledninger Vi har også anvendt vejledning nr. 10177 af 11. oktober 2007 om børnetilskud og forskudsvis udbetaling af børnebidrag  Pkt. 12 om samlivsophævelse.
Den konkrete afgørelse Sag nr. 1, j.nr. 22-9207 Du har klaget over Udbetaling Danmarks afgørelse om standsning og tilbagebetaling af børnetilskud.
Udbetaling Danmark afgjorde sagen den 30. august 2021.
 Ankestyrelsen har nu afgjort din sag.
 Resultatet er:
  Du har ikke ret til ret til ordinært og ekstra børnetilskud som enlig forsørger fra den 1. april 2015.
  Du skal tilbagebetale ordinært og ekstra børnetilskud for perioden 1. april 2015 til 30. september 2021.
 Det betyder, at vi stadfæster Udbetaling Danmarks afgørelse, da vi er kommet til det samme resultat, men med en ændret begrundelse.
Vi kritiserer, at Udbetaling Danmark ikke har overholdt genvurderingsfristen på fire uger og ikke har sendt alle akter sammen med klagen.
Det fører dog ikke til et andet resultat.
Begrundelse for afgørelsen Sådan vurderer vi sagen Ankestyrelsen vurderer, at du ikke har ret til ordinært og ekstra børnetilskud som enlig forsørger fra den 1. april 2015, fordi du er gift.
 Vi vurderer også, at du ikke har levet adskilt fra din ægtefælle som følge af separation eller uoverensstemmelse.
Hvad er afgørende for resultatet Vi lægger vægt på, at du har indgået ægteskab den 19. august 2005. Oplysningen herom fremgår af Familiebog udstedt af de tyrkiske myndigheder.
Du har også selv oplyst, at du er gift.
Vi lægger også vægt på, at ægteskabet efter sin karakter ville kunne anerkendes i Danmark.
Vi har i den forbindelse lagt vægt på, at ægteskabet, som sagen er oplyst, er gyldigt i Tyrkiet.
Der foreligger ikke oplysninger, som giver grundlag for at antage, at ægteskabet ikke ville kunne anerkendes i Danmark, fx at ægteskabet strider mod grundlæggende danske retsprincipper.
 Det er i den forbindelse uden betydning, at ægteskabet ikke er registreret i CPR.
Vi lægger desuden vægt på din partsrepræsentants oplysninger om, at årsagen til, at din ægtefælle ikke har opholdt sig i Danmark er, at hun ikke har opholdstilladelse.
Vi lægger i den forbindelse vægt på din partsrepræsentants oplysninger om, at din ægtefælle udrejste i 2014 som følge af, at hun fik afslag på sin ansøgning om opholdstilladelse.
Den 19. august 2015 indrejste hun på ny i Danmark på turistvisum og udrejste igen den 17. november 2015. Din partsrepræsentant har oplyst, at din ægtefælle indrejste i Danmark på ny den 17. december 2019 på visum i forbindelse med, at der nu var mulighed for, at hun kunne få opholdstilladelse som ægtefælle.
Din ægtefælle har siden indrejsen boet hos dig og børnene.
 Det er derfor vores vurdering, at adskillelsen mellem jer ikke skyldes indbyrdes uoverensstemmelse, men at din ægtefælle ikke har opholdstilladelse i Danmark.
Om reglerne Det er en betingelse for at være berettiget til at modtage ordinært og ekstra børnetilskud, at modtageren er reelt enlig og ikke lever i et samlivsforhold.
 Når man er gift eller har indgået registreret partnerskab kan man ikke få ordinært og ekstra børnetilskud som enlig, medmindre man er separeret eller lever adskilt fra ægtefællen på grund af indbyrdes uoverensstemmelser.
Hvis der er andre årsager til, at man ikke lever sammen end separation eller uoverensstemmelser, så kan man ikke få børnetilskud til enlige.
Det er ved denne vurdering uden betydning, om den anden ægtefælle rent faktisk bidrager til forsørgelsen.
Den anden ægtefælles fravær fx på grund af sygdom, ophold i udlandet eller optagelse i plejehjem betragtes ikke som ophævelse af samlivet med den virkning, at der kan udbetales ordinært børnetilskud, medmindre der samtidig er tale om samlivsophævelse på grund af uoverensstemmelse.
Ankestyrelsen har tidligere fastslået, at en ansøger om børnetilskud, der lever fysisk adskilt fra sin ægtefælle, ikke kan anses for enlig forsørger, selvom ægtefællen opholder sig i hjemlandet.
Når der er søgt om familiesammenføring, skyldes adskillelsen ikke separation eller uoverensstemmelse.
Begrundelse for afgørelsen om tilbagebetaling Sådan vurderer vi sagen Ankestyrelsen vurderer, at du har modtaget ordinært og ekstra børnetilskud for perioden 1. april 2015 til 30. september 2021 med urette og mod bedre vidende.
 Du skal derfor tilbagebetale modtaget tilskud for perioden 1. april 2015 til den 30. september 2021.
 Vi vurderer også, at Udbetaling Danmarks krav mod dig ikke er forældet.
Hvad er afgørende for resultatet Vi lægger vægt på sagens oplysninger om, at du ikke har været berettiget til at modtage børnetilskud som enlig forsørger i perioden 1. april 2015 til 30. september 2021, fordi du er gift.
Vi henviser til begrundelsen ovenfor.
Vi lægger også vægt på, at du ved ansøgning om børnetilskud af 2. april 2015 og ved de årlige enligerklæringer af 6. oktober 2015, 14. november 2016, 17. oktober 2017, 1. oktober 2018, 29. september 2019 og 26. september 2020 blev orienteret om betingelserne for at modtage ydelsen, herunder at det er en betingelse for at have ret til børnetilskuddet, at man ikke er gift, også selvom man ikke lever sammen med sin ægtefælle.
Du blev også oplyst om, at du skulle give Udbetaling Danmark besked om ændringer i de oplysninger, du havde afgivet og at du skulle tilbagebetale ydelsen, hvis du ikke længere opfyldte betingelserne.
 Du vidste eller burde derfor vide, at du ikke var berettiget til at modtage børnetilskud som enlig.
Vi er opmærksomme på din partsrepræsentants oplysninger om, at du ikke har afgivet urigtige oplysninger.
Du har henvist til, at din ægtefælle fik afslag på opholdstilladelse i 2014 og at hun kort tid efter måtte udrejse.
Hun indrejste igen i december 2019 og hendes sag verserer stadig.
Hun har nu alene processuelt ophold.
 Oplysningerne er indgået i sagen, men ændrer ikke ved resultatet, fordi man ikke kan anses som enlig forsørger, hvis man er gift, medmindre man lever adskilt pga. separation eller uoverensstemmelser.
 Vi lægger desuden vægt på, at Udbetaling Danmark først den 23. marts 2021 har fået kendskab til, at du ikke opfyldte betingelserne for at modtage børnetilskud og dermed kendskab til, at de havde et krav mod dig.
 Det betyder, at kravet mod dig ikke er forældet, selv om det vedrører en periode, der går længere tilbage end tre år.
Om reglerne Hvis man har modtaget en ydelse uberettiget og mod bedre vidende, skal ydelsen tilbagebetales.
Når man modtager en ydelse, har man pligt til at oplyse Udbetaling Danmark om ændringer i sine forhold, som kan medføre nedsættelse eller bortfald af ydelsen.
Den almindelige forældelsesfrist er 3 år.
Fristen regnes fra det tidligste tidspunkt, hvor den enkelte løbende ydelse kunne kræves betalt.
Forældelsesfristen kan udskydes (suspenderes), hvis man er ubekendt med fordringen eller skyldneren.
Ved ukendskab til fordringen eller skyldneren regnes forældelsen først fra den dag, man fik eller burde få kendskab til fordringen.
Uvidenheden skal vedrøre faktiske forhold, som kravet støttes på.
Mødebehandling Sagen er behandlet på møde.
På mødet stemmer deltagerne om resultatet.
Der er enighed om afgørelsen.
Du kan læse mere om, hvordan Ankestyrelsen behandler sager på møde på www.ast.dk Sag nr. 2, j.nr. 22-6625 Du har klaget over Udbetaling Danmarks afgørelse om standsning og tilbagebetaling af børnetilskud.
Udbetaling Danmark afgjorde sagen den 17. januar 2022.
 Ankestyrelsen har nu afgjort din sag.
 Resultatet er:
  Udbetaling Danmark skal behandle din sag igen.
Det betyder, at vi hjemviser sagen til en ny behandling, og at Udbetaling Danmark skal afgøre sagen på ny.
Du skal være opmærksom på, at en ny behandling godt kan føre til det samme resultat i din sag.
 Udbetaling Danmark skal, inden de afgør sagen, undersøge og vurdere, om du har levet i et samlivsforhold med de/den tilmeldte person på dine folkeregisteradresser fra den 1. juli 2021.
 Udbetaling Danmark kontakter dig.
Begrundelse for afgørelsen om hjemvisning Sådan vurderer vi sagen Ankestyrelsen vurderer, at Udbetaling Danmark ikke kunne begrunde afgørelsen med, at du er islamisk gift.
 Vi vurderer også, at din sag ikke er tilstrækkelig oplyst til, at vi kan tage stilling til, om du har haft ret til børnetilskud som enlig forsørger eller om du skal tilbagebetale eventuelt for meget modtaget børnetilskud.
Hvad er afgørende for resultatet Vi lægger vægt på, at du har oplyst, at du er islamisk gift og at du derfor ikke har en vielsesattest.
Du har oplyst, at børnenes mor opholder sig i Marokko og aldrig har været i Danmark.
Hun har fået afslag på turistvisum, men I vil prøve igen at få visum.
I har ikke søgt om familiesammenføring.
Vi lægger således vægt på, at ægteskabet med børnenes mor ikke ville kunne anerkendes efter dansk ret.
Udbetaling Danmark kunne derfor ikke standse dit børnetilskud med den begrundelse, at du er gift.
 Udbetaling Danmark skal derfor tage udgangspunkt i, at du er ugift og tage stilling til, om du har ret til børnetilskud som enlig forsørger.
Udbetaling Danmark skal i den forbindelse være opmærksom på, at der på den adresse, du var tilmeldt indtil den 31. januar 2022, og på den folkeregisteradresse, du var tilmeldt fra den 31. januar 2022, er tilmeldt andre voksne personer, med hvem det efter dansk lov er muligt at indgå ægteskab eller registreret partnerskab med.
Det betyder, at Udbetaling Danmark bl.a. skal undersøge og vurdere, om du har levet i et samlivsforhold med den/de tilmeldte person på din adresse.
 Vi henviser i den forbindelse til principmeddelelse 69-17, hvoraf fremgår, at der er en generel formodning for at to personer, der er tilmeldt samme folkeregisteradresse, som er en énfamiliesbolig, skal betragtes som samlevende.
 Vi bemærker, at det fremgår af oplysninger i CPR, at du og børnene er udrejst af Danmark den 25. maj 2022. Det ændrer dog ikke resultatet, fordi Udbetaling Danmark skal behandle sagen igen på baggrund af de forhold, der gjorde sig gældende, da Udbetaling Danmark traf den oprindelige afgørelse.
 Vi henviser til afsnittet nedenfor om betydningen af hjemvisningen af sagen, hvor det er nærmere forklaret, hvad Udbetaling Danmark skal gøre.
Betydningen af hjemvisningen af din sag Udbetaling Danmark skal tage udgangspunkt i, at du er ikke er gift, og tage stilling til, om du har haft ret til børnetilskud som enlig forsørger.
Udbetaling Danmark skal i den forbindelse være opmærksom på, at der på den adresse, du var tilmeldt indtil den 31. januar 2022 og på den folkeregisteradresse, du var tilmeldt fra den 31. januar 2022, er tilmeldt andre voksne personer, med hvem det efter dansk lov er muligt at indgå ægteskab eller registreret partnerskab med.
Det betyder, at Udbetaling Danmark skal bede dig om at medvirke til sagens oplysning og Udbetaling Danmark skal undersøge og vurdere, om du har levet i et samlivsforhold med den/de tilmeldte person på din adresse.
Udbetaling Danmark skal vurdere, hvilke oplysninger, der er relevante at bede om, så du har mulighed for at komme med oplysninger, der eventuelt kan afkræfte formodningen om samliv.
Udbetaling Danmark skal i forbindelse med oplysning af sagen vejlede dig om, at der gælder en formodning for samliv, når to personer er tilmeldt samme folkeregisteradresse, og at det er dig som ydelsesmodtager, som skal komme med oplysninger, der kan afkræfte formodningen om samliv.
 Vi henviser i den forbindelse til principmeddelelse 69-17, hvoraf fremgår, at der er en generel formodning for at to personer, der er tilmeldt samme folkeregisteradresse, som er en énfamiliesbolig, skal betragtes som samlevende.
Om reglerne Sagsoplysning Ifølge det forvaltningsretlige princip om sagsoplysning (officialprincippet) og retssikkerhedslovens § 10, har en myndighed ansvaret for, at sagen er tilstrækkelig oplyst, inden der træffes afgørelse.
 En hjemvisning er en ophævelse af Udbetaling Danmarks afgørelse.
Børnetilskud Det er en betingelse for at være berettiget til at modtage ordinært og ekstra børnetilskud, at modtageren er reelt enlig og ikke lever i et samlivsforhold.
 Der er en formodning for, at to personer, som efter dansk ret kan indgå ægteskab med hinanden, og som er tilmeldt samme folkeregisteradresse, der er en énfamiliesbolig, er samlevende.
 Hvis der ud over ydelsesmodtageren er tilmeldt personer over 18 år på modtagerens folkeregisteradresse, skal Udbetaling Danmark bede modtageren af børnetilskud om nærmere oplysninger om, hvorvidt denne person lever i et samlivsforhold med ydelsesmodtageren.
 Udbetaling Danmark skal vejlede om, at der gælder en formodning for samliv, når to personer er tilmeldt samme folkeregisteradresse, og at det er modtageren, som skal komme med oplysninger, der kan afkræfte formodningen om samliv.
 Hvis modtageren ikke kommer med oplysninger, træffer Udbetaling Danmark afgørelse om standsning af udbetaling og eventuelt tilbagebetaling af børnetilskud på det foreliggende grundlag.
 Hvis modtageren kommer med oplysninger, men oplysningerne ikke er tilstrækkelige til at afkræfte formodning for samliv, skal Udbetaling Danmark vurdere, om de bør bede modtageren om yderligere oplysninger, så en afgørelse om standsning af udbetaling og eventuelt tilbagebetaling af børnetilskud træffes på et tilstrækkeligt oplyst grundlag.
 Medmindre modtageren kommer med sådanne oplysninger, at Udbetaling Danmark finder, at betingelsen om at være enlig forsørger er opfyldt, lægges det til grund, at modtageren ikke er enlig med den følge, at udbetaling af børnetilskud standses og eventuelt kræves tilbagebetalt.
 Vi henviser til vores principmeddelelse 69-17.
Mødebehandling Sagen er behandlet på møde.
På mødet stemmer deltagerne om resultatet.
Der er enighed om afgørelsen.
Du kan læse mere om, hvordan Ankestyrelsen behandler sager på møde på www.ast.dk Sag nr. 3, j.nr. 22-16188 Du har klaget over Udbetaling Danmarks afgørelse om afslag på børnetilskud.
Udbetaling Danmark afgjorde sagen den 14. januar 2022.
 Ankestyrelsen har nu afgjort din sag.
 Resultatet er:
  Udbetaling Danmark skal behandle din sag igen.
Det betyder, at vi hjemviser sagen til en ny behandling, og at Udbetaling Danmark skal afgøre sagen på ny.
Du skal være opmærksom på, at en ny behandling godt kan føre til det samme resultat i din sag.
 Udbetaling Danmark skal, inden de afgør sagen, undersøge og vurdere, om du har levet i et samlivsforhold med de/den tilmeldte person på dine folkeregisteradresser fra den 1. juli 2021.
 Udbetaling Danmark kontakter dig.
Begrundelsen for afgørelsen Sådan vurderer vi sagen Ankestyrelsen vurderer, at Udbetaling Danmark ikke kunne begrunde afgørelsen med, at du er islamisk gift.
 Vi vurderer også, at din sag ikke er tilstrækkelig oplyst til, at vi kan tage stilling til, om har ret til børnetilskud som enlig forsørger.
Hvad er afgørende for resultatet Vi lægger vægt på, at du har oplyst, at du er islamisk gift og at du derfor ikke har en vielsesattest.
Du har oplyst, at børnenes mor opholder sig i Marokko og aldrig har været i Danmark.
Hun har fået afslag på turistvisum, men I vil prøve igen at få visum.
I har ikke søgt om familiesammenføring.
Vi lægger således vægt på, at ægteskabet med børnenes mor ikke ville kunne anerkendes efter dansk ret.
Udbetaling Danmark kunne derfor ikke afslå din ansøgning om børnetilskud til X med den begrundelse, at du er gift.
 Udbetaling Danmark skal derfor tage udgangspunkt i, at du er ugift, og tage stilling til, om du har ret til børnetilskud som enlig forsørger.
Udbetaling Danmark skal i den forbindelse være opmærksom på, at der på den adresse, du var tilmeldt indtil den 31. januar 2022, og på den folkeregisteradresse, du var tilmeldt fra den 31. januar 2022, er tilmeldt andre voksne personer, med hvem det efter dansk lov er muligt at indgå ægteskab eller registreret partnerskab med.
Det betyder, at Udbetaling Danmark bl.a. skal undersøge og vurdere, om du har levet i et samlivsforhold med den/de tilmeldte person på din adresse.
 Vi henviser i den forbindelse til principmeddelelse 69-17, hvoraf fremgår, at der er en generel formodning for at to personer, der er tilmeldt samme folkeregisteradresse, som er en énfamiliesbolig, skal betragtes som samlevende.
 Vi bemærker, at det fremgår af oplysninger i CPR, at du og børnene er udrejst af Danmark den 25. maj 2022. Det ændrer dog ikke resultatet, fordi Udbetaling Danmark skal behandle sagen igen på baggrund af de forhold, der gjorde sig gældende, da Udbetaling Danmark traf den oprindelige afgørelse.
 Vi henviser til afsnittet nedenfor om betydningen af hjemvisningen af sagen, hvor det er nærmere forklaret, hvad Udbetaling Danmark skal gøre.
Betydningen af hjemvisningen af din sag Udbetaling Danmark skal tage udgangspunkt i, at du er ikke er gift, og tage stilling til, om du har haft ret til børnetilskud som enlig forsørger.
Udbetaling Danmark skal i den forbindelse være opmærksom på, at der på den adresse, du var tilmeldt indtil den 31. januar 2022, og på den folkeregisteradresse, du var tilmeldt fra den 31. januar 2022, er tilmeldt andre voksne personer, med hvem det efter dansk lov er muligt at indgå ægteskab eller registreret partnerskab med.
Det betyder, at Udbetaling Danmark skal bede dig om at medvirke til sagens oplysning og at Udbetaling Danmark skal undersøge og vurdere, om du har levet i et samlivsforhold med den/de tilmeldte person på din adresse.
Udbetaling Danmark skal vurdere, hvilke oplysninger, der er relevante at bede om, så du har mulighed for at komme med oplysninger, der eventuelt kan afkræfte formodningen om samliv.
Udbetaling Danmark skal i forbindelse med oplysning af sagen vejlede dig om, at der gælder en formodning for samliv, når to personer er tilmeldt samme folkeregisteradresse, og at det er dig som ydelsesmodtager, som skal komme med oplysninger, der kan afkræfte formodningen om samliv.
 Vi henviser i den forbindelse til principmeddelelse 69-17, hvoraf fremgår, at der er en generel formodning for at to personer, der er tilmeldt samme folkeregisteradresse, som er en énfamiliesbolig, skal betragtes som samlevende.
Om reglerne Sagsoplysning Ifølge det forvaltningsretlige princip om sagsoplysning (officialprincippet) og retssikkerhedslovens § 10, har en myndighed ansvaret for, at sagen er tilstrækkelig oplyst, inden der træffes afgørelse.
 En hjemvisning er en ophævelse af Udbetaling Danmarks afgørelse.
Børnetilskud Det er en betingelse for at være berettiget til at modtage ordinært og ekstra børnetilskud, at modtageren er reelt enlig og ikke lever i et samlivsforhold.
 Der er en formodning for, at to personer, som efter dansk ret kan indgå ægteskab med hinanden, og som er tilmeldt samme folkeregisteradresse, der er en énfamiliesbolig, er samlevende.
 Hvis der ud over ydelsesmodtageren er tilmeldt personer over 18 år på modtagerens folkeregisteradresse, skal Udbetaling Danmark bede modtageren af børnetilskud om nærmere oplysninger om, hvorvidt denne person lever i et samlivsforhold med ydelsesmodtageren.
 Udbetaling Danmark skal vejlede om, at der gælder en formodning for samliv, når to personer er tilmeldt samme folkeregisteradresse, og at det er modtageren, som skal komme med oplysninger, der kan afkræfte formodningen om samliv.
 Hvis modtageren ikke kommer med oplysninger, træffer Udbetaling Danmark afgørelse om standsning af udbetaling og eventuelt tilbagebetaling af børnetilskud på det foreliggende grundlag.
 Hvis modtageren kommer med oplysninger, men oplysningerne ikke er tilstrækkelige til at afkræfte formodning for samliv, skal Udbetaling Danmark vurdere, om de bør bede modtageren om yderligere oplysninger, så en afgørelse om standsning af udbetaling og eventuelt tilbagebetaling af børnetilskud træffes på et tilstrækkeligt oplyst grundlag.
 Medmindre modtageren kommer med sådanne oplysninger, at Udbetaling Danmark finder, at betingelsen om at være enlig forsørger er opfyldt, lægges det til grund, at modtageren ikke er enlig med den følge, at udbetaling af børnetilskud standses og eventuelt kræves tilbagebetalt.
 Vi henviser til vores principmeddelelse 69-17.
Mødebehandling Sagen er behandlet på møde.
På mødet stemmer deltagerne om resultatet.
Der er enighed om afgørelsen.
Du kan læse mere om, hvordan Ankestyrelsen behandler sager på møde på www.ast.dk Sag nr. 4, j.nr. 22-10396 Du har klaget over Udbetaling Danmarks afgørelse om standsning og tilbagebetaling af børnetilskud.
Udbetaling Danmark afgjorde sagen den 24. februar 2022.
 Ankestyrelsen har nu afgjort din sag.
 Resultatet er:
  Du har ikke ret til børnetilskud som enlig fra den 1. januar 2015.
  Du skal tilbagebetale ordinært og ekstra børnetilskud for perioden 1. januar 2015 til 31. marts 2022.
 Det betyder, at vi stadfæster Udbetaling Danmarks afgørelse, da vi er kommet til samme resultat.
Begrundelse for afgørelsen om din status som reelt enlig Sådan vurderer vi sagen Ankestyrelsen vurderer, at du ikke har ret til børnetilskud som enlig fra den 1. januar 2015, fordi du ikke har levet adskilt fra din ægtefælle som følge af separation eller uoverensstemmelse.
Hvad er afgørende for resultatet Vi lægger vægt på, at du ifølge oplysninger i CPR har været gift med din ægtefælle siden den 21. maj 2011.
 Vi lægger også vægt på, at du og din ægtefælle har søgt om familiesammenføring den 15. december 2014, selvom du den 7. november 2014 søgte om børnetilskud med den begrundelse, at du og din ægtefælle levede adskilt på grund af uoverensstemmelse.
 Vi lægger desuden vægt på, at du og din ægtefælle har fået barn sammen den 16. februar 2021, og at du i ansøgningen om børnetilskud til dette barn har oplyst, at du blev enlig den 1. januar 2019. Det fremgår også af ansøgningen, at du er gift, men at du ikke bor sammen med dine børns far, fordi han opholder sig i udlandet.
Vi er opmærksomme på dine oplysninger om, at du og din ægtefælle er adskilt på grund af uoverensstemmelser, fordi din ægtefælle har et alkoholproblem.
Dine oplysninger ændrer ikke ved sagens resultat, fordi sagens øvrige omstændigheder tyder på, at I ikke er adskilt som følge af uoverensstemmelse.
Vi er opmærksomme på dine oplysninger om, at din ægtefælle aldrig har boet hos dig.
Han boede på et asylcenter i X og kom kun på besøg hos dig.
Din ægtefælle bor i Tyskland.
Det ændrer ikke ved resultatet, fordi I er gift med hinanden.
Du kan derfor kun få børnetilskud som enlig, hvis adskillelsen skyldes separation eller indbyrdes uoverensstemmelse.
Vi er opmærksomme på dine oplysninger om, at du har kontaktet kommunen flere gange, som har oplyst dig om, at de ikke kan registrere dig som værende skilt, før du har et skilsmissedokument udfærdiget i det land, hvor du er blevet gift.
Du har flere gange forsøgt at få din ægtefælle med til Afghanistan for at blive skilt.
Nu kan du ikke tage til Afghanistan grundet landets situation.
Vi er også opmærksomme på dine oplysninger om, at din ægtefælle ikke vil skilles fra dig og er forlovet med en anden.
Dine oplysninger ændrer ikke ved afgørelsens resultat.
Det skyldes, at du ikke har dokumenteret, at du ikke kan blive skilt efter dansk ret.
Vi bemærker i den forbindelse, at du skal kontakte Familieretshuset, som er den myndighed i Danmark, der har kompetence til at opløse ægteskaber, også når kun den ene part bor i Danmark.
Du har oplyst, at du ikke har kontaktet Familieretshuset.
Om reglerne Det er en betingelse for at være berettiget til at modtage ordinært og ekstra børnetilskud, at modtageren er reelt enlig og ikke lever i et samlivsforhold.
 Når man er gift eller har indgået registreret partnerskab kan man ikke få ordinært og ekstra børnetilskud som enlig, medmindre man er separeret eller lever adskilt fra ægtefællen på grund af indbyrdes uoverensstemmelser.
 Den anden ægtefælles fravær fx på grund af sygdom, ophold i udlandet eller optagelse i plejehjem betragtes ikke som ophævelse af samlivet med den virkning, at der kan udbetales ordinært børnetilskud, medmindre der samtidig er tale om samlivsophævelse på grund af uoverensstemmelse.
Hvis der er andre årsager til at man ikke lever sammen, end separation eller uoverensstemmelser, så kan man ikke få børnetilskud til enlige.
Det er ved denne vurdering uden betydning, om den anden ægtefælle rent faktisk bidrager til forsørgelsen.
Ankestyrelsen har tidligere fastslået, at en ansøger om børnetilskud, der lever fysisk adskilt fra sin ægtefælle, ikke kan anses for enlig forsørger, selvom ægtefællen opholder sig i hjemlandet.
Når der er søgt om familiesammenføring, skyldes adskillelsen ikke separation eller uoverensstemmelse.
Begrundelse for afgørelsen om tilbagebetaling Sådan vurderer vi sagen Ankestyrelsen vurderer, at du har modtaget børnetilskud med urette og mod bedre vidende.
Du skal derfor tilbagebetale ordinært og ekstra børnetilskud for perioden fra 1. januar 2015 til 31. marts 2022.
 Vi vurderer også, at Udbetaling Danmarks krav mod dig ikke er forældet.
Hvad er afgørende for resultatet Vi lægger vægt på sagens oplysninger om, at du er gift og ikke har levet adskilt fra din ægtefælle som følge af separation eller uoverensstemmelse.
Vi henviser herom til begrundelsen ovenfor.
 Du har derfor modtaget børnetilskuddet for perioden 1. januar 2015 til 31. marts 2022 uberettiget.
 Vi lægger desuden vægt på, at du ved ansøgning om børnetilskud den 7. november 2014 og ved de årlige enligerklæringer den 17. oktober 2015, 5. oktober 2016, 16. oktober 2017, 30. september 2018, 30. september 2019 og den 26. september 2020 er orienteret om betingelserne for at modtage ydelsen, og om din pligt til at oplyse om ændringer i dine personlige forhold, som kunne have betydning for din ret til ydelsen.
Du erklærede således ved den årlige enligerklæring af 17. oktober 2015, at du var bekendt med, at du ikke havde ret til børnetilskuddet, hvis du indgik ægteskab, også selvom du ikke lever sammen med din ægtefælle.
Du blev også oplyst om, at du skulle tilbagebetale ydelsen, hvis du ikke længere opfyldte betingelserne.
 Vi vurderer på den baggrund, at du vidste eller burde vide, at du ikke var berettiget til at modtage børnetilskuddene.
 Vi lægger desuden vægt på, at Udbetaling Danmark først i forbindelse med sagsbehandlingen, der startede i november 2021, har fået kendskab til, at du ikke opfyldte betingelserne for at modtage børnetilskud som enlig og dermed kendskab til, at de havde et krav mod dig.
 Det betyder, at kravet mod dig ikke er forældet, selvom det vedrører en periode, der går længere tilbage end tre år.
Om reglerne Hvis man har modtaget en ydelse uberettiget og mod bedre vidende, skal ydelsen tilbagebetales.
Når man modtager en ydelse, har man pligt til at oplyse Udbetaling Danmark om ændringer i sine forhold, som kan medføre nedsættelse eller bortfald af ydelsen.
Den almindelige forældelsesfrist er 3 år.
Fristen regnes fra det tidligste tidspunkt, hvor den enkelte løbende ydelse kunne kræves betalt.
Forældelsesfristen kan udskydes (suspenderes), hvis man er ubekendt med fordringen eller skyldneren.
Ved ukendskab til fordringen eller skyldneren regnes forældelsen først fra den dag, man fik eller burde få kendskab til fordringen.
Uvidenheden skal vedrøre faktiske forhold, som kravet støttes på.
Mødebehandling Sagen er behandlet på møde.
På mødet stemmer deltagerne om resultatet.
Der er enighed om afgørelsen.
Du kan læse mere om, hvordan Ankestyrelsen behandler sager på møde på www.ast.dk Sag nr. 5, j.nr. 22-11750 Du har klaget over Udbetaling Danmarks afgørelse om tilkendelse af børnetilskud.
Udbetaling Danmark afgjorde sagen den 11. februar 2022.
 Ankestyrelsen har nu afgjort din sag.
 Resultatet er:
  Du har ikke ret til børnetilskud som enlig forsørger.
 Det betyder, at vi stadfæster Udbetaling Danmarks afgørelse, da vi er kommet til samme resultat.
Begrundelse for afgørelsen Sådan vurderer vi sagen Ankestyrelsen vurderer, at du ikke har ret til børnetilskud som enlig forsørger.
Hvad er afgørende for resultatet Vi lægger vægt på, at du er gift.
Oplysningen herom fremgår af CPR.
Vi lægger også vægt på dine oplysninger om årsagen til, at du lever adskilt fra din ægtefælle.
Du har oplyst, at din ægtefælle bor i Irak og at I ikke kan få familiesammenføring, da du ikke har råd til det.
Du har også oplyst, at I ønsker at forblive gift og på sigt få familiesammenføring.
 Det er derfor vores vurdering, at du ikke lever adskilt fra din ægtefælle, fordi I er separerede eller på grund af indbyrdes uoverensstemmelser, men fordi din ægtefælle ikke kan blive familiesammenført med dig i Danmark.
Om reglerne Det er en betingelse for at være berettiget til at modtage ordinært og ekstra børnetilskud, at modtageren er reelt enlig og ikke lever i et samlivsforhold.
 Når man er gift eller har indgået registreret partnerskab kan man ikke få ordinært og ekstra børnetilskud som enlig, medmindre man er separeret eller lever adskilt fra ægtefællen på grund af indbyrdes uoverensstemmelser.
Hvis der er andre årsager til, at man ikke lever sammen end separation eller uoverensstemmelser, så kan man ikke få børnetilskud til enlige.
Det er ved denne vurdering uden betydning, om den anden ægtefælle rent faktisk bidrager til forsørgelsen.
Det følger af Ankestyrelsens praksis, at en flygtning ikke kunne anses for enlig forsørger, selv om hun levede fysisk adskilt fra sin ægtefælle, der fortsat opholdt sig i hjemlandet.
Parterne var gift, og adskillelsen skyldtes ikke separation eller uoverensstemmelse, da der var søgt om familiesammenføring.
Mødebehandling Sagen er behandlet på møde.
På mødet stemmer deltagerne om resultatet.
Der er enighed om afgørelsen.
Du kan læse mere om, hvordan Ankestyrelsen behandler sager på møde på www.ast.dk Sag nr. 6, j.nr. 21-52552 Du har klaget over Udbetaling Danmarks afgørelse om tilkendelse af børnetilskud.
Udbetaling Danmark afgjorde sagen den 28. oktober 2021.
 Ankestyrelsen har nu afgjort din sag.
 Resultatet er:
  Du har ikke ret til børnetilskud som enlig forsørger.
 Det betyder, at vi stadfæster Udbetaling Danmarks afgørelse, da vi er kommet til samme resultat.
Begrundelse for afgørelsen Sådan vurderer vi sagen Ankestyrelsen vurderer, at du ikke har ret til børnetilskud som enlig forsørger.
Hvad er afgørende for resultatet Vi lægger vægt på, at du er gift.
Oplysningen herom fremgår af CPR og du har selv oplyst, at du er gift.
Vi lægger også vægt på dine oplysninger om årsagen til, at du lever adskilt fra din ægtefælle.
Du har oplyst, at du har været enlig siden 1. januar 2010, og at du og din ægtefælle lever adskilt, fordi din ægtefælle er psykisk syg og bl.a. lider af PTSD.
Vi lægger desuden vægt på, at du og din ægtefælle ifølge oplysningerne i CPR ikke har haft fælles adresse siden 1. december 2010, og at du ikke har taget skridt til at blive skilt gennem de danske myndigheder.
Du har den 28. oktober 2021 oplyst til Udbetaling Danmark, at du og din ægtefælle fortsat ønsker at være gift.
 Vi har på den baggrund vurderet, at jeres adskillelse ikke skyldes indbyrdes uoverensstemmelse, men er en følge af, at din ægtefælle syg, og at I derfor har valgt at indrette jer med hver jeres bopæl.
Vi er opmærksom på din oplysning om, at din ægtefælle er gift med en anden.
Du har også oplyst, at du og din ægtefælle ikke har noget med hinanden at gøre, men at du nogle gange ser din ægtefælle i forbindelse med aflevering af børnene til samvær.
Dine oplysninger fører ikke til en anden vurdering, fordi du og din ægtefælle ifølge oplysninger i CPR er gift med hinanden.
Du og din ægtefælle er derfor fortsat omfattet af de fordele, man har som gift, herunder gensidig forsørgelsespligt.
Vi er også opmærksom på din oplysning om, at du af kulturelle årsager ikke kan blive skilt, og at det vil være forbundet med livsfare for dig og børnene at blive skilt.
Det fører ikke til et andet resultat.
Vi har i den forbindelse lagt vægt på, at du, som ovenfor nævnt, ikke har taget skridt til at blive skilt gennem de danske myndigheder, selv om I har levet adskilt i ca. 11 år.
Vi har derfor vurderet, at årsagen til jeres adskillelse ikke skyldes indbyrdes uoverensstemmelse.
Dine oplysninger om, at dine kulturelle forhold forhindrer dig i at blive skilt, kan ikke føre til en anden vurdering.
Om reglerne Det er en betingelse for at være berettiget til at modtage ordinært og ekstra børnetilskud, at modtageren er reelt enlig og ikke lever i et samlivsforhold.
 Når man er gift eller har indgået registreret partnerskab kan man ikke få ordinært og ekstra børnetilskud som enlig, medmindre man er separeret eller lever adskilt fra ægtefællen på grund af indbyrdes uoverensstemmelser.
Hvis der er andre årsager til, at man ikke lever sammen end separation eller uoverensstemmelser, så kan man ikke få børnetilskud til enlige.
Det er ved denne vurdering uden betydning, om den anden ægtefælle rent faktisk bidrager til forsørgelsen.
Mødebehandling Sagen er behandlet på møde.
På mødet stemmer deltagerne om resultatet.
Der er enighed om afgørelsen.
Du kan læse mere om, hvordan Ankestyrelsen behandler sager på møde på www.ast.dk Sag nr. 7, j.nr. 22-8746 Du har klaget over Udbetaling Danmarks afgørelse om børnetilskud.
Udbetaling Danmark afgjorde sagen den 18. oktober 2021.
 Ankestyrelsen har nu afgjort din sag.
 Resultatet er:
  Du har ikke ret til børnetilskud som enlig forsørger.
 Det betyder, at vi stadfæster Udbetaling Danmarks afgørelse, da vi er kommet til samme resultat.
Begrundelse for afgørelsen Sådan vurderer vi sagen Ankestyrelsen vurderer, at du ikke har ret til børnetilskud som enlig, fordi du er gift og ikke lever adskilt fra din ægtefælle som følge af separation eller uoverensstemmelse.
Hvad er afgørende for resultatet Vi lægger vægt på, at du er gift.
Vi lægger vægt på din forklaring om, at du og din ægtefælle ikke bor sammen, da I ikke kan få det til at fungere.
Din ægtefælle har haft en svær depression, som han fortsat er påvirket af og at du selv er sygemeldt.
Du har oplyst, at I håber, at I kan flytte sammen en dag, da I holder af hinanden, og derfor har I ikke søgt om separation.
I har intet fælles liv aktuelt.
Vi lægger også vægt på dine oplysninger om, at det er sandsynligt, at I skal skilles, men det kan også ende med, at I forbliver gift.
Situationen er midlertidig indtil engang i 2022, hvor der skal tages stilling til, om I vil genoptage samlivet eller skilles.
Vi lægger desuden også vægt på din oplysning om, at du styrer din ægtefælles økonomi og alt administrativt, men at I ellers har helt delte husholdninger.
I ser hinanden et par gange om ugen af hensyn til jeres datter.
Din ægtefælle bor til leje andetsteds, men afdrager også på fælles lån i huset, så han får del i friværdien.
Du har ingen selvstændig konto.
Du betaler hele huslejen og deles med din ægtefælle om betaling af afdrag på huslån, forsikringer og ejendomsskat.
Du alene betaler el, vand, varme, renovation samt alle løbende udgifter og forbedringer på huset.
Du betaler ikke husleje til din ægtefælle for at benytte hans del af huset.
Vi lægger på den baggrund vægt på, at du og din ægtefælle ikke reelt har ophævet samlivet, og at der ikke er tale om en midlertidig situation med henblik på en egentlig samlivsophævelse og skilsmisse, idet I har indrettet jeres hverdag efter at være gift, men bo hver for sig.
Du og din ægtefælle er derfor fortsat omfattet af de fordele, man har som gift, herunder gensidig forsørgelsespligt.
 Vi lægger også vægt på, at I ikke har aktuelle planer om at blive separeret eller skilt.
Om reglerne Det er en betingelse for at være berettiget til at modtage ordinært og ekstra børnetilskud, at modtageren er reelt enlig og ikke lever i et samlivsforhold.
 Når man er gift eller har indgået registreret partnerskab kan man ikke få ordinært og ekstra børnetilskud som enlig, medmindre man er separeret eller lever adskilt fra ægtefællen på grund af indbyrdes uoverensstemmelser.
Hvis der er andre årsager til, at man ikke lever sammen end separation eller uoverensstemmelser, så kan man ikke få børnetilskud til enlige.
Det er ved denne vurdering uden betydning, om den anden ægtefælle rent faktisk bidrager til forsørgelsen.
Mødebehandling Sagen er behandlet på møde.
På mødet stemmer deltagerne om resultatet.
Der er enighed om afgørelsen.
