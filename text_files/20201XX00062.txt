Skriftlig fremsættelse (7. oktober 2020) Uddannelses- og forskningsministeren (Ane Halsboe-Jørgensen):
 Herved tillader jeg mig for Folketinget at fremsætte:
Forslag til lov om ændring af lov om Studievalg Danmark (Udvidelse af Studievalg Danmarks vejledningsområde) (Lovforslag nr.
L 26) Lovforslaget er en konsekvens af aftale af 2. marts 2020 mellem regeringen (Socialdemokratiet), Venstre, Dansk Folkeparti, Radikale Venstre, Socialistisk Folkeparti, Det Konservative Folkeparti og Liberal Alliance om at afsætte 5 mio. kr. årligt til Studievalg Danmarks vejledningsindsats om erhvervsuddannelserne.
 Lovforslaget har til formål at udvide Studievalg Danmarks vejledningsområde, således at vejledningen fremover også omfatter valg af erhvervsuddannelse.
 Studievalg Danmark tilbyder i dag ikke vejledning om erhvervsuddannelserne, men kun om valg af videregående uddannelse til elever på ungdomsuddannelser og andre, som har eller er ved at opnå det nødvendige adgangsgrundlag for optagelse på en videregående uddannelse.
Samfundet har brug for, at flere unge får valgt den rette uddannelse, og at de vejledes om alle de muligheder, de har.
Det gælder eksempelvis også de elever, der starter på gymnasiet, men som efterfølgende overvejer at begynde på en erhvervsuddannelse.
 Derfor skal Studievalg Danmark også kunne yde vejledning om erhvervsuddannelserne og give unge et bedre grundlag for gode uddannelsesvalg.
 Dette reducerer ikke vejledningen om de videregående uddannelser, men er en ekstra indsats, der supplerer den vejledning, som Studievalg Danmark yder i dag.
 Lovforslaget foreslås at træde i kraft den 1. januar 2021.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
