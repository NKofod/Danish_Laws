Skriftlig fremsættelse (21. december 2011) Transportministeren (Henrik Dam Kristensen) Herved tillader jeg mig for Folketinget at fremsætte:
Forslag til lov om ændring af lov om havne (Udvidelse af forretningsmuligheder mv.) (Lovforslag nr.
L 62) Et Havnelovudvalg bestående af repræsentanter fra branchen afleverede i maj 2011 i enighed en betænkning om havneloven.
Betænkningen indeholder seks anbefalinger til ændringer af havneloven, som vurderes at bidrage til at udvikle de bedst mulige rammevilkår for havnene og havnenes brugere.
Lovforslaget er så vidt muligt en gennemførelse af udvalgets anbefalinger med opbakning til udvalgets ønske om at give mulighed for, at danske havne kan være i verdensklasse.
I lovforslaget er det fastsat, at havnearealer skal prioriteres anvendt til erhvervsmæssige aktiviteter, der understøtter søtransport, eller andre aktiviteter der forudsætter havne nær beliggenhed.
Lovforslaget giver desuden havnene mulighed for at indgå økonomiske samarbejder om indkøb af varer og tjenesteydelser, og giver således havnene mulighed for at gå sammen i mere købekraftige enheder til fordel for havnens økonomi og dermed også for havnens brugere.
I lovforslaget er der indført en hjemmel til, at havne kan erhverve arealer, der ikke ligger umiddelbart op til havnens eksisterende arealer.
På disse arealer kan havnen udøve de aktiviteter, som havnens organisationsform giver mulighed for.
Lovforslaget indeholder en udvidelse af de helt eller delvist kommunalt ejede aktieselskabshavnes forretningsmuligheder, når disse aktiviteter understøtter brugen af havnen og søtransport.
Kommunale selvstyrehavne gives mulighed for at varetage en begrænset del af disse forretningsmuligheder.
Det følger ydermere af lovforslaget, at de aktiviteter, som de helt eller delvist kommunalt ejede aktieselskabshavne samt de kommunale selvstyrehavne, med forslaget må drive, skal udskilles i et selvstændig skattepligtigt selskab, der drives på markedsvilkår.
De udvidede forretningsmuligheder, som både helt eller delvist kommunalt ejede aktieselskabshavne og de kommunale selvstyrehavne med forslaget må drive, kan kun ske, såfremt der i den pågældende havn ikke er en privat aktør, der kan drive aktiviteten.
Der er således et tungtvejende hensyn til, at private aktører skal have fortrinsret til at drive de pågældende aktiviteter.
 Lovforslaget giver desuden helt eller delvist kommunalt ejede aktieselskabshavne mulighed for at foretage begrænsede investeringer i udenlandske havne.
 Forslaget indeholder desuden en række mindre tilpasninger af loven, som har baggrund i den generelle udvikling inden for havneområdet.
 Det foreslås, at loven træder i kraft den 1. april 2012.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
