Nr BSF 133 Forslag til folketingsbeslutning om tilbagetrækning af dispensationer  

 vedrørende brug af asbest og forbud mod import af asbestholdige produkter Fremsat af Elisabeth Bruun Olesen (VS) Albrechtsen (VS) Anne Grete  

 Holmsgård (VS) Lenger (VS) Tinning(VS) den 4. april 1986 Folketinget pålægger arbejdsministeren 1. at trække dispensationen for produktion og anvendelse af asbestcementprodukter tilbage med øjeblikkelig virkning (nuværende frist: 1. januar 1990) 2. at trække dispensationen for anvendelse af asbest til friktionsbelægninger tilbage pr. 1. januar 1987 (nuværende frist:
indtil videre) 3. at trække dispensationen for anvendelse af asbest til bundne pakninger tilbage pr. 1. januar 1987 (nuværende frist: indtil videre) 4. at forbyde import af ovennævnte asbestholdige produkter med øjeblikkelig virkning for de friktionsbelægninger og pakninger, der i dag findes asbestfri på markedet, og at forbyde import af samtlige asbestholdige produkter pr. 1. januar 1987.
BEMÆRKNINGER TIL FORSLAGET Dette forslag er en genfremsættelse af beslutningsforslag nr.
B 126 fra folketingsåret 1984-85 i en revideret form og med ajourførte bemærkninger.
Debatten om asbestens farlighed er blusset op igen, denne gang i forbindelse med indeklimaet.
Sundhedsstyrelsen har i en skrivelse af 29. april 1985 til boligministeriet erkendt, at det er styrelsens opfattelse, at der består en veletableret årsagssammenhæng mellem udsættelse for asbestfibre og risikoen for efter års latenstid - foruden asbestose - at udvikle lungekræft og/ eller lungehindekræft, ligesom sundhedsstyrelsen mener, at selv ganske ringe og kortvarige udsættelser for asbeststøv efter års latenstid har givet anledning til udvikling af lungehindekræft, samt at der ikke er videnskabeligt grundlag for at antage, at der for asbeststøv eksisterer nogen nedre sikker ekspositionsgrænse.
Arbejdsministeren erkendte ligeledes under 1. behandling af B 126 den 24. april 1985, at ingen nok så lav grænseværdi kan garantere, at asbestudsatte arbejdere er uden risiko for at pådrage sig en asbestbetinget kræftsygdom, og ministeren mente derfor, at samtlige muligheder for en fremskyndelse af omstillingsprocessen fra asbestholdige til asbestfri produkter skulle undersøges.
 På den baggrund fremkom direktoratet for arbejdstilsynet den 23.
 november 1985 med en redegørelse, som konkluderede:
ad 1) asbestcementprodukter På baggrund af nuværende viden og teknik er det muligt at producere asbestfri alternativer inden for alle typer plane H- og M-plader, skiferplader og M-bølgeplader, medens det ikke skulle være muligt at producere et asbestfrit alternativ til H-bølgepladen på nuværende tidspunkt.
Der foreligger et forskningsresultat, som skal danne grundlag for en ombygning af en H-produktionslinie.
Arbejdstilsynet anbefaler derfor, at Dansk Eternit-Fabrik A/ S fortsat skal have mulighed for fremstilling af asbestcementprodukter til udgangen af 1988, idet man mener, at et stop for produktionen af H-bølgeplader vil bremse udviklingen af et miljømæssigt bedre produkt.
Man mener endvidere, at de på markedet værende udenlandske erstatningsplader dels kræver et større tilpasningsarbejde på grund af pladernes mål, dels ikke er fuldt tilfredsstillende, hvad angår styrken, samt at produktionskapaciteten ikke kan stå mål med efterspørgslen.
 Venstresocialisterne kan ikke godtage denne argumentation.
Arbejdernes helbred er vigtigere end et eventuelt ekstra arbejde med at tilpasse pladerne.
Hvad styrken angår, så henholder man sig kun til Dansk Eternit-Fabriks påstand om de udenlandske pladers manglende styrke.
Disse er imidlertid afprøvet af Dantest og har vist tilfredsstillende kvalitet.
Venstresocialisterne ser derfor ingen som helst grund til en fortsat dispensation vedrørende brug af asbest til abestcementprodukter.
Der foreligger tilfredsstillende erstatningsprodukter uden asbest på markedet.
ad 2) bremsebelægninger A/ S Roulunds Fabrikker har udarbejdet en statusrapport pr. primo september 1985 om asbestfrie bremsebelægninger, muligheder og begrænsninger.
Det væsentligste problem ved udviklingsarbejdet af asbestfri alternativer skulle bestå i, at 60 års erfaringsgrundlag med asbestbaseret teknologi ikke længere kan anvendes, og at et helt nyt erfaringsgrundlag skal opbygges.
Dette er i sin rørende enkelhed selvfølgelig rigtigt.
Det skal dog med ind i billedet, at man faktisk i alle disse 60 år har vidst, at asbest var farlig! Direktoratet konkluderer, at problemerne vedrørende asbest i arbejdsmiljøet ikke løses ved et forbud mod produktion af asbestholdige bremsebelægninger på A/ S Roulunds Fabrikker, da ca.
85 pct. af behovet for asbestholdige bremsebelægninger dækkes ved import.
Venstresocialisterne erkender, at dette synspunkt er korrekt, og har derfor føjet til dette forslag, at import af asbestholdige friktionsbelægninger skal forbydes.
Som et argument for ikke at forbyde produktionen på A/ S Roulunds Fabrikker bruger direktoratet, at målinger i oktober 1985 viser, at asbestfiberkoncentrationen på udsatte steder ligger væsentligt under den nu gældende grænseværdi på 0,5 fiber/ cm3. Dette er et postulat uden hold i virkeligheden.
Grænseværdien overskrides i mere end 10 pct. af tilfældene, jfr. arbejdsministerens besvarelse af arbejdsmarkedsudvalgets spørgsmål 53 af 14. januar 1986 (alm.
del - bilag 86), og i adskillige tilfælde er der tale om overskridelser på helt op til mere end det dobbelte af den tilladte grænseværdi, hvilket arbejdsministeren da også har måttet indrømme.
Dette skal sammenholdes med, at der ikke findes en nedre grænse, hvor asbeststøvet er ufarligt.
Direktoratet anbefaler, at der sættes en tidsfrist for anvendelse af asbest til bremsebelægninger til personbiler gældende til 1.
januar 1991. Dette er selvfølgelig bedre end den nuværende tidsubestemte dispensation.
Men det er ikke godt nok.
Direktoratet siger, at det på baggrund af nuværende viden og teknik er muligt for Roulund at producere asbestfri bremsebelægninger til skivebremser til 3 personbilmodeller, og at dette antal forventes at stige til 6 medio 1986. Man vurderer, at den eksisterende personbilpark vil kunne være forsynet med asbestfri bremsebelægninger ved udgangen af 1990.
Svenske og tyske firmaer er imidlertid i stand til at levere asbestfri belægninger til mere end 90 pct. af den eksisterende person- og varebilpark, og de sidste er undervejs.
Forslagsstillerne ser ingen grund til at beskytte en dansk producent, som ikke er up-to-date rent teknologisk med hensyn til udviklingen af asbestfri bremsebelægninger, og man må, hvis ikke Roulund kan leve op til kravet om asbestfri bremser, købe disse i udlandet.
Roulund har dog lanceret asbestfri bremseklodser til en række modeller af VW, BMW, Volvo, Saab, Ford og Opel; foreløbig dog kun i Sverige! Men de kan vel også leveres i Danmark.
En frist for dispensationen pr. 1. januar 1987 giver 3/4 år til at markedsføre asbestfri belægninger, og det skulle være mere end rigeligt.
ad 3) asbestholdige bundne pakninger Direktoratet konkluderer, at man på nuværende tidspunkt end ikke kan sætte en tidsfrist på med hensyn til dispensationens ophør, idet der i dag kun findes asbestfri pakninger i begrænset omfang, og man må derfor afvente resultater af igangværende forskning på området.
Absurditeten når i dette tilfælde groteske højder, når ministeren derefter på arbejdsmarkedsudvalgets spørgsmål nr. 57 af 14.
januar 1986 (alm. del - bilag 86) vedrørende en artikel i det norske blad Arbeidsmiljø, som beskriver, at der på de allerfleste områder i dag findes pakninger, som kan bruges som erstatninger for asbestholdige pakninger, svarer, at der kan leveres asbestfri pakninger på de allerfleste områder, som det fremgår af den nævnte artikel.
En frist for dispensationen pr. 1. januar 1987 giver også her 3/4 år til at markedsføre asbestfri pakninger, og det skulle være mere end rigeligt også her.
Den nuværende asbestbekendtgørelse er hullet som en si.
Det er på tide at få disse huller stoppet til.
Da alle nu erkender, at asbest er livsfarligt, må tiden vel også være kommet til at forbyde brugen af det helt og fuldt, således at det bliver arbejdernes liv og helbred, der sættes i centrum og ikke industriens profitkrav.
Det er også på tide.
Redegørelsen af 23. november 1985 fra direktoratet for arbejdstilsynet skal til udtalelse i Arbejdsmiljørådet.
Dette er endnu ikke sket, men skulle efter sigende ske inden sommerferien 1986. Når Arbejdsmiljørådets udtalelse foreligger, skal arbejdsministeren efter drøftelse med justitsministeren for så vidt angår spørgsmålet om bremsebelægninger overveje, hvilke ændringer der bør ske i de gældende asbestregler.
 Venstresocialisterne mener imidlertid, der bør handles NU.
Asbeststøvets farlighed har været kendt siden århundredskiftet.
En engelsk forsker beskrev så tidligt som i 1907, hvorledes obduktionen af en ung arbejder havde vist forandringer i lungerne på grund af mikroskopiske asbestfibre, som havde indlejret sig i lungevævet.
Arbejderen var i øvrigt den sidste overlevende ud af 10, som 14 år tidligere var begyndt at arbejde i en asbesttekstilfabrik.
 I 1927 lå der en mere detaljeret beskrivelse af hele sygdomsbilledet.
Og i 1934 blev lungekræft beskrevet hos arbejdere med asbestose.
I 1960 påviste man, at der var en sammenhæng mellem asbest og lunge-bughindekræft (mesotheliom).
Til trods for denne endog meget veldokumenterede viden skete der først noget herhjemme i 1972, hvor bl.a. påsprøjtning af frie asbestfibre til isoleringsformål blev forbudt.
Og dette forbud blev så fulgt op i 1980 med regler, der forbyder erhvervsmæssig anvendelse af asbest, dog med visse undtagelser.
Der er således foregået en fantastisk sjakren med arbejdernes liv og helbred i årtier.
Og verdensproduktionen af asbest er eksploderet siden århundredskiftet, dvs. helbredsproblemerne er blevet større og større.
I 1900 blev der produceret ca. 32.000 ton pr. år.
I 1978 blev der produceret 6 mill. ton pr. år! På et spørgsmål i marts 1984 til arbejdsministeren, om man havde beregnet, hvor mange nye tilfælde af lungekræft og mesotheliom der kunne forventes ved den fortsatte asbestpåvirkning af arbejderne, svarede direktoratet for arbejdstilsynet på ministerens vegne.
Arbejdstilsynet havde ikke foretaget beregning over, hvor mange nye tilfælde der kunne forventes.
Men ved de foranstaltninger, som skulle gennemføres for at opnå dispensationen, ville der ske en nedsættelse af mængden af asbestfibre.
Dette kombineret med støvsvage bearbejdningsmetoder ville nedsætte risikoen for, at arbejderne pådrog sig en asbestforårsaget sygdom, mente arbejdstilsynet.
Dette betyder på et jævnt og ligetil dansk, at jo mindre doser man udsættes for, jo mindre er risikoen! Men det er værd at bemærke, at arbejdstilsynet ikke har kunnet skrive, at der ingen risiko er.
Svævende i luften står altså stadig væk spørgsmålet, hvor mange nye tilfælde vi skal se.
Og det spørgsmål må blafre i vinden de næste 20, 30, 40 år.
Så længe kan det jo tage for nye tilfælde at komme til syne.
 Men risikoen eksisterer ikke blot for eternitfabrikkens arbejdere.
Den eksisterer også for byggebranchens arbejdere.
På byggepladserne står arbejderne og tilskærer asbestplader den dag i dag.
Godt nok skal asbestcementprodukter til byggebranchen så vidt muligt være tilpasset den påtænkte anvendelse.
Men hvad bølgeplader angår, skal ca. 60 pct. af den solgte mængde færdigtilpassede produkter bearbejdes på byggepladserne.
Asbesten vil i øvrigt, selv om dispensationerne trækkes tilbage, forurene danske arbejdspladser i år fremover, idet der er asbest i de gamle konstruktioner.
Asbesten sidder stadig væk i gammelt isoleringsmateriale, og det er meget svært ikke at blive udsat for asbestfibre, når man skal arbejde med disse materialer, f.eks. i forbindelse med nedrivnings- og reparationsarbejder.
De mekanikere, der arbejder på værkstederne, vil også være udsat for faren, når de udskifter og tilpasser asbestholdige friktionsbelægninger i gamle bremser.
Men jo før produktionen stopper af samtlige asbestholdige produkter, jo mindre bliver problemerne i fremtiden.
