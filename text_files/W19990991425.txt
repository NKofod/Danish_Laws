Kendelse fra Pressenævnet i sag nr.  

 13/1994 En kvinde har klaget over Søndagsavisens billedvalg  

 i forbindelse med nogle artikler den 11. juli 1993 og den 9. januar 1994. Hun  

 finder, at bladet har overtrådt god presseskik.
Den første artikel havde overskriften "KULTUR MED  

 SKUM" og beskrev de danske ølvaner.
Det hed bl.a. i artiklen:
"Derfor er det heller ikke tilfældigt, at motivet  

 på forsiden af Danmarks Turistråds katalog til det norske marked  

 er prydet af skagensmaleren P.S.
Krøyers maleri "Hip, hip hurra!",  

 hvor et selskab skåler og glassene løftes højt mod  

 himlen.
 Ifølge informationschef i Danmarks Turistråd,  

  Jens  Almegaard, ser både nordmænd, svenskere og finner den  

 danske forkærlighed for "en lille én til halsen" som en klar  

 attraktion, der i allerhøjeste grad er med til at karakterisere  

 Danmark som ferieland.
 Omvendt kan japanske og amerikanske turister, samt de  

 stadig flere turister fra middelhavslandene, godt føle sig lidt  

 stødt over det danske drikkeri.
"Japanere og amerikanere idealiserer typisk Danmark som et  

 lille eventyrland, og der er jo ikke meget H.C.
Andersen over at komme hjem  

 fra ferie med videooptagelser af danskere, der drikker bajere på gaden"  

 som  Jens  Almegaard så rammende siger det." Artiklen var ledsaget af to billeder.
Det ene viste en  

 mand, der drak af et stort glas fadøl - angiveligt i "Grøften"  

 i Tivoli.
Det andet billede - som klagen angår - viste klageren  

 siddende i en gruppe på i alt 4 personer på et offentligt sted.  

 Klageren sad med en øl i hånden.
Klagerens ansigt sås  

 tydeligt, mens en person i gruppen, der stod med ryggen til, dækkede  

 for en anden person.
Ansigtet på en fjerde person var dækket af  

 en kasketskygge.
Mellem benene på én af personerne i gruppen  

 stod fire øl og en plastikpose.
Ved siden af denne person stod  

 yderligere to øl.
Billedet havde teksten: "Landets druksutter kan se  

 frem til Sundhedsstyrelsens nye alkoholkampagne, som løber fra 3. til  

 10. oktober.
Ifølge Sundhedsstyrelsen har 80-85% af befolkningen et  

 uproblematisk forbrug af alkohol." Den anden artikel den 9. januar 1994 havde overskriften  

 "Nervepiller og alkohol avler vold" og blev indledt således:
 "Embedslæge  Niels  Agdal, Randers, er stærkt  

 kritisk overfor sine kollegaer, som han opfordrer til at være langt  

 mere tilbageholdende med at udskrive nerve- og sovemedicin.
Det gælder især til personer, som i forvejen  

 er i behandling med beroligende og angstdæmpende medicin.
Eller som har  

 indtaget rigelige mængder af alkohol." Artiklen citerede herefter embedslægens opfattelse  

 af virkningen af nerve- og sovemedicin hos personer med "voldelig  

 adfærd og karakterafvigende personlighed". Som eksempel nævnte  

 embedslægen et drab begået af en medicinpåvirket  

 15-årig dreng i København kort tid forinden.
Endelig  

 nævnte lægen, at han under besøg i arresthuset ofte bliver  

 bedt om forskellig nervemedicin.
Artiklen var ledsaget af det samme billede med klageren,  

 som blev anvendt til artiklen den 11. juli 1993. Billedet var beskåret  

 en smule, og der var sat en sort "bjælke" over øjnene på  

 klageren.
Billedet havde teksten: "Kombinationen af alkohol, beroligende  

 medicin og nervemedicin får aggressionerne i kog hos nogle mennesker".  

 Endvidere var fotografens navn angivet.
Til støtte for klagen har [kvinden] gjort  

 gældende, at billedet er taget med teleobjektiv, og at hun er let  

 genkendelig på billedet.
Billedet blev i følge klageren taget,  

 mens hun drak een øl i Nyhavn i København.
Klageren erkender,  

 at det som udgangspunkt er tilladt at tage billeder på offentligt sted.  

 Imidlertid finder hun det stødende, at hun ved bladets  

 sammenkædning af artikel, billede og billedtekst kommer til at  

 fremstå som henholdsvis "druksut" og en person hos hvem "kombinationen  

 af alkohol, beroligende medicin og nervemedicin får aggressionerne i  

 kog". Klageren finder ikke, at "bjælken" over hendes øjne sikrer  

 hendes anonymitet, idet hun blev genkendt af familie og bekendte, da billedet  

 blev brugt første gang.
Efter klagerens opfattelse forstærker  

 den sorte "bjælke" måske endda indtrykket af billedteksten.  

 Klageren har endelig påpeget, at det ikke fremgår, at der er tale  

 om et arkivfoto.
I en udtalelse om klagen har Søndagsavisen  

 anført, at billedet skal illustrere den folkelige side af  

 øldrikningen, der i særlig grad er udbredt på offentlige  

 steder her i landet.
Billedet blev taget på offentligt sted, og  

 personerne på billedet har i følge bladets udtalelse adskillige  

 øl på bænken, i posen og i hænderne.
Bladet fandt  

 derfor ikke anledning til at sløre personernes identitet ved  

 anvendelsen af billedet til artiklen den 11. juli 1993.
Da bladet skulle bruge et motiv til artiklen i januar  

 fandt man billedet i fotoarkivet.
Da billedet ikke var taget til dette  

 formål, blev klagerens identitet sløret.
I følge  

 udtalelsen ville bladet sædvanligvis også angive, at der var tale  

 om et arkivfoto.
 Søndagsavisen har endelig anført, at man  

 ikke har haft noget ønske om at genere hverken klageren eller andre  

 personligt, og at man ufortøvet fjernede billedet fra arkivet, da  

 klageren rettede henvendelse til bladet efterfølgende.
 Følgende nævnsmedlemmer har deltaget i sagens  

 behandling: Else Mols, Henrik Antonsen, Ulrik Holmstrup og Preben  

 Sørensen.
 Pressenævnet udtaler:
Artiklen den 11. juli 1993 beskriver forskellige sider af  

 danskernes forbrug af øl, herunder at øldrikning i vidt omfang  

 foregår på gaden.
På billedet, der er optaget på et  

 offentligt sted, sidder klageren i en gruppe af personer, der drikker  

 øl.
Selv om udtrykket "druksutter" i teksten er uheldig finder  

 Pressenævnet efter en samlet vurdering ikke grundlag for at kritisere  

 brugen af billedet til artiklen den 11. juli 1993.
Artiklen den 9. januar 1994 handler overvejende om den  

 voldelige effekt af nerve- og sovemedicin, eventuelt i kombination med  

 alkohol.
Ved denne anvendelse af billedet, hvor det ikke angives, at der er  

 tale om et arkivfoto, sammenkædes klageren uberettiget med indholdet af  

 artiklen og billedteksten.
Som følge af den tidligere anvendelse af  

 billedet må det antages, at klageren trods den forsøgte  

 sløring kan genkendes.
 På den baggrund finder Pressenævnet, at  

 Søndagsavisen har overtrådt god presseskik, og nævnet  

 udtaler sin kritik.
 I medfør af medieansvarslovens § 49  

 pålægges den ansvarshavende redaktør af  

 Søndagsavisen herefter at offentliggøre følgende:
 "Kendelse fra Pressenævnet.
Søndagsavisen bragte den 11. juli 1993 en artikel  

 med overskriften "KULTUR MED SKUM", der handlede om de danske ølvaner.  

 Sammen med artiklen bragtes et billede af en gruppe personer, der drak  

 øl på et offentligt sted.
Billedet havde teksten: "Landets  

 druksutter kan se frem til Sundhedsstyrelsens nye alkoholkampagne, som  

 løber fra 3. til 10. oktober.
Ifølge Sundhedsstyrelsen har  

 80-85% af befolkningen et uproblematisk forbrug af alkohol." En af personerne  

 på billedet var let genkendelig.
Denne person har klaget til  

 Pressenævnet.
Den 9. januar 1994 bragte Søndagsavisen billedet  

 på ny.
Denne gang til illustration af en artikel med overskriften  

 "Nervepiller og alkohol avler vold". I billedteksten hed det nu:  

 "Kombinationen af alkohol, beroligende medicin og nervemedicin får  

 aggressionerne i kog hos nogle mennesker". Søndagsavisen havde lagt en  

 sort "bjælke" over øjnene på klageren.
I anledning af klagen udtaler Pressenævnet, at  

 artiklen den 11. juli 1993 beskriver forskellige sider af danskernes forbrug  

 af øl, herunder at øldrikning i vidt omfang foregår  

 på gaden.
På billedet, der er optaget på et offentligt  

 sted, sidder klageren i en gruppe af personer og drikker øl.
Selv om  

 udtrykket "druksutter" i teksten er uheldig, finder Pressenævnet ikke  

 grundlag for at kritisere brugen af billedet til artiklen den 11. juli  

 1993.
Artiklen den 9. januar 1994 handler overvejende om den  

 voldelige effekt af nerve- og sovemedicin, eventuelt i kombination med  

 alkohol.
Ved denne anvendelse af billedet, hvor det ikke angives, at der er  

 tale om et arkivfoto, sammenkædes klageren uberettiget med indholdet af  

 artiklen og billedteksten.
Som følge af den tidligere anvendelse af  

 billedet må det antages, at klageren trods den forsøgte  

 sløring kan genkendes.
 På den baggrund finder Pressenævnet, at  

 Søndagsavisen har overtrådt god presseskik, og nævnet  

 udtaler sin kritik.
 København, den 24. marts 1994.
Else Mols, Henrik Antonsen, Ulrik Holmstrup og Preben  

 Sørensen." Afsagt den 24. marts 1994.
