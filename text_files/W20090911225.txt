Pressenævnets kendelse i sag nr. 2009-6-0803 [K1] (tidligere [A]) og direktør [K2] har klaget til Pressenævnet over artiklen Fup-mægler frygtes på vej ud af landet i Sjællandske og på sjaellandske.dk den 20. januar 2009, idet man mener, at god presseskik er tilsidesat.
 Klagen er modtaget i Pressenævnet den 10. marts 2009 (ved e-mail af 9. marts 2009 efter kontortids ophør).
[K2] har til støtte for klagen bl.a. anført, at avisen gentagne gange har fremført uholdbare beskyldninger mod ham og hans kone samt deres firma [A].
Senest i artiklen af 20. januar 2009.
 Pressenævnets formand udtaler:
Fristen for klager over tilsidesættelse af god presseskik er fire uger efter offentliggørelsen i massemediet, jf. medieansvarsloven § 34, stk. 2. Da klagen vedrører en artikel bragt den 20. januar 2009, og nævnet først har modtaget klagen den 10. marts 2009, er fristen overskredet.
Klagen over Sjællandske og sjaellandske.dk afvises derfor i medfør af medieansvarsloven § 43, stk. 3.
 Afgjort den 10. marts 2009.
