Ankestyrelsens principafgørelse A-16-03 om ledighedsydelse - tjenestemandspension - fradrag - svagelighedspension Resume:
 Der skulle ske fradrag i ledighedsydelsen for en udbetalt svagelighedspension efter tjenestemandspensionsloven.
 Svagelighedspension er en løbende arbejdsrelateret pension, der træder i stedet for tabt arbejdsfortjeneste, og tjenestemandspension er ikke nævnt i fortegnelsen over indtægter der ikke medfører fradrag i ledighedsydelsen.
 Kassation:
Der er kommet nye regler på området Kassationsdato:
02-12-2010 Love:
Lov om aktiv socialpolitik - lovbekendtgørelse nr. 125 af 25. februar 2003 - § 74d Sagsfremstilling:
En kommune standsede sygedagpengene og bevilgede ledighedsydelse, idet ansøgeren blev tilbudt fleksjob.
Kommunen traf samtidig afgørelse om, at ansøgers svagelighedspension skulle modregnes i ledighedsydelsen jf. § 74 d, i aktivloven sammenholdt med bekendtgørelse nr. 522 af 21. juni 2001 § 9.
 Nævnet stadfæstede afgørelsen.
 I sin anke anførte ansøger, at der var hendes opfattelse, at der ikke var hjemmel til at fastsætte modregning for så vidt angår anden indtægt end arbejdsindtægt og gjorde yderligere gældende, at en svagelighedspension var en statsfinansieret pensionsordning og således ikke arbejdsgiverbetalt.
 Sagen blev behandlet i principielt møde med henblik på afklaring af om der skal foretages fradrag i ledighedsydelsen efter § 9, stk. 1, i bekendtgørelse nr. 522 af 7. juni 2001 for en udbetalt svagelighedspension efter tjenestemandspensionsloven.
 Afgørelse:
 Svagelighedspensionen skulle fradrages i ledighedsydelsen.
Begrundelsen for afgørelsen var, at en svagelighedspension var en løbende arbejdsrelateret pension, der trådte i stedet for tabt arbejdsfortjeneste.
Det fremgik af § 9, stk. 1, i bekendtgørelse nr. 522 af 7. juni 2001 om beregning og fradrag i ledighedsydelsen, at løbende udbetaling af pension, inklusive tillæg, som var led i et tidligere ansættelsesforhold, og er af en sådan karakter, at det var sædvanligt, at arbejdsgiveren bidrog til pensionen, medførte fradrag i ledighedsydelsen Ankestyrelsen lagde vægt på, at tjenestemandspension ikke var nævnt i fortegnelsen over indtægter, der ikke medførte fradrag i ledighedsydelsen, jf. § 12 i den ovennævnte bekendtgørelse.
 Ankestyrelsen tiltrådte således det sociale nævns afgørelse.
