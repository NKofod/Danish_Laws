Erstatningsansvarslovens § 26  forbrydelser mod kønssædeligheden, nævnets j.nr. 13-520-02524 Ansøger blev over en periode på omkring 1½ år, fra hun var ca. 14 år gammel, udsat for seksuelle krænkelser fra blandt andet sin 18-årige kæreste.
Ansøger blev i adskillige tilfælde holdt indespærret af kæresten, som flere gange udsatte hende for voldtægt og mishandling med vold og trusler.
Ved trussel om drab på ansøger og hendes familie tvang skadevolder endvidere ansøger til i en periode på omkring ½ år at have samleje med ca. 10 forskellige mænd, som han havde etableret kontakt til, og som han modtog betaling fra.
Retten idømte ansøgers kæreste en behandlingsdom for overtrædelse af straffelovens § 216, § 222, stk. 1, § 228, stk. 1, nr. 2, § 244 samt § 260, stk. 1, nr. 1.
Ansøger krævede 175.000 kr. i tortgodtgørelse.
Retten henviste kravet til behandling ved civilt søgsmål eller i Erstatningsnævnet.
Nævnet tilkendte herefter ansøger 125.000 kr. i tortgodtgørelse.
Nævnet lagde ved fastsættelsen af godtgørelsens størrelse vægt på den tidsmæssige udstrækning af overgrebene og omstændighederne ved overgrebene, herunder at skadevolder med trussel om drab tvang ansøger til at have samleje med ca. 10 forskellige mænd, hvilket skadevolder modtog betaling for.
Nævnet lagde videre vægt på, at ansøger og skadevolder havde et forhold, men at retten ikke fandt forholdet jævnbyrdigt.
Endelig lagde nævnet vægt på ansøgers unge alder på tidspunktet for overgrebene.
