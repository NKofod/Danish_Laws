Ankestyrelsens principafgørelse 187-11 om revalidering - nedsat revalideringsydelse - tabt arbejdsfortjeneste - erstatning - hidtidig arbejdsindtægt Resume:
Erstatning for tabt arbejdsfortjeneste medfører ikke fradrag i revalideringsydelse, når den tabte arbejdsfortjeneste er beregnet på baggrund af reglerne om årsløn i lov om erstatningsansvar og erstatningen for tabt arbejdsfortjeneste sammenlagt med revalideringsydelsenikke vil overstige den hidtidige årsløn, Love:
Lov om aktiv socialpolitik - lovbekendtgørelse nr. 946 af 1. oktober 2009 - § 59 Lov om erstatningsansvar - lovbekendtgørelse nr. 885 af 20. september 2005 - § 20 og § 7 Bekendtgørelser:
Beskæftigelsesministeriets bekendtgørelse nr. 740 af 29. juni 2006 om, hvorledes hidtidige arbejdsindtægter opgøres og regulerers m.v. efter § 59 i lov om aktiv socialpolitik - § 1 Afgørelse:
 Ankestyrelsens Beskæftigelsesudvalg har i møde truffet afgørelse i NNs sag om, hvorvidt løbende erstatning for tabt arbejdsfortjeneste efter erstatningsansvarsloven skal fradrages i revalideringsydelsen.
Resultatet er  udbetalingen af erstatning for tabt arbejdsfortjeneste medfører ikke nedsættelse af NNs revalideringsydelse.
 Vi er således kommet til samme resultat som Beskæftigelsesankenævnet i Statsforvaltningen YY.
 Der var enighed på mødet.
Begrundelsen for afgørelsen Ankestyrelsens Beskæftigelsesudvalg har fundet, at NNs erstatning for tabt arbejdsfortjeneste efter reglerne ikke medfører nedsættelse af hendes revalideringsydelse, idet revalideringsydelsen sammen med erstatningen for tabt arbejdsfortjeneste ikke overstiger hendes hidtidige arbejdsindtægter.
Beskæftigelsesudvalget har lagt vægt på, at NNs erstatning for tabt arbejdsfortjeneste er fastsat på grundlag af en årsløn, som er beregnet i henhold til § 7 i lov om erstatningsansvar.
Erstatningen for tabt arbejdsfortjeneste er fastsat af skadevolders forsikringsselskab, og vi har lagt denne beregning til grund.
 Det kan således ikke blive aktuelt, at foretage fradrag i revalideringsydelsen eftersom erstatningen for tabt arbejdsfortjeneste sammenlagt med revalideringsydelsen selvsagt ikke vil overstige årslønnen, som svarer til den hidtidige arbejdsindtægt, sådan som denne er fastsat i bekendtgørelsen på området.
 Vi har lagt til grund, at NN fik bevilget revalidering fra august 2008, at hun løbende har modtaget erstatning for tabt arbejdsfortjeneste fra forsikringsselskabet, og at erstatningen er udbetalt efter § 2 i lov om erstatningsansvar.
 Vi har videre lagt til grund, at NN ikke har andre indtægter, der medfører nedsættelse af revalideringsydelsen.
Bemærkninger til klagen Advokatfirma X har anført, at § 59 i lov om aktiv socialpolitik (aktivloven) alene omhandler forsikringer og pensioner, der er tegnet af skadelidte, samt løbende udbetalinger for tab af erhvervsevne efter lov om arbejdsskadeforsikring.
 Vi bemærker, at det af bestemmelsen fremgår, at indtægter fra løbende udbetalinger fra forsikringer og pensionsordninger, herunder løbende udbetaling af erhvervsevnetabserstatning efter lov om arbejdsskadesikring medfører nedsættelse af revalideringsydelse.
Oplysninger i sagen Vi har afgjort sagen på grundlag af:
 De oplysninger, som forelå da Beskæftigelsesankenævnet traf afgørelse i sagen  Beskæftigelsesankenævnets afgørelse af 18. marts 2010  Klagen til Ankestyrelsens Beskæftigelsesudvalg af 15. april 2010 med uddybning af 16. april 2010  Beskæftigelsesankenævnets genvurdering  Brev af 9. juni 2010 fra Advokatfirma X Kommunen var af den opfattelse, at revalidendens erhvervsmæssige årsindtægt op til revalideringen ikke var fastsat i henhold til § 7 i lov om erstatningsansvar eller § 24, stk. 1 og 2 i lov om arbejdsskadesikring.
Indtægten skulle derfor fastsættes efter et skøn.
Kommunen fandt herefter, at revalideringsydelsen og erstatningen for tabt arbejdsfortjeneste oversteg den af kommunen beregnede hidtidige årsindtægt, og at der derfor skulle ske nedsættelse af revalideringsydelsen.
 Beskæftigelsesankenævnet fandt, at der ikke skulle ske nedsættelse af revalideringsydelsen.
Beskæftigelsesankenævnet har begrundet afgørelsen med, at revalidendens hidtidige årsindtægt var fastsat i henhold til § 7 i lov om erstatningsansvar.
Da revalideringsydelsen og erstatningen for tabt arbejdsfortjeneste ikke oversteg revalidendens hidtidige årsindtægt, skulle der ikke ske nedsættelse af revalideringsydelsen.
 Kommunen har klaget over Beskæftigelsesankenævnets afgørelse.
 I klagen til Ankestyrelsen er det anført, at revalidendens hidtidige årsindtægt ikke er beregnet i henhold til § 7 i lov om erstatningsansvar eller § 24, stk. 1 og 2 i lov om arbejdsskadesikring, hvorfor indtægten skal fastsættes ved skøn.
