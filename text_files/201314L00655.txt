Betænkning afgivet af Erhvervs-, Vækst- og Eksportudvalget den 4. april 2014 Betænkning over Forslag til lov om ændring af lov om stormflod og stormfald (Dækning af udgifter til genhusning, opmagasinering og flytning samt udbedring af skimmelsvamp m.v.) [af erhvervs- og vækstministeren (Henrik Sass Larsen)]:
1. Ændringsforslag Erhvervs- og vækstministeren har stillet 3 ændringsforslag til lovforslaget.
2. Udvalgsarbejdet Lovforslaget blev fremsat den 26. februar 2014 og var til 1. behandling den 11. marts 2014. Lovforslaget blev efter 1. behandling henvist til behandling i Erhvervs-, Vækst- og Eksportudvalget.
Udvalget anmoder om, at lovforslaget henvises til fornyet udvalgsbehandling efter 2. behandling.
Møder Udvalget har behandlet lovforslaget i 4 møder.
Høring Et udkast til lovforslaget har inden fremsættelsen været sendt i høring, og erhvervs- og vækstministeren sendte den 10. januar 2014 dette udkast til udvalget, jf.
ERU alm. del  bilag 126. Den 26. februar 2014 sendte erhvervs- og vækstministeren de indkomne høringssvar og et notat herom til udvalget.
Teknisk gennemgang Den 19. marts 2014 blev der afholdt teknisk gennemgang af lovforslaget i Erhvervs- og Vækstministeriet.
Politisk aftale Regeringen (Socialdemokratiet og Radikale Venstre) og Venstre, Dansk Folkeparti, Socialistisk Folkeparti, Enhedslisten, Liberal Alliance og Det Konservative Folkeparti indgik den 26. marts 2014 en aftale om udvidelse af den foreslåede stormflodsordning på en række punkter.
Aftalen er optrykt som bilag 2 til betænkningen.
Partierne bag aftalen af 26. marts 2014 om udvidelse af stormflods- og oversvømmelsesordningen tilkendegiver, at man i forhold til maksimumbeløbet for genhusning på 12.000 kr. pr. måned forstår, at der er tale om et gennemsnitligt månedligt maksimumsbeløb over den dækkede genhusningsperiode, således at der f.eks. godt kan være dækning for højere udgifter end 12.000 kr. i en eller flere af månederne, så længe at den gennemsnitlige månedlige dækning for genhusningsperioden ikke overstiger 12.000 kr.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra:
Aktionsgruppen Roskilde/Jyllinge, Finn N.
Andersen, Jyllinge, Jeanne og John Bollerup-Jessen, Torben og Charlotte Czepluch, Kolding, René Eriksen, Henrik J.
Eriksen, Broby, Foreningen af Lystbådehavne i Danmark, Frederikssund Kommune, Johan Gaunitz, Jægerspris, Gl.
Færgegaard Grundejerforning, Grundejerforeningen Viben, Erik B.
Hansen, Jyllinge, Cissy Hermanns, Alex Lund Nielsen, Skævinge, Lars Olsen, Roskilde, Johannes Pedersen, Roskilde, Roskilde Kommune, Siolit A/S, Mona Striib, Frederikssund, Matias Varming, Skibby, og Søren Willesen, Grevinge.
 Erhvervs- og vækstministeren har over for udvalget kommenteret de skriftlige henvendelser til udvalget med undtagelse af 2 henvendelser, som ministeren forventes at kommentere inden 2. behandling.
Deputationer Endvidere har følgende mundtligt over for udvalget redegjort for deres holdning til lovforslaget:
Aktionsgruppen Roskilde/Jyllinge, Finn N.
Andersen, Jyllinge, Foreningen af Lystbådehavne i Danmark, Johan Gaunitz, Jægerspris, Gl.
Færgegaard Grundejerforening og Alex Lund Nielsen, Skævinge.
Spørgsmål Udvalget har stillet 57 spørgsmål til erhvervs- og vækstministeren til skriftlig besvarelse, som denne har besvaret med undtagelse af 4 spørgsmål, som forventes besvaret inden 2. behandling.
3. Indstilling Udvalget indstiller lovforslaget til vedtagelse med de stillede ændringsforslag.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af erhvervs- og vækstministeren, tiltrådt af udvalget:
 1) I det under nr. 2 foreslåede § 4, stk. 3,  udgår i 2. pkt. »den del af«.
[Dækning for omkostninger til genhusning den første måned] 2) I det under nr. 2 foreslåede § 4, stk. 5, indsættes efter »stk. 1-4«: »og anvendelsen heraf«.
[Præcisering af hjemmelsbestemmelse] 3) Efter nr. 2 indsættes som nye numre:
»01. Overalt i loven ændres »8 pct.« til: »5 pct.«, »10 pct.« til: »5 pct.«, »13 pct.« til: »10 pct.«, »18 pct.« til: »15 pct.«, »23 pct.« til: »20 pct.«, »8.000 kr.« til: »5.000 kr.«, »10.000 kr.« til: »5.000 kr.«, og »13.000 kr.« til: »10.000 kr.« 02. I § 6 indsættes som stk. 3 og 4:
 »Stk. 3. Den samlede selvrisiko for skader på ejendomme til helårsbeboelse og løsøre efter stk. 1 og 2 kan maksimalt udgøre 30.000 kr.
Stk. 4. Den samlede selvrisiko for skader på fritids- og sommerhuse og løsøre heri kan maksimalt udgøre 50.000 kr.« 03. I § 6 a indsættes som stk. 2 og 3:
 »Stk. 2. Den samlede selvrisiko for skader på ejendomme til helårsbeboelse og løsøre efter stk. 1 kan maksimalt udgøre 30.000 kr.
Stk. 3. Den samlede selvrisiko for skader på fritids- og sommerhuse og løsøre heri kan maksimalt udgøre 50.000 kr.« 04. I § 8, stk. 1, indsættes som 2. pkt.:
»Der kan dispenseres fra anmeldelsesfristen på 2 måneder, såfremt skaderamte er uden skyld i fristoverskridelsen eller der i øvrigt foreligger berettigede, undskyldelige grunde.« 05. I § 8 a, stk. 1, indsættes som 2. pkt.:
»Der kan dispenseres fra anmeldelsesfristen på 2 måneder, såfremt skaderamte er uden skyld i fristoverskridelsen eller der i øvrigt foreligger berettigede, undskyldelige grunde.«« [Ændring af selvrisiko og dispensationsmulighed for anmeldelsesfrist] Bemærkninger Til nr. 1 For at opnå erstatning for genhusning, skal den skadesramte have et reelt behov for genhusning m.v., det vil sige, at genhusning skal være nødvendig, fordi boligen, der anvendes som helårsbolig, ikke er beboelig, mens der sker udbedring af skaden.
Det er kun i det omfang, at den faste ejendom er en helårsbolig eller et sommerhus, som er undtaget forbuddet om helårsbeboelse i sommerhuse i planlovens §§ 40 eller 41, at der ydes dækning, idet der her er tale om privatpersoners primære bolig, og hvor der derfor er et reelt behov.
Behovet for genhusning m.v. skal have længerevarende karakter og således strække sig over mere end 1 måned, før der ydes dækning herfor i stormflods- og oversvømmelsesordningen.
Det foreslås, at også den første måneds genhusning dækkes for skaderamte, som har et behov for længerevarende genhusning i mere end 1 måned.
Dette betyder, at skaderamte, som er berettiget til genhusning, får dækket deres omkostninger til genhusning, opmagasinering og flytning i hele den periode, der er behov herfor, med op til 12.000 kr. pr. måned.
Til nr. 2 Det foreslås, at hjemmelsbestemmelsen til at fastsætte nærmere regler om udbetaling af erstatning præciseres, således at det tydeliggøres, at hjemmelsbestemmelsen ikke kun dækker over muligheden for at fastsætte nærmere regler om erstatning og dens størrelse, men at der samtidig gives ministeren mulighed for at fastsætte nærmere regler om anvendelsen heraf.
 Med bestemmelsen kan der bl.a. fastsættes nærmere regler i forhold til skaderamtes mulighed for at anvende den udbetalte erstatning mere fleksibelt, få udbetalt kontanterstatning og få udbetalt totalskadeerstatning inden for grænserne af §§ 57 og 58 i lov om forsikringsaftaler.
Med bestemmelsen vil ministeren dermed få mulighed for at fastsætte supplerende regler, bl.a. om at skadesramte kan anvende den tilkendte erstatning til udbedring af bygningen mere fleksibelt og dermed flytte rundt på udgiftsposter i forhold til den foreliggende skadesopgørelse, som skaderamte finder det mest hensigtsmæssigt, dog med respekt for pantets værdi.
Af hensyn til at sikre pantets værdi og panthavernes interesser, kan denne mulighed for fleksibel anvendelse af erstatningen benyttes, hvis der ikke er nogen panthavere, eller hvis den skaderamte boligejer på forhånd indhenter en panthavererklæring fra samtlige panthavere med accept af den ændrede anvendelse.
Sikring af, at pantets værdi ikke forringes ved en sådan ompostering mellem udgiftsposter, er derfor et forhold mellem den skadesramte og panthaverne.
Med denne mulighed for øget fleksibilitet skabes der en alternativ mulighed for erstatningsudbetaling som supplement til stormflodsordningens generelle praksis for erstatningsudbetaling, efter hvilken erstatningen forholdsmæssigt skal anvendes til udbedring af de enkelte skader, som de er opgjort.
I den sammenhæng kan Stormrådet også foretage acontoudbetaling af erstatning i henhold til taksationsrapporten af to omgange på op til 40.000 kr., og dermed i alt 80.000 kr., uden forelæggelse af dokumentation for udført arbejde.
I forhold til kontanterstatning kan ministeren fastsætte nærmere regler om, under hvilke omstændigheder og på hvilke betingelser skadelidte kan vælge kontanterstatning fremfor skadesudbedring, herunder at det skal ske med respekt for eventuelle panthavere under iagttagelse af §§ 57 og 58 i lov om forsikringsaftaler.
Sigtet er at muliggøre kontanterstatning for såvel helårs-, sommerhus- som erhvervsejendomme, så længe det kan ske under betryggende foranstaltninger, herunder for panthaverne.
En sådan mulighed vil derfor være betinget af, at der ikke er nogen panthavere, eller at den skaderamte boligejer på forhånd indhenter en panthavererklæring fra samtlige panthavere med accept heraf.
I den forbindelse skal det angives, hvortil udbetaling af erstatning kan ske med frigørende virkning for Stormrådet.
 Særlig i forhold til totalskadeerstatning kan ministeren bl.a. fastsætte nærmere regler for, hvornår en bygning anses for at være totalskadet, hvordan værdien af bygningen opgøres, den maksimale erstatning, og hvilke ejendomstyper der er omfattet af ordningens totalskaderegel, herunder at der kan differentieres mellem helårs-, sommerhus- og erhvervsejendomme.
Reglerne, som muliggør øget fleksibilitet, vil som den øvrige del af lovforslaget have virkning fra den 6. december 2013, så alle skaderamte efter stormen den 5.-6. december 2013 får opgjort skaderne og udbetalt erstatning efter de ændrede principper og dermed har mulighed for at gøre brug af den øgede fleksibilitet.
Dette gælder også for skaderamte, som allerede har godkendt deres taksatorrapport og fået udbetalt en del eller hele deres erstatning i forbindelse med udbedringen af skaderne.
I sidstnævnte tilfælde vil den allerede udbetalte erstatning skulle suppleres af en yderligere kontant udbetaling svarende til differencen mellem den allerede udbetalte erstatning og erstatningen opgjort efter de ændrede principper.
Skaderamte kan således ikke kræve, at der sker en fysisk udbedring af allerede udbedrede skader.
Ligeledes vil det gælde, at er udbedringen af en bygning allerede begyndt, kan skadesramte ikke kræve totalskadeerstatning.
Endelig vil der i tilfælde, hvor udbedringen er igangsat, kun kunne kræves kontanterstatning for et eventuelt restbeløb af erstatningssummen.
Til nr. 3 Det foreslås, at selvrisikoen på fast ejendom generelt reduceres med 3 procentpoint, og at selvrisikoen på løsøre reduceres fra 10 pct. til 5 pct.
Det skal i den sammenhæng bemærkes, at dækningen af de økonomiske konksekvenser af dette forslag sammen med loven i øvrigt sker gennem en afgift på brandforsikringspolicer.
Denne afgift er delt i to, en fast afgift, som opkræves løbende på alle policer, og en midlertidig, som opkræves ved træk på den bagvedliggende statsgaranti for stormflods- og oversvømmelsespuljen.
Det skal i den forbindelse præciseres, at Stormrådet kan disponere over indbetalingerne således, at disse anvendes økonomisk mest hensigtsmæssigt for stormflodsordningen, herunder også, at der er mulighed for at anvende samtlige indbetalinger til at tilbagebetale et eventuelt træk på statsgarantien, således at ordningen hurtigt kan få afdraget sin rentebærende gæld til staten For private helårsboliger og sommerhuse, som er godkendt til helårsbeboelse, foreslås det samtidigt, at der indføres et loft over selvrisikoen, for så vidt angår skader på boligen, løsøre heri eller en kombination heraf, på samlet 30.000 kr.
Indførelsen af loftet vil betyde, at der for skader på over 600.000 kr. på helårsboliger og sommerhuse, som er godkendt til helårsbeboelse, løsøre heri eller en kombination heraf, maksimalt skal betales en selvrisiko på 30.000 kr.
Det foreslås samtidig, at der for fritids- og sommerhuse indføres et loft over selvrisikoen, for så vidt angår skader på ejendommen, løsøre heri eller en kombination heraf, på samlet 50.000 kr.
Indførelsen af loftet vil betyde, at der for skader på over 500.000 kr. på fritids- og sommerhuse, løsøre heri eller en kombination heraf maksimalt skal betales en selvrisiko på 50.000 kr.
Det foreslås desuden, at der indføres en mulighed for, at Stormrådet i særlige tilfælde kan dispensere fra anmeldelsesfristen på 2 måneder, hvis overskridelsen af anmeldelsesfristen beror på forhold, som den skaderamte er uden skyld i, eller hvis der i øvrigt er berettigede, undskyldelige årsager hertil, som f.eks. at den skaderamte har været ude af stand til at foretage anmeldelsen på grund af sygdom, chok el.lign.
Dette er udtryk for en kodifikation af Stormrådets hidtidig praksis.
Benny Engelbrecht (S) Poul Andersen (S) Anne Sina (S) Mette Reissmann (S) Karin Gaardsted (S) fmd.
Peder Christensen (S) Ole Sohn (S) Ida Auken (RV) Nadeem Farooq (RV) Jeppe Mikkelsen (RV) Steen Gade (SF) Lisbeth Bech Poulsen (SF) Frank Aaen (EL) Stine Brix (EL) Uffe Elbæk (UFG) Kim Andersen (V) Flemming Damgaard Larsen (V) Anne-Mette Winther Christiansen (V) nfmd.
Preben Bang Henriksen (V) Torsten Schack Pedersen (V) Jakob Engel-Schmidt (V) Hans Christian Schmidt (V) Hans Christian Thoning (V) Hans Kristian Skibby (DF) Dennis Flydtkjær (DF) Mette Hjermind Dencker (DF) Kim Christiansen (DF) Joachim B.
Olsen (LA) Brian Mikkelsen (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 138 Bilagsnr.
Titel Oversigt over spørgsmål og svar vedrørende L 138 Bilag 2 Aftale mellem regeringen (Socialdemokraterne og Radikale Venstre) og Venstre, Dansk Folkeparti, Socialistisk Folkeparti, Enhedslisten, Liberal Alliance og Det Konservative Folkeparti om udvidelse af stormflods- og oversvømmelsesordningen Aftalen er optrykt efter ønske fra udvalget.
26. marts 2014 Store dele af Danmark blev ramt af stormflod i forbindelse med stormen »Bodil« den 5.-6. december 2013, der ramte Danmark med voldsom kraft.
Stormfloden medførte, at mange husejere oplevede meget store skader på deres ejendom og indbo.
Det skyldes ikke mindst, at stormfloden ramte mange helårshuse, og ikke kun sommerhusområder ved kystnære områder, der primært har været de ramte ejendomme ved tidligere stormfloder.
 Der er tale om en ekstraordinær situation, hvor det er vigtigt at sikre de skaderamte familier en ordentlig og redelig behandling, så de kan komme på fode igen.
Regeringen har på den baggrund fremsat et lovforslag den 26. februar 2014, som har til formål at udvide og forbedre stormflodsordningens dækningsområde til også at dække udgifter til genhusning, opmagasinering og flytning samt udbedring af skimmelsvamp.
Forbedringerne omfatter også de skaderamte som følge af stormfloden i forbindelse med stormen Bodil.
Derudover har lovforslaget til formål at justere ordningens økonomiske rammer for derigennem at sikre en forbedret erstatningsudmåling ved en ændret praksis i brugen af afskrivninger på fast ejendom.
Konkret foreslås, at stormflodsordningens dækningsområde udvides til at omfatte erstatning til ejere af helårshuse for omkostninger til genhusning, opmagasinering og flytning.
En række helsårshuse, der er privatpersoner primære bolig, blev ramt af stormfloden efter stormen Bodil i en sådan grad, at der vil være behov for genhusning i en længere periode, fordi boligerne vil være ubeboelige, mens skaderne udbedres.
Det foreslås, at erstatningen dækker udgifter til genhusning efter den første måned, samt at erstatningen maksimalt kan udgøre 12.000 kr. pr. måned.
Det foreslås endvidere, at stormflodsordningen udvides til at yde erstatning for omkostninger til udbedring af skimmelsvamp, som er opstået som en direkte følge af stormflod eller oversvømmelser.
Det er endvidere iværksat en forbedring af afskrivningstabellerne på fast ejendom i Stormrådet, så afskrivning følger den gennemsnitlige praksis i forsikringsselskaberne.
I forhold til løsøre har Stormrådet og Forsikring & Pension bekræftet, at værdien bliver opgjort efter samme generelle principper som hos de private forsikringsselskaber, og det er blevet præciseret, at afskrivningstabellerne alene er vejledende.
Det betyder, at en genstand kan værdiansættes til en anden værdi end hvad der følger af afskrivningstabellen ud fra blandt andet en nytteværdi-betragtning.
 Aftaleparterne er enige om at støtte lovforslaget med nedenstående justeringer og tilkendegivelser.
1. Ændring af selvrisiko Lovforslaget justeres, således at selvrisikoen generelt sænkes på fast ejendom med 3 procentpoint, eksempelvis fra 8 pct. til 5 pct. for den første skade på helårsboliger og fra 13 pct. til 10 pct. for fritidsboliger.
Derudover foreslås det at halvere selvrisikoen på løsøre fra 10 pct. til 5 pct.
For private helårsboliger og sommerhuse, som er godkendt til helårsbeboelse, indføres der et loft over selvrisikoen for så vidt angår skader på boligen og/eller løsøre heri på samlet 30.000 kr.
 Selvrisikoen vil herefter udgøre følgende:
 Selvrisiko i stormfoldsordningen (tallene er i pct.).
 i dog mindst 5.000 kr. og maksimalt 30.000 kr. inkl. løsøre i helårsboliger.
 ii dog mindst 10.000 kr.
2. Justering af dækningen for længerevarende genhusning Lovforslaget justeres, så de familier i helårsboliger, hvor længerevarende genhusning, opmagasinering og flytning, er nødvendigt, også opnår dækning for den første måneds omkostninger til genhusning m.v.
3. Øget fleksibilitet i anvendelsen af erstatningsudbetaling Lovforslaget justeres, så der åbnes mulighed for øget fleksibilitet for den skaderamtes anvendelse af den udbetalte erstatning fra stormflodsordningen.
Med justeringen gives den skaderamte mulighed for at anvende erstatningen til udbedring fleksibelt, og dermed rokere rundt på udgiftsposterne, som skaderamte finder mest hensigtsmæssigt, dog med respekt af pantets værdi.
Muligheden for fleksibel anvendelse af erstatningen kan benyttes, hvis der ikke er nogen panthavere, eller hvis den skaderamte boligejer får en panthavererklæring fra samtlige panthavere med accept af den ændrede anvendelse.
Herved skabes der en alternativ mulighed for erstatningsudbetaling som supplement til stormflodsordningens generelle praksis for erstatningsudbetaling.
4. Dispensation for anmeldelsesfristen Lovforslaget justeres, således at Stormrådets praksis med at dispensere fra stormflodsordningens anmeldelsesfrist på 2 måneder, såfremt fristoverskridelsen beror på forhold som den skaderamte er uden skyld i eller der i øvrigt foreligger berettigede undskyldelige grunde, fx sygdom eller lignende, kodificeres.
5. Udvalg til evaluering af stormflodsordningen Erhvervs- og vækstministeren nedsætter et udvalg, som skal se på en række forhold vedrørende stormflodordningen.
Udvalget skal se på sammenhængen mellem selvrisiko og betaling, mulighed for differentieret betaling, herunder fx mere risikobaseret selvrisiko eller differentieret på baggrund af en procentsats af brandforsikringen, samt hvordan incitamentet for den enkelte til at forebygge skader fastholdes.
Udvalget skal inddrage erfaringer med andre finansieringsordninger i sammenlignelige udenlandske landes tilsvarende katastrofeordninger samt fremtidige klimascenariers betydning for finansieringen af ordningen.
Det er i den forbindelse også relevant at se på sammenhængen mellem stormflodsordningen og initiativerne i regeringens klimatilpasningsstrategi samt kommunernes planlægningsredskaber og incitamenter til at forebygge oversvømmelsesskader.
Endvidere skal udvalget se på mulighederne for og de økonomiske konsekvenser ved at lade løsøre i kældre blive omfattet af stormflodsordningens dækning.
Udvalget skal derudover i øvrigt se på erfaringerne med administrationen af stormflodsordningen i lyset af stormfloden den 5.-6. december 2013 for at vurdere, om der er grundlag for justeringer af den praktiske administration med det sigte at sikre en let, hurtig og smidig administration af ordningen.
Der skal i den forbindelse gennem en spørgeskemaundersøgelse indhentes erfaringer fra skaderamte efter stormen Bodil.
Udvalget sammensættes af repræsentanter fra de relevante ministerier samt erhvervs- og forbrugerorganisationer og bistås af sagkyndige med særlige kompetencer inden for klima, meteorologi, statistik, finansiering og forsikring.
Udvalget skal aflevere sin rapport senest ultimo 2015. Aftaleparterne vil herefter drøfte opfølgning på udvalgets rapport.
6. Økonomi Lovforslaget med ovenstående justeringer nødvendiggør en øget finansiering for at sikre det tilstrækkelige økonomisk fundament under ordningen, hvorfor der sker en forøgelse af den årlige afgift, som finansierer ordningen, fra 30 kr. til 40 kr., og en midlertidig udvidelse af statsgarantien fra 200 mio. kr. til 400 mio. kr. kombineret med en ændring af den afgift, der opkræves til at tilbagebetale statsgarantien, fra 10 kr. til 20 kr.
7. Ikrafttræden Der er enighed om, at arbejde for at loven kan vedtages hurtigst muligt, så loven kan træde i kraft primo april 2014 og få virkning fra starten af december 2013, så alle skaderamte efter stormen Bodil får opgjort skade og udbetalt erstatning efter de ændrede principper.
Dette gælder også for skaderamte, som allerede har godkendt deres taksatorrapport og fået udbetalt en del eller hele deres erstatning.
