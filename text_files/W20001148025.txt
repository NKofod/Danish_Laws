Kendelse fra Pressenævnet i sag nr.  

 81/2000 Else  Marie  Mortensen har klaget til Pressenævnet  

 over en række artikler bragt i Fyens Stiftstidende i juli 2000, idet  

 hun mener, at god presseskik er tilsidesat.
 Af en artikel bragt i Fyens Stiftstidende den 2. juli 2000  

 med overskriften "S-politiker handler med sig selv" fremgår  

 bl.a. at:
 "DOBBELTROLLE: MF'er  Else  Marie  Mortensen  

 sælger kurser til kvindehus, hvor hun er formand.
 Folketingsmedlem  Else  Marie  Mortensen fra  

 Socialdemokratiet har i flere år ladet sit private firma gøre  

 forretninger med Kvindernes Hus i Odense, hvor hun selv sidder i bestyrelsen  

   lige nu som formand.
 Firmaet, KostGruppeKontrol (KGK) sælger et  

 slankekoncept, der består af blandt andet kurser for overvægtige  

 kvinder.
 Siden 1998 har Kvindernes Hus købt kurser af  Else  

  Marie  Mortensens firma, KGK.
 I 1998 og 1999 fik firmaet udbetalt i alt 325.008,- kroner  

 fra huset, fremgår det af regnskaberne for huset.
 Foreningen Kvindernes Hus blev stiftet af blandt andet  

  Else  Marie  Mortensen  og andre socialdemokrater i 1985 og har siden  

 været socialdemokratisk ledet.
Detaljeret kontrakt I dag foreligger der mellem huset og  Else  Marie  

  Mortensen en fire-siders kontrakt.
 Den beskriver nøje, hvad KGK skal have ud af  

 kurserne.
 Der har gennem længere tid været stærk  

 utilfredshed med  Else  Marie  Mortensens dobbeltrolle blandt brugerne af  

 Kvindehuset og i bestyrelsen, hvor der har været hyppige  

 udskiftninger.
 Senest har to nye medlemmer af bestyrelsen   fra LO og  

 Socialdemokratiet   taget afstand fra kontrakten.
 Af regnskaberne for Kvindernes Hus ser det ud, som om  

 huset har tjent 30.000   40.000,- kroner pr. år på at afholde  

 slanke-kurserne.
Else  Marie  Mortensen har denne kommentar: "Hvis  

 nogen mener, jeg har en dobbeltrolle, som jeg ikke burde have, så  

 falder jeg da gerne ud af den.
Det kan da være, jeg selv opsiger  

 kontrakten om kurserne med Kvindernes Hus." Hun betragter i øvrigt hele sagen som en hetz mod  

 hendes person og kalder det bagvaskelse. " Af en artikel bragt i Fyens Stiftstidende samme dag med  

 overskriften "Dobbeltrollen" fremgår bl.a. at:
 "Det begyndte med harmløse selvhjælpsgrupper  

 for kvinder, der gerne ville tabe sig.
 Det er foreløbig endt med en bitter personstrid med  

 det fynske folketingsmedlem  Else  Marie  Mortensen fra Socialdemokratiet i  

 orkanens øje.
 Årsag: Hendes dobbeltrolle omkring Kvindernes Hus i  

 Odense, som hendes private firma, KostGruppeKontrol (KGK), har tætte,  

 kommercielle forbindelser til.
 Striden rækker dybt ind på Rådhuset i  

 Odense og i de mange socialdemokratiske enklaver i byen og i kommunen.
Og den afslører, at politik kan være  

 ubarmhjertig for den, der kommer tæt på den usynlige streg mellem  

 moral og anstændighed på den ene side og personlig vinding  

 på den anden." Af en artikel bragt i Fyens Stiftstidende samme dag med  

 overskriften "-Det er en hetz" fremgår bl.a. at:
"Hun opfatter det hele som en ren hetz mod hendes person.  

 - "Det er dybt ubehageligt.
Det kan da ikke passe, at man skal svines til  

 for noget, der er begyndt som gratis, socialt arbejde, og som alle er glade  

 for", mener  Else  Marie  Mortensen.
Stort aktiv Hun fremhæver slankekurserne som et stort aktiv for  

 Kvindernes Hus.
De giver kendskab til huset ude i byen, og de skaber stor  

 omsætning.
 Da kontrakten blev udarbejdet i løbet af 1999, var  

  Else  Marie  Mortensen trådt tilbage som formand i kvindehuset  

 på grund af sygdom.   "Hvordan kan man tro, at jeg var oplagt til at  

 snyde nogen", spørger hun.
"Det her berører mig dybt.
Jeg føler, at  

 nogle mennesker falder mig i ryggen, og jeg betragter det som bagvaskelse af  

 min person.
Hvis nogen har mod- og  mandshjerte til at stå frem  

 med disse beskyldninger, så er jeg rede til at møde dem i retten  

 om nødvendigt", lyder det med fasthed i stemmen. " Den 3. juli 2000 bragte Fyens Stiftstidende artiklerne  

"Tvivl om mandat til bestyrelse" og "S-toppen vidste alt", der  

 ligeledes omtaler sagen, samt artiklen med overskriften "Slanke-kontrakt  

 er ensidig" hvoraf det bl.a. fremgår at:
 "VURDERING: Flest fordele til  Else  Marie  

  Mortensens firma i aftale med Kvindernes Hus, mener kendt  

 erhvervsadvokat.
 Socialdemokraten  Else  Marie  Mortensens firma,  

 KostGruppeKontrol (KGK), har en meget fordelagtig kontrakt med Kvindernes Hus  

 i Odense om afholdelse af slanke-kurser.
Det vurderer den kendte erhvervsadvokat  Jørn  

  Bonnesen, Odense." Af Fyens Stiftstidendes leder den 4. juli 2000 med  

 overskriften "Moralens årti ikke passé" fremgår  

 bl.a. at:
 "Nogle mennesker mangler det indre vækkeur, eller de  

 glemmer, at det burde advare  dem om, hvordan man kan tillade sig at  

 opføre sig, hvis man ikke vil tabe sin hæderlighed i almindeligt  

 omdømme.
Vi har haft for mange  sager i den sidste tid.
Det  

 bør ikke kun være 90'erne, der blev udnævnt til moralens  

 årti!. Det er muligt moral har en kedelig klang.
Men uden en  

 sådan indbygget, specielt, når det drejer sig om andres penge,  

 kan man let komme galt af sted.
 Det ser ikke bedre ud for dem, der dækker over et  

 misbrug, som man ikke får sagt fra overfor.
 Anledning til disse bemærkninger er avisens  

 afsløringer af folketingsmedlem,  Else  Marie  Mortensens uheldige  

 dobbeltrolle.
Men den fynske sag er ikke enestående.
I KUC var der  

 også problemer, ligesom der var i Ungbo og en række andre sager i  

 de senere år.
Pamperi kalder vi det, og plejer at hæfte  

 partibetegnelsen Socialdemokratiet på det.
Men så enkelt er det  

 ikke, for at mennesker ikke kan holde forbruget af andres midler i ave og  

 ikke kan holde sig fra at blande familiemedlemmer og personlige medlemskaber  

 ind i tingene, så det bliver helt infiltreret i hinanden, kan ikke kun  

 henføres til partifarven, men til personlighedens manglende moral.
Berlingske Tidende er blevet voldsomt mistroet i det, der  

 har været kaldt "deres jagt" på den foreslåede kandidat til  

 KUC formand, tidl. folketingsmedlem  Laue  Trabjerg  Smith, der måtte  

 gå som generaldirektør fra Red Barnet på grund af den  

 megen omtale.
Avisen kunne i weekenden dokumentere, at Red Barnet havde andet  

 end avisomtalen at hænge generaldirektøren op på.
På  

 mange måder ligner de to sager hinanden: Indblanding af private  

 interesser- også pengeinteresser-, familiemedlemmers involvering og et  

 for stort antal personlige kasketter, samt forbrug/misbrug af offentlige  

 midler".
 Samme dag bragte Fyens Stiftstidende en artikel med  

 overskriften "K: Pinligt for socialdemokrater" samt en artikel med  

 overskriften "S-gruppen glemte at droppe  Else  Marie  Mortensen", der  

 ligeledes omhandlede sagen.
 Den 5. juli 2000 bragte Fyens Stiftstidende artiklerne med  

 overskrifterne "Fynsk MF'er opsiger kontrakt" og "Trækker sig  

 for partiets skyld" om sagen, samt en pressemeddelelse udsendt af  

 klageren med overskriften "Ingen sag", hvoraf det fremgår  

 at:
 "Efter de seneste dages massive hetz i Fyens Stiftstidende  

 mod min person og mit firma KGK's samarbejde med foreningen Kvindernes Hus,  

 har jeg gårs dato besluttet at opsige kontrakten mellem KGK og  

 Kvindehuset med det gældende opsigelsesvarsel.
 Min beslutning hviler udelukkende på hensynet til  

 mit parti, Socialdemokratiet, Kvindehuset og mine øvrige  

 samarbejdspartnere, der desværre er blevet trukket ind i denne  

 "sag".
Jeg har personligt udviklet et slankekoncept, som utallige  

 mennesker efterhånden har haft stor glæde af.
Foreningen  

 Kvindernes Hus har i en årrække været involveret i en  

 kursusvirksomhed byggende på mit koncept, som vi i fællesskab har  

 indgået en kontrakt om.
Det har betydet at en lille forening har haft  

 en årlig ekstraindtægt på 35-40.000,- kroner, som den nu  

 på grund af massiv pressehetz må vinke farvel til.
Det finder jeg  

 yderst beklageligt.
Jeg mener fortsat ikke, at der er tale om nogen "sag",  

 idet jeg hverken etisk, moralsk eller juridisk har foretaget mig noget  

 angribeligt.
Jeg har i lighed med enhver anden politiker, der som  

 leverandør til f.eks. sin egen kommune, opfyldt alle  

 habilitetsbetingelser og holdt mig udenfor, når der skulle  

 træffes beslutninger, hvor mit firma har været involveret.
Samarbejdet med mit personlige firma har hele tiden  

 foregået i fuld åbenhed.
Det er således fremlagt på  

 generalforsamlinger i Kvindehuset, blandt andet for to år siden i 1998,  

 og INGEN har hidtil haft anledning til at kritisere det   før nu, hvor  

 Fyens Stiftstidende lægger forsider til og spalteplads til en  

 smædekampagne, som blandt andet bygger på anonyme breve.
Man kan  

 undre sig over avisens engagement, oven i købet på lederplads, i  

 en sådan "sag", men da jeg ikke kan leve med, at andre skal svines til  

 i den anledning, har jeg altså besluttet at opsige mit firmas  

 engagement med Kvindehuset   også selv om Kvindehuset hermed  

 desværre, mister en god og stabil indtægt." Den 6. juli 2000 bragte Fyens Stiftstidende en artikel med  

 overskriften "Opbakning fra Folketingsgruppen", hvoraf det bl.a.  

 fremgår at:
 "Det fynske folketingsmedlem  Else  Marie  Mortensen fra  

 Socialdemokratiet bakkes fuldt ud op af sin formand i partiets  

 Folketings-gruppe i sagen om hendes dobbeltrolle i forbindelse med Kvindernes  

 Hus og hendes private slankefirma.
Det oplyser  Else  Marie  Mortensen efter et møde i  

 går med gruppeformand  Ole  Løvig  Simonsen.   "Jeg er dybt  

 skuffet over den behandling, jeg har fået i avisen.
Det skal ikke  

 være nogen hemmelighed", siger  Else  Marie  Mortensen.
Påpeger fejl Hun ønsker at påpege flere faktuelle fejl i  

 den fremstilling, som Stiftstidende de seneste dage har givet omkring hendes  

 engagement i Kvindernes Hus i Odense.
 Endelig anfægter hun udtrykket "indskudskapital" i  

 forbindelse med oprettelsen af firmaet KGK i 1998.
 Stiftstidende skal medgive, at det ord ikke er anvendt i  

 de oplysninger, avisen har lagt til grund".
 Den 7. juli 2000 bragte Fyens Stiftstidende en artikel med  

 overskriften "Skjult dagsorden i kritik af MF'ers dobbeltrolle?",  

 hvoraf det bl.a. fremgår at:
 "SPLID:  Else  Marie  Mortensen angivet af en af  

 sine egne, hvis man skal tro anonymt brev.
 Folketingsmedlem  Else  Marie  Mortensen skulle  

 svækkes politisk.
 Det kan være den skjulte dagsorden for at få  

 den socialdemokratiske byrådsgruppe i Odense til at interessere sig for  

  Else  Marie  Mortensens engagement omkring Kvindernes Hus".
 I de efterfølgende uger bragte Fyens Stiftstidende  

 et par yderligere artikler, der omhandlede sagen samt diverse  

 læserbreve.
 Klageren har anført, at hun finder bladets  

 håndtering af sagen for ærekrænkende og bagvaskende, samt  

 at bladet har fremført forkerte påstande om hendes person.
 Klageren har endvidere anført, at hun i perioden  

 fra den 2. juli 2000 og nogle uger frem følte sig tæppebombet  

 med flere daglige injurierende og ærekrænkende artikler, som hun  

 ikke havde en chance for at tilbagevise, idet hun først fik lejlighed  

 til at kommentere påstandene, når artiklerne var skrevet  

 færdige.
Klageren har herudover anført, at bladet i lederen  

 bragt den 4. juli 2000 med overskriften "Moralens årti ikke  

 passé" roser sig af at have afsløret hendes dobbeltrolle,  

 hvilket imidlertid er noget forfærdeligt vrøvl.
Det er  

 således forkert at tale om en afsløring, når hendes rolle  

 var almindeligt kendt, og når den havde været behandlet på  

 en generalforsamling i Kvindernes Hus to år tidligere.
Hertil kommer,  

 at bladet selv har bragt flere artikler om Kvindernes Hus og om aktiviteterne  

 og slankekurserne i huset.
Klageren har tillige anført, at hun i samme leder  

 også beskyldes for pamperi samt for, at hun ikke kan holde forbruget af  

 andres midler i ave, samt at hun ikke kan holde sig fra at blande  

 familiemedlemmer ind i virksomheden m.v.
KGK er imidlertid ikke et  

 familieforetagende, men derimod klagerens fritidsvirksomhed, som  

 nærmest har karakter af en hobby.
Der er således ikke andre ejere  

 af KGK end klageren, og der er ikke nogen familiemedlemmer, der tjener penge  

 på KGK.
Klagerens familie hjælper hende, men det svarer blot til  

 almindelig faglig interesse for hendes arbejdsområder.
Klagerens  

 ægtefælle hjælper således med at udbetale  

 overenskomstmæssig korrekt løn til KGK-undervisere samt med at  

 føre kassekladde.
Klagerens søn og svigerdatter, der begge er  

 læger, finder begge begrebet overvægt interessant, og de har  

 derfor begge hjulpet med at uddanne KGK's undervisere samt hjulpet med at  

 fungere som back-up for underviserne.
Klageren har herudover anført, at når der i  

 bladets leder fra den 4. juli 2000 gives udtryk for, at hun har  

 forbrugt/misbrugt offentlige midler, så er det injurierende, idet hun  

 aldrig har misbrugt midler fra Kvindernes Hus.
Hertil kommer, at regnskaberne  

 for Kvindernes Hus er blevet revideret uden bemærkninger, og at huset  

 ikke er 100% offentligt financieret, idet der i væsentligt omfang er  

 tale om salg af ydelser og aktiviteter.
Klageren har endvidere anført, at baggrunden, for  

 at aftalen mellem Kvindernes Hus og KGK skal være juridisk uangribelig,  

 er, at der er tale om en aftale mellem en skattepligtig momsregistreret lille  

 virksomhed og en forening, der ikke svarer den slags afgifter.
Bladet  

 nævner endvidere KGK's overskud, men der er ikke nogen, der har spurgt,  

 hvad hendes overskud er, og hun har ikke nægtet at oplyse dette.
 Klageren har tillige anført, at indklagede alene  

 har brugt anonyme kilder eller kilder, der har haft et hævnmotiv i  

 forhold til hende, idet de pågældende led nederlag på den  

 seneste generalforsamling i Kvindernes Hus.
 Klageren har endvidere anført, at hun ikke ved,  

 hvad bladet mener, når man omtaler en indskudskapital, men at hun har  

 indskudt mange års hobbyvirksomhed, tre måneders hårdt  

 arbejde og 15.000 kroner i KGK.
 Klageren har endelig anført, at hun ikke kendte  

 bladets leder bragt den 4. juli 2000, da hun skrev sin pressemeddelelse, der  

 blev bragt i bladet den 5. juli 2000, samt at baggrunden for at hun har  

 trukket sit mandat fra bestyrelsen i Kvindernes Hus og opsagt kontrakten er,  

 at hun ikke kan klare den hetz, der er kørt mod hende, hvorimod der  

 ikke er tale om, at hun har indrømmet nogen fejl.
Indklagede har anført, at man har overholdt god  

 presseskik, idet man har optrådt fair over for klageren i  

 dækningen af sagen, der vedrører klagerens rolle som formand for  

 Kvindernes Hus, der er næsten 100% offentlig financieret, og som har  

 lavet en aftale om køb af slankekurser med klagerens personlige  

 slankefirma, KGK.
Indklagede har fundet det rigtigst at beskrive  

 dobbeltrollen, da en række kritikere i og omkring Kvindernes Hus  

 påpegede et misforhold i kontrakten mellem KGK og Kvindernes Hus, og  

da de samme kritikere pegede på muligheden for, at klageren var  

 inhabil, idet hun både var formand for Kvindernes Hus og eneejer af  

 KGK.
Der kunne endvidere sås tvivl om klagerens mandat til at sidde i  

 bestyrelsen for Kvindernes Hus, som udpeget af Odense Byråd, idet  

 byrådsgruppen ikke formelt havde udpeget hende, hvorfor hele den  

 socialdemokratiske byrådsgruppe også var part i sagen.
Det er  

 endvidere klart i offentlighedens interesse, hvad et lokalt socialdemokratisk  

 folketingsmedlem er involveret i forretningsmæssigt ikke mindst,  

 når det sker via bestyrelsesarbejde i et offentligt støttet  

 kvindehus, der bygger på arbejderbevægelsens  

 idégrundlag.
 Indklagede har endvidere anført, at betegnelsen  

 familiefirma er dækkende for KGK, når det tages i betragtning, at  

 klagerens mand laver regnskaberne, samt når klagerens søn og  

 svigerdatter optræder som lægekonsulenter.
Indklagede har tillige anført, at det ikke er  

 korrekt, at man ikke har spurgt klageren om størrelsen af hendes  

 overskud.
På et møde hjemme hos klageren spurgte indklagede  

 således klageren herom, men hun nægtede at oplyse det.
 Indklagede har herudover anført, at klageren ikke  

 blot kan henholde sig til, at hendes rolle var almindelig kendt og behandlet  

 på generalforsamlingen i 1998, idet en del af omtale vedrører  

 perioden fra efteråret 1999 og indtil nu, og idet den nye kontrakt  

 mellem KGK og Kvindernes Hus blev indgået i slutningen af 1999.
Indklagede har endvidere anført, at man ventede med  

 at trykke den første artikel til søndag den 2. juli 2000  

 på trods af, at artiklen havde været færdig i nogle dage.  

 Indklagede var således bekendt med, at klageren var på ferie, og  

 at hun kom hjem den 30. juni 2000 sent, men da det var bladets overbevisning,  

 at klageren skulle have lejlighed til at kommentere de kritikpunkter, der  

 fremgik af artiklen, ventede man med at bringe artiklen, til man havde  

 interviewet klageren den 1. juli 2000. Den 5. juli 2000 trykkede indklagede  

 endvidere den pressemeddelelse, klageren udsendte in extenso på  

 forsiden af Odense-sektionen, og samme dag holdt indklagede et møde  

 med klageren og hendes mand for at korrigere visse faktuelle fejl, hvilket  

 skete i artiklen "Opbakning fra Folketingsgruppen", der blev bragt den 6.  

 juli 2000. Denne artikel blev endvidere faxet til klageren til  

 gennemlæsning, inden den blev trykt, men klageren havde ingen  

 kommentarer.
Efterfølgende har indklagede holdt debatspalterne  

 åbne for både klagerens støtter og klagerens kritikere, og  

 alle indlæg er blevet trykt.
Indklagede har herudover anført, at kommentaren i  

 lederen fra den 4. juli 2000 giver udtryk for bladets generelle holdning til  

 forskellige sager, herunder klagerens sag.
Der er således tale om en  

 kommentar og et synspunkt, som ikke har nogen sammenhæng med bladets  

 dækning af klagerens dobbeltrolle.
Endelig har indklagede anført, at man kender  

 identiteten på alle de kilder, man har brugt, men at det ikke er alle  

 kilder, der er navngivet i bladet.
Samlet set finder indklagede  

 således, at man i dækningen af sagen har nået den  

 tættest mulige version af sandheden, hvorfor man må afvise  

 klagerens kritik.
I sagens behandling har følgende  

 nævnsmedlemmer deltaget: Axel Kierkegaard, Kaare R.
Skou, Bo Maltesen  

 og Ole Askvig.
 Pressenævnet udtaler:
Bladet har bragt en række kritiske artikler og  

 læserbreve om klageren, der er medlem af Folketinget for  

 Socialdemokratiet.
Artiklerne omhandler klagerens rolle som eneejer af  

 firmaet KostGruppeKontrol (KGK) og hendes rolle som bestyrelsesformand i  

 Kvindernes Hus.
Anledningen til, at bladet har bragt artiklerne, er, at der  

 er rejst kritik af klageren i anledning af, at KGK sælger slankekurser  

 til Kvindernes Hus, og at dette samarbejde er formaliseret i form af en  

 underskrevet kontrakt, der ifølge kritikerne på ensidig  

 måde fastlægger vilkårene for samarbejdet.
Uanset,  

at det lægges til grund, at klageren under forhandlingen af  

 denne kontrakt alene optrådte som ejer af KGK og ikke som  

 repræsentant for Kvindernes Hus, og uanset at det lægges  

 til grund, at det var almindeligt kendt, at klageren var involveret i  

 både Kvindernes Hus og KGK, samt uanset at det lægges til  

 grund, at kontrakten indeholder rimelige vilkår for begge parter,  

 finder Pressenævnet ikke anledning til at kritisere, at bladet i  

 forbindelse med omtalen af sagen beskriver klagerens rolle som en  

 dobbeltrolle.
 At bladet omtaler KGK som et familieforetagende, findes  

 heller ikke at kunne kritiseres, da både klagerens mand, søn og  

 svigerdatter efter klagerens eget udsagn i større eller mindre grad  

 hjælper hende med at løse opgaverne i firmaet.
Bladets kommentar i lederen bragt den 4. juli 2000, hvori  

 det omtales, at bladet har afsløret klagerens uheldige dobbeltrolle,  

 og hvori sagen sammenlignes med andre kendte sager, indeholder efter  

 Pressenævnets vurdering ikke en anklage om, at klageren har misbrugt  

 offentlige midler.
Lederen giver derimod udtryk for bladets holdning til  

 sagen og indeholder ikke synspunkter eller oplysninger, som overskrider  

 grænserne for den fri debat.
 Da bladet endvidere har efterprøvet oplysningerne i  

 artiklerne ved forelæggelse for klageren, og da bladet løbende  

 har bragt klagerens kommentarer, finder Pressenævnet ikke, at bladet  

 har tilsidesat god presseskik.
 Afsagt den 20. september 2000.
