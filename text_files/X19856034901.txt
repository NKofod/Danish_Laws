Et norsk og et svensk forsikringsselskab dækkede de derværende  

 producenters produktansvar for tagdækningsmateriale samt det danske  

 tagdækningsfirmas ansvar for arbejdets udførelse.
Da firmaet kun udleverede  

 garantibevis, var der ikke tale om erhvervsmæssig medvirken til forsikring.
 En advokat forespurgte forsikringstilsynet om lovligheden af, at nogle  

 tagdækningsfirmaer havde etableret forsikringsgaranterede  

 tagdækningsordninger, herunder om firmaerne overtrådte LFV § 220. Ifølge  

 denne bestemmelse må ingen i erhvervsmæssigt øjemed her i landet medvirke  

 til, at direkte forsikringer for her i landet bosiddende personer, danske  

 skibe eller her i landet beroende ejendele tegnes hos andre end danske eller  

 her registrerede udenlandske selskaber.
Det fremgik af sagen, at et norsk og et svensk forsikringsselskab havde  

 indgået kontrakt med nogle producenter, der var etableret i disse lande.  

 Forsikringsselskaberne afdækkede det ansvar, producenten havde som producent,  

 og det ansvar, tagdækningsfirmaet havde for udførelsen af  

 tagdækningsarbejdet.
Efter arbejdets udførelse blev der af tagdækningsfirmaet  

 udleveret et garantibevis til kunden, d.v.s. husejeren.
Det fremgik af  

 garantibeviset, at producenten indestod for materialet og tagdækningsfirmaet  

 for udførelsen af arbejdet, og at dette ansvar var dækket af en forsikring i  

 et forsikringsselskab.
Den formidling, som tagdækningsfirmaet foretog, bestod  

 således alene i at udlevere garantibeviset til husejeren, når arbejdet var  

 udført.
 Forsikringstilsynet udtalte, at der ikke var tale om, at  

 tagdækningsfirmaerne i erhvervsmæssigt øjemed medvirkede til, at kunden fik  

 tegnet forsikring i et forsikringsselskab, der ikke var etableret her i  

 landet, og der var således ikke tale om overtrædelse af LFV § 220.
