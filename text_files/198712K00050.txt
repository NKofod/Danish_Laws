Nr LSF 50 Forslag til Lov om bemyndigelse til optagelse af statslån i udlandet Fremsat af finansministeren (Palle Simonsen) den 28. oktober 1987 Vedtaget ved tredjebehandling den 26. november 1987 LOV nr 776 af 09/12/1987 § 1 Finansministeren bemyndiges til at optage lån i udlandet til et samlet beløb svarende til 30 mia. kr.
§ 2 Loven træder i kraft ved bekendtgørelsen i Lovtidende.
BEMÆRKNINGER TIL LOVFORSLAGET Bemærkninger Ved lov nr. 770 af 19. november 1986 fik finansministeren bemyndigelse til at optage lån i udlandet til et samlet beløb på 40 mia. kr.
Herudover har finansministeren bemyndigelse til at optage lån i udlandet i samme omfang, som der betales afdrag på udenlandske statslån (jfr. lov nr. 132 af 28. marts 1984).
Lånebemyndigelsen nedskrives, efterhånden som der aftales optagelse af nye statslån i udlandet.
Ved nedskrivning benyttes Danmarks Nationalbanks kurser på underskrivelsesdagen.
I nogle tilfælde etableres ved underskrivelsen af en aftale en ret, men ikke en pligt for staten til at låne visse beløb.
Det gjaldt således de bankkreditter, som tidligere udgjorde en væsentlig del af statens udenlandske låntagning.
Her har man først nedskrevet lånebemyndigelsen efterhånden som kreditterne hjemtoges, og her benyttedes Danmarks Nationalbanks kurser på hjemtagelsesdagen.
Når det gælder de såkaldte »Sovereign Notes« programmer som er etableret i 1985 og 1986, jf. herom nedenfor, har man valgt at nedskrive lånebemyndigelsen med maksimumsbeløbet straks, for at skabe større fleksibilitet i udnyttelsen.
Når der forfalder afdrag eller sker førtidige indfrielser på statslån i udlandet, forøges lånebemyndigelsen under benyttelse af afregningskurser, hvilket vil sige den kurs hvortil valutaen er købt.
Når staten opkøber sine egne udestående obligationer af ældre lån, sker der i realiteten førtidig indfrielse ligesåvel som når et lån direkte opsiges og tilbagebetales.
Tidligere var sådanne opkøb af beskedent omfang, men udviklingen på kapitalmarkederne har gjort, at det nu hyppigere end før kan betale sig at købe ældre obligationer, fordi man billigere kan udstede nye og mere markedskonforme.
Derfor er det finansministeriets hensigt at lægge den nominelle værdi af opkøbte obligationer til lånebemyndigelsen startende med beholdningen opgjort pr. 31. august 1987, jf.
 bilagstabel 1.
Finansudvalget underrettes efterfølgende om indgåede aftaler om optagelse af udenlandske statslån og får samtidig underretning om størrelsen af restlånebemyndigelsen.
I bemærkningerne til det seneste lovforslag om udenlandsk låntagning blev der redegjort for optagelsen af lån til og med august 1986.
Statens udenlandske låntagning og afdrag samt udviklingen i restlånebemyndigelsen i perioden 1. januar 1986 til 31. august 1987 fremgår af bilagstabel 1. Baggrunden for at lån og afdrag er medtaget tilbage fra 1. januar 1986 er en beklagelig fejl der tidligere er sket i opgørelsen af afdragene samt periodiseringen heraf i perioden 1. januar 31. august 1986. Ifølge den tidligere opgørelse var restbemyndigelsen pr. 31. august 1986 8.897 mill.
kr.
Nu fås 8.959 mill. kr.
 Statens hjemtagelse af lån i udlandet udgjorde i 1986 i alt 52 mia.
kr.
I 1987 er der indtil udgangen af august optaget lån for ialt 24 mia. kr.
For 1987 som helhed ventes en bruttolåntagning på ca. 25 mia. kr.
Den faldende bruttolåntagning skyldes formindskelsen af betalingsbalanceunderskuddet og den forøgede private nettokapitalimport.
En del af bruttolåntagningen går til dækning af statens førtidsindfrielser af tidligere optagne lån.
Baggrunden for førtidsindfrielserne er, at der kan optages nye lån til en lavere rente end de gamle.
I 1986 androg de førtidige indfrielser 11,6 mia. kr., og i 1987 forventes de at udgøre 7,5 mia. kr. (jfr.
 tabel 1).
I løbet af 1985-86 er der etableret to såkaldte »Sovereign Note« programmer på hver maksimalt 1 mia. dollar i henholdsvis USA og Europa.
På USA programmet har det gennemsnitlige udestående for 1986 været 543 mill. dollar og for første halvår 1987 på ca. 300 mill. dollar.
Programmet i Europa er etableret i december 1986 og det gennemsnitlige udestående har siden udstedelsen af de første gældsbeviser i februar 1987 været ca. 100 mill. dollar.
Det overvejes at udvide USA-programmet med 1 mia. dollars, således at maksimum ville blive 2 mia. dollars.
Baggrunden herfor er at man på fleksibel måde med udnyttelse af disse programmer, der består af meget korte kreditter med en løbetid fra nogle få dage til et år, kan opfange kortvarige udsving i de private kapitalbevægelser, idet man under programmerne med kort varsel kan optage lån på flere hundrede millioner dollar uden at påvirke renteniveauet, og hurtigt nedbringe gælden, når den ikke mere er nødvendig.
Endvidere har staten en egentlig beredskabskredit på 1 mia. dollar til rådighed.
Denne reserve er billig, så længe den ikke udnyttes, men forholdsvis dyr, hvis der trækkes på den, hvilket endnu ikke har været tilfældet.
Programmerne må opfattes som et led i bestræbelserne på at opbygge en betydelig fleksibilitet i valutareserveberedskabet.
 Tabel 1. Førtidige indfrielser i 1986 og 1987 af statslån i udlandet.
Andre offentlige låntageres udenlandske nettolåntagning udgjorde i 1986 3,5 mia. kr.
Af dette beløb tegnede hypotekbanken sig for 2,6 mia. kr., mens DONG-koncernens nettolåntagning udgjorde -0,9 mia.
kr.
Kommuners, elværkers, telefonselskabers m.v. nettolåntagning udgjorde 1,1 mia. kr. og Eksportfinansieringsfondens 0,7 mia. kr.
I 1987 forventes andre offentlige enheders nettolåntagning at udgøre 7,4 mia. kr.
 Mens der i 1985 var en privat nettokapitalimport på godt 38 mia. kr.
vendte dette i 1986 til en nettokapitaleksport på 16 mia. kr.
For 1987 ventes private kapitalbevægelser at resultere i en nettokapitalimport på omkring 20 mia. kr.
Afdrag på den statslige udlandsgæld forventes i 1987 at andrage 11,4 mia. kr., hvoraf 7,9 mia. kr. er førtidige indfrielser og 3,5 mia.
 kr. ordinære afdrag.
 Tabel 2. Betalinger vedrørende statens udenlandske gæld.
Anm.: Renter og afdrag er beregnet af den udestående gæld pr. juli 1987. Valutakurser pr. 31. juli 1987 er benyttet.
For variabelt forrentede lån er anvendt en rentesats på 6,52 pct. p.a.
De senere års erfaringer viser, at private kapitalbevægelser kan udvise hurtige og store udsving, hvilket nødvendiggør råderum for betydelig statslig låntagning.
Hertil kommer den påtænkte udvidelse med 1 mia.
USD af Sovereign Note programmet i USA, der vil indebære en nedskrivelse af lånebemyndigelsen med maksimumsbeløbet, altså ca. 7 mia. kr., selvom det forventede gennemsnitlige udestående på programmet vil blive et væsentligt lavere beløb.
Endvidere er der planer om at etablere et program i USA, der giver mulighed for inden for et maksimumsbeløb, f.eks. på 500 mill.
USD, at udstede mellemfristede værdipapirer i mindre portioner end ved almindelige obligationsemissioner.
I givet fald vil lånebemyndigelsen også straks blive nedskrevet med maksimumsbeløbet for et sådant »Medium Term Note« program.
I forbindelse med emission af fastforrentede euro-dollars obligationer har staten i flere tilfælde indgået aftaler om warrants, dvs. salg af rettigheder hvorved indehaveren af rettigheden under visse betingelser kan kræve, at staten udsteder obligationer på nærmere angivne vilkår.
Ved optagelse af lån med tilknyttede warrants er lånebemyndigelsen blevet nedskrevet både med det optagne lån og med det lån, som eventuelt kunne blive udstedt, hvis warrants bliver udnyttet.
Hvis det bliver mere udbredt med lån med tilknyttede warrants vil lånebemyndigelsen altså kunne blive nedbragt med baggrund i en låntagning, som måske til sin tid ikke vil finde sted.
Lånebemyndigelsen vil blive opskrevet med de uudnyttede beløb, når adgangen til at udnytte warrants udløber, men dette varer typisk en årrække.
Med udgangspunkt i usikkerheden vedrørende den private kapitalimport og med baggrund i lånetyper, der medfører nedskrivning i bemyndigelsen uden tilsvarende umiddelbar låntagning af tilsvarende størrelse, findes det ønskeligt at forøge den udenlandske lånebemyndigelse med 30 mia. kr.
 Tabel 3. Bruttolåntagning, afdrag og restlånebemyndigelse.
 (* 1) Modværdien i dkr. er opgjort i indfrielsesdagskurser.
 (* 2) Kurs pr. 31. juli 1987.
