En klager, der drev udlejningsvirksomhed og anden virksomhed i  

 interessentskabsform, havde i april 1987 købt en landbrugsvirksomhed, hvorved  

 han blev bogføringspligtig.
Da hans regnskab ikke opfyldte bogføringslovens  

 krav, og da der endvidere ikke forelå særskilte regnskaber for de enkelte  

 virksomhedsarter, var han ikke berettiget til at anvende virksomhedsordningen  

 for 1987, jf. lovens § 2, stk. 1.
 Pelsdyravler A klagede over, at de stedlige skattemyndigheder ikke havde  

 anset ham for berettiget til at anvende virksomhedsskatteordningen for 1987,  

 idet bogføringslovens krav ikke var opfyldt, jf. virksomhedsskattelovens § 2,  

 stk. 1.
Det var oplyst, at klageren medio april 1987 havde erhvervet en  

 landbrugsejendom med et areal på 28.4332 (m2). Herudover havde klageren  

 drevet udlejningsvirksomhed og minkavl i interessentskabsform.
Klageren, der  

 ved erhvervelsen af landbrugsejendommen var blevet bogføringspligtig, havde  

 udarbejdet et samlet regnskab for virksomhederne under et på grundlag af  

 momsbog, foreliggende bilag m.v.
Klagerens revisor nedlagde påstand på, at klagerens slutskat skulle  

 fastsættes efter reglerne i virksomhedsskatteloven.
Til støtte herfor  

 henviste han bl.a. til pkt. 53, 4. afsnit, i cirkulære til loven, hvori det  

 er anført, at det blot er afgørende, at der regnskabsmæssigt kan ske en  

 adskillelse af virksomhedens økonomi og den skattepligtiges private økonomi.  

 Endvidere henviste revisoren til, at der til sidst i 5. afsnit endog tillades  

 en opdeling af den private økonomi for virksomheden, foretaget på grundlag af  

 et skøn.
Revisoren anførte, at der var tale om et overgangsår, og han  

 påpegede, at det var tilkendegivet, at ligningsmyndigheden burde anvende en  

 lempelig praksis.
Told- og Skattestyrelsen udtalte under sagen, at klageren alene havde  

 lavet et samlet regnskab for virksomhederne under et på grundlag af momsbog,  

 foreliggende bilag m.v.
Det var således ikke muligt at opgøre transaktionerne  

 mellem klageren og de respektive virksomheder, herunder opgørelse af eventuel  

 rentekorrektion for de enkelte virksomheder efter bestemmelserne i  

 virksomhedsskattelovens § 11, stk. 2 og 3. Det var heller ikke muligt at  

 opgøre eventuelle transaktioner virksomhederne imellem med henblik på en  

 korrekt indkomstopgørelse.
Klageren havde således, til trods for, at han blev  

 bogføringspligtig i april 1987, undladt at føre et egentligt kasseregnskab.
Klagerens revisor anførte hertil, at der for interessentskabet var  

 udarbejdet et selvstændigt regnskab, ført løbende på kontokort.
Der var i  

 dette regnskab ingen bevægelser på kassen, men alle bevægelser var gået via  

 kassekreditten, der var afstemt.
For de øvrige virksomheder var der aflagt et  

 samlet regnskab, idet man så kun skulle udfylde et virksomhedsskema og et  

 skema til virksomhedsordningen.
I balanceark/arbejdspapir havde man en  

 opdeling - også med hensyn til kontant nettoindskud/-hævning opdelt på hver  

 enkelt udlejningsejendom og på landbrug/minkfarm.
Med hensyn til eventuel  

 rentekorrektion var der ifølge regnskabets kapitalkonto anført et  

 nettoindskud for henholdsvis interessentskabet og et nettoindskud for øvrig  

 virksomhed.
Da der som nævnt for interessentskabet var udfærdiget et  

 selvstændigt regnskab, og der var aflagt et regnskab for de øvrige  

 virksomheden, var der således ingen transaktioner virksomhederne imellem.
For  

 så vidt angik den i april 1987 indtrådte bogføringspligt oplyste revisoren,  

 at reglerne omkring virksomhedsskatteordningen ikke havde været klageren  

 bekendt omkring datoen for bogføringspligtens indtræden.
Landsskatteretten bemærkede, at det efter virksomhedsskattelovens § 2,  

 stk. 1, er en betingelse for at anvende lovens regler, at der udarbejdes et  

 selvstændigt regnskab for virksomheden, der opfylder bogføringslovens krav,  

 jf. § 2, stk. 1, i bekendtgørelse nr. 547 af 13. august 1987 om skattemæssige  

 krav til regnskabsgrundlaget og regnskabet for erhvervsdrivende, der anvender  

 reglerne i virksomhedsskatteloven.
Efter § 2, stk. 2, i bekendtgørelsen er  

 det endvidere en betingelse for anvendelse af virksomhedsskatteordningen, at  

 reglerne i bekendtgørelsen om mindstekrav til årsregnskaber, der vedlægges  

 selvangivelsen, er opfyldt, ligesom det efter § 2, stk. 3, kræves, at  

 regnskabsaflæggelsen foretages særskilt for hver virksomhed, når den  

 erhvervsdrivende ejer flere virksomheder.
Da klageren ikke havde udarbejdet et selvstændigt regnskab for hver af  

 virksomhederne, der opfyldte bogføringslovens krav, var lovens og  

 bekendtgørelsens betingelser for at anvende virksomhedsskatteordningen ikke  

 opfyldt.
Retten fandt derfor, at det var med rette, at de stedlige  

 skattemyndigheder ikke havde anset klageren for berettiget til at anvende  

 virksomhedsskatteordningen for 1987.
 LV 1989, L 1.1.
