 Udtalt, at den virksomhed, som kommunalbestyrelsen udøver under en  

 vedtaget spørgetid, må anses for en kommunal forvaltningsvirksomhed, og at  

 forvaltningsretlige regler, herunder offentlighedsloven og forvaltningsloven,  

 derfor også må gælde for den virksomhed, der foregår i spørgetiden.
 Endvidere udtalt, at det afgørende for, hvorvidt et  

 kommunalbestyrelsesmedlems talepapir er omfattet af offentlighedslovens  

 regler om aktindsigt, er, om talepapiret har været undergivet administrativ  

 sagsbehandling i forbindelse med en forvaltningsmyndigheds virksomhed, jf.  

 offentlighedslovens § 4, stk. 1, 1. pkt.
Et talepapir, der er udarbejdet af forvaltningen, vil derfor under  

 alle omstændigheder være omfattet af reglerne om aktindsigt.
Et sådant  

 talepapir må imidlertid i almindelighed anses for at være et internt  

 arbejdsdokument, som er undtaget fra retten til aktindsigt, jf.  

 offentlighedslovens § 7. Talepapiret fortaber dog sin interne karakter,  

 såfremt det udleveres til udenforstående, f.eks. til pressen.
Et talepapir, som er udarbejdet af kommunalbestyrelsesmedlemmet selv  

 til støtte for medlemmets personlige indlæg i en debat eller lignende, og som  

 ikke overgives til forvaltningen, vil derimod ikke kunne anses for at tilhøre  

 en sag og derfor heller ikke for omfattet af retten til aktindsigt.
Dette  

 gælder, uanset om talepapiret anvendes under et kommunalbestyrelsesmøde, et  

 udvalgsmøde eller en kommunalbestyrelses offentlige spørgetid, og uanset om  

 talepapiret anvendes af borgmesteren, en udvalgsformand eller et menigt  

 medlem af kommunalbestyrelsen.
 Da et sådant talepapir således ikke tilhører en sag, jf.
 offentlighedslovens § 5, stk. 1, vil det ikke kunne anses for at være  

 omfattet af retten til aktindsigt, fordi det udleveres til f.eks. en  

 journalist.
 Overgiver taleren derimod et sådant talepapir til forvaltningen, vil  

 dokumentet være at anse som en del af en sag og vil - da det ikke kan anses  

 for at være internt - som udgangspunkt være omfattet af retten til  

 aktindsigt.
Borgmester Finn Hansen Skævinge Kommune Harløsevej 20 3320 Skævinge (2. se bagest) Ved brev af 9. september 1993 har De under henvisning til  

 Indenrigsministeriets vejledende udtalelse af 27. juli 1993 til Tilsynsrådet  

 for Frederiksborg Amt og tilsynsrådets brev af 2. september 1993 til Jørgen  

 Østergaard, Grimstrupvej 22, Skævinge anmodet om ministeriets stillingtagen  

 til følgende forhold:
 1.  De har henvist til, at tilsynsrådet i det nævnte brev af 2.  

 september 1993 har anført, at en af en kommunalbestyrelse vedtaget spørgetid  

 må betragtes som en del af den kommunale forvaltning set i relation til  

 offentlighedsloven, og at eventuelle overtrædelser af offentlighedsloven kan  

 vurderes af tilsynsrådet inden for tilsynsrådets legalitetstilsyn.
 De er uenig i tilsynsrådets opfattelse og har herved bl.a. henvist til  

 argumentationen i Deres udtalelse af 6. maj 1993 til tilsynsrådet.
 Efter Deres opfattelse er spørgetiden ikke et møde, hvor  

 kommunalbestyrelsen optræder som forvaltningsmyndighed som led i en  

 administrativ sagsbehandling eller i øvrigt udøver nogen offentlig  

 forvaltning.
De har derfor også fundet, at den virksomhed, der udøves i spørgetiden,  

 ikke falder ind under offentlighedsloven.
Det er Deres opfattelse, at det  

 modsatte synspunkt vil indebære, at manuskripter udarbejdet af eller til et  

 kommunalbestyrelsesmedlem til brug i en almindelig offentlig debat om  

 kommunalpolitiske forhold på begæring skal udleveres.
 I den forbindelse har De tillige anmodet om Indenrigsministeriets  

 stillingtagen til, om den virksomhed, der udøves i spørgetiden, falder ind  

 under forvaltningsloven.
2.  De har endvidere anmodet om Indenrigsministeriets  

 stillingtagen til, om et talepapir til Deres eget personlige brug anses for  

 at blive et dokument i en sag, hvis De udleverer talepapiret til f.eks. en  

 journalist.
De har anført, at konsekvensen af udleveringen i bekræftende fald  

 bliver, at talepapiret får karakter af et officielt dokument, som skal  

 tilakteres en sag, og som er undergivet aktindsigtsbestemmelserne i  

 offentlighedsloven og forvaltningsloven.
 3.  De har endelig henvist til en skrivelse af 14. maj 1993 fra  

 udvalgsformand Otto Jensen og anmodet Indenrigsministeriet om at  

 tilkendegive, hvorvidt en i skrivelsen omtalt samtale mellem udvalgsformanden  

 og en journalist er omfattet af bestemmelsen om notatpligt i  

 offentlighedslovens § 6.
 Tilsynsrådet for Frederiksborg Amt har i ovenfor nævnte brev af 2.  

 september 1993 bl.a. udtalt følgende:
 »Tilsynsrådet er (...) fortsat af den opfattelse, at en vedtaget  

 spørgetid må betragtes som en del af den kommunale forvaltning set i relation  

 til offentlighedsloven, og at eventuelle overtrædelser af offentlighedsloven  

 kan vurderes af Tilsynsrådet inden for Tilsynrådets legalitetstilsyn.
 Der er i denne forbindelse lagt vægt på de bemærkninger, som er anført i  

 Indenrigsministeriets vejledende udtalelse af 27. juli 1993.
Tilsynsrådet har forstået denne vejledende udtalelse således, at et  

 talepapir i visse situationer kan være omfattet af offentlighedsloven og  

 forvaltningsloven.
Det afgørende er ikke karakteren af det møde, hvor  

 talepapiret anvendes, men derimod talepapirets tilblivelse og indhold,  

 herunder om talepapiret er udarbejdet af forvaltningen, eller om et talepapir  

 udarbejdet af taleren selv efterfølgende er overgivet til forvaltningen,  

 således at det i begge disse situationer bliver en del af sagen.
Hvis et  

 talepapir på denne måde er blevet en del af en sag i den kommunale  

 forvaltning, må det imidlertid som udgangspunkt anses for at være et internt  

 arbejdsdokument, som er undtaget fra retten til aktindsigt, jf. § 7 i  

 offentlighedsloven, dog med de undtagelser, som er anført i de sidste 4  

 afsnit s. 3 i Indenrigsministeriets skrivelse af 27. juli 1993.«.
 Af Indenrigsministeriets vejledende udtalelse af 27. juli 1993 fremgår  

 bl.a. følgende:
 »Efter § 5, stk. 1, nr. 1, i lov om offentlighed i forvaltningen (lov  

 nr. 572 af 19. december 1985 som ændret ved lov nr. 347 af 6. juni 1991)  

 omfatter retten til aktindsigt »alle dokumenter, der vedrører  

 sagen«.
Ifølge § 7 i offentlighedsloven omfatter retten til aktindsigt ikke en  

 myndigheds interne arbejdsdokumenter.
Som interne arbejdsdokumenter anses  

 blandt andet dokumenter, der udarbejdes af en myndighed til eget brug.
Er talepapiret udarbejdet af forvaltningen, tilhører det en sag, uanset om  

 det konkret benyttes.
Dokumentet vil i så fald som udgangspunkt være omfattet  

 af retten til aktindsigt, jf. § 5, stk. 1, nr. 1, i offentlighedsloven.
Er talepapiret udarbejdet af taleren selv til støtte for dennes personlige  

 indlæg i en debat eller lignende, vil dokumentet efter Indenrigsministeriets  

 opfattelse ikke tilhøre sagen og kan derfor ikke anses for omfattet af retten  

 til aktindsigt.
Dette gælder, uanset om talepapiret anvendes under et  

 kommunalbestyrelsesmøde, et udvalgsmøde eller en kommunalbestyrelses  

 offentlige spørgetid, og uanset om talepapiret anvendes af borgmesteren, en  

 udvalgsformand eller et menigt medlem af kommunalbestyrelsen.
 Har forvaltningen oprindeligt udarbejdet udkast til et talepapir til  

 f.eks. borgmesteren, og har denne efterfølgende ændret i talepapiret, vil  

 talerens ændrede eksemplar ikke være omfattet af retten til aktindsigt.
 Såfremt taleren derimod efterfølgende lader sit talepapir overgive til  

 forvaltningen, vil dokumentet være at anse som en del af sagen og således som  

 udgangspunkt være omfattet af retten til aktindsigt.
 Et talepapir må imidlertid i almindelighed anses for at være et internt  

 arbejdsdokument, som er undtaget fra retten til aktindsigt, jf. § 7 i  

 offentlighedsloven.
Dokumentet fortaber dog sin interne karakter, såfremt det udleveres til  

 udenforstående, f.eks. til pressen.' I denne anledning skal Indenrigsministeriet - i tilknytning til det  

 anførte i ministeriets vejledende udtalelse af 27. juli 1993 - supplerende  

 udtale følgende:
 Tilsynsrådene fører tilsyn med, at kommunerne overholder lovgivningen, jf.  

 § 61 i lov om kommunernes styrelse (lovbekendtgørelse nr. 526 af 22. juni  

 1993). Tilsynet er et retligt tilsyn og omfatter kun spørgsmål om, hvorvidt  

 der er sket en tilsidesættelse af lovgivningen, herunder offentligretlige  

 retsgrundsætninger.
 Indenrigsministeriet er ikke almindelig klageinstans i forhold til  

 tilsynsrådene, men kan dog afgive vejledende udtalelser om forståelsen af  

 retsspørgsmål.
Ad. 1. Er den af kommunalbestyrelsen udøvede virksomhed under en  

 vedtaget spørgetid en del af den offentlige forvaltningsvirksomhed? Det følger af § 1, stk. 1, i lov om offentlighed i forvaltningen (lov nr.  

 572 af 19. december 1985 som ændret ved lov nr. 347 af 6. juni 1991) og af §  

 1, stk. 1, i forvaltningsloven (lov nr. 571 af 19. december 1985 som ændret  

 ved lov nr. 347 af 6. juni 1991), at disse love gælder for  al  

 virksomhed , der udøves af den offentlige forvaltning.
Afholdelse af spørgetid, hvor kommunens borgere får mulighed for at stille  

 spørgsmål til kommunalbestyrelsens medlemmer, er ikke reguleret i  

 lovgivningen.
Spørgsmålet om indførelse af spørgetid og i bekræftende fald  

 spørgetidens form afgøres af den enkelte kommunalbestyrelse.
Uanset at  

 spørgetiden ikke er et egentligt kommunalbestyrelsesmøde, er der dog tale om  

 et offentligt møde, som kommunalbestyrelsen har arrangeret.
Det følger heraf,  

 at spørgetiden ikke kan gøres til forum for forhandlinger af en hvilken som  

 helst karakter, men må dreje sig om emner af kommunalt indhold.
Om  

 spørgetidsordninger kan i øvrigt henvises til betænkning nr. 798/1977 om  

 kommunalt nærdemokrati, side 77 ff.
Da spørgetiden således afholdes i kommunalt regi med kommunalbestyrelsen  

 som ansvarlig for afviklingen, må den virksomhed, der foregår i spørgetiden,  

 efter Indenrigsministeriets opfattelse anses for en kommunal  

 forvaltningsvirksomhed.
Som følge heraf må forvaltningsretlige regler,  

 herunder offentlighedsloven og forvaltningsloven også gælde for den  

 virksomhed, der foregår i spørgetiden.
 Det forhold, at en af kommunalbestyrelsen vedtaget spørgetid må anses som  

 en del af kommunalbestyrelsens forvaltningsvirksomhed er i sig selv uden  

 betydning for spørgsmålet om aktindsigt i talepapirer, der benyttes af  

 kommunalbestyrelsesmedlemmer under spørgetiden.
 Spørgsmålet om aktindsigt i kommunalbestyrelsesmedlemmers talepapirer må  

 afgøres på grundlag af en vurdering af, om talepapiret har været under  

 administrativ sagsbehandling, jf. nærmere nedenfor ad 2. Det er uden  

 betydning, om talepapiret vedrører en tale afholdt i forbindelse med en  

 spørgetid eller i anden sammenhæng.
Ad 2. Retten til aktindsigt i kommunalbestyrelsesmedlemmers  

 talepapirer § 4, stk. 1, 1. pkt., i offentlighedsloven er affattet således:
»Enhver kan med de undtagelser, der er nævnt i §§ 7-14, forlange at  

 blive gjort bekendt med dokumenter, der er indgået til eller oprettet af en  

 forvaltningsmyndighed som led i administrativ sagsbehandling i forbindelse  

 med dens virksomhed.« På baggrund af det ovenfor anførte er det efter Indenrigsministeriets  

 opfattelse afgørende for, hvorvidt et talepapir er omfattet af  

 offentlighedslovens regler om aktindsigt, om talepapiret har været undergivet  

 administrativ sagsbehandling i forbindelse med en forvaltningsmyndigheds  

 virksomhed, jf. offentlighedslovens § 4, stk. 1, 1. pkt.
Et talepapir, der er udarbejdet af forvaltningen, vil efter  

 Indenrigsministeriets opfattelse derfor være omfattet af reglerne om  

 aktindsigt.
Dette gælder, uanset om talepapiret anvendes under et  

 kommunalbestyrelsesmøde, et udvalgsmøde eller en kommunalbestyrelses  

 offentlige spørgetid, og uanset om talepapiret anvendes af borgmesteren, en  

 udvalgsformand eller et andet medlem af kommunalbestyrelsen.
 Et talepapir, der er udarbejdet af forvaltningen, må imidlertid i  

 almindelighed anses for at være et internt arbejdsdokument, som er undtaget  

 fra retten til aktindsigt, jf. § 7 i offentlighedsloven.
Et talepapir, som er udarbejdet af taleren selv til støtte for dennes  

 personlige indlæg i en debat eller lignende, vil derimod ikke kunne anses for  

 at tilhøre en sag og derfor heller ikke for omfattet af retten til  

 aktindsigt.
Dette gælder, uanset om talepapiret anvendes under et  

 kommunalbestyrelsesmøde, et udvalgsmøde eller en kommunalbestyrelses  

 offentlige spørgetid, og uanset om talepapiret anvendes af borgmesteren, en  

 udvalgsformand eller et menigt medlem af kommunalbestyrelsen.
 Da et sådant talepapir således ikke tilhører en sag, jf.  

 offentlighedslovens § 5, stk. 1, vil det ikke kunne anses for at være  

 omfattet af retten til aktindsigt, fordi det udleveres til f.eks. en  

 journalist.
 Overgiver taleren derimod et sådant talepapir til forvaltningen, vil  

 dokumentet være at anse som en del af en sag og vil - da det ikke kan anses  

 for at være internt - som udgangspunkt være omfattet af retten til  

 aktindsigt.
 Ad 3. Notatpligten  Offentlighedslovens § 6, stk. 1, er affattet  

 således:
»I sager, hvor der vil blive truffet afgørelse af en  

 forvaltningsmyndighed, skal en myndighed, der mundtligt modtager oplysninger  

 vedrørende en sags faktiske omstændigheder, der er af betydning for sagens  

 afgørelse, eller som på anden måde er bekendt med sådanne oplysninger, gøre  

 notat om indholdet af oplysningerne.
Det gælder dog ikke, såfremt  

 oplysningerne i øvrigt fremgår af sagens dokumenter.« Hvis et kommunalbestyrelsesmedlem i sin egenskab af udvalgsformand -  

 f.eks. under en samtale med en journalist - modtager oplysninger af den i § 6  

 beskrevne karakter vedrørende en sag, der henhører under det pågældende  

 udvalg, vil medlemmet være forpligtet til at gøre notat om oplysningerne,  

 medmindre oplysningerne fremgår af sagens dokumenter.
 Tilsynsrådet for Frederiksborg Amt har modtaget kopi af dette brev.
Med venlig hilsen Henrik Grunnet  2. Tilsynsrådet for Frederiksborg Amt.
 2. not.
 Hvilket herved meddeles.
