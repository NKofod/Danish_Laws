Nr BSF 109 Forslag til folketingsbeslutning om et udviklingsprogram for folkeskolen  

 og skolen som lokalt kulturcenter Fremsat af Ole Vig Jensen (RV) Bilgrav-Nielsen (RV) Estrup (RV) Niels  

 Helveg Petersen (RV) den 30. januar 1987 Med henblik på en gennemgribende ændring af folkeskolen opfordrer Folketinget regeringen til at tage initiativ til et landsdækkende lokalt forankret udviklingsarbejde, som har til formål at forbedre folkeskolens rammer og indhold samt at fremme opbygningen af lokale kulturcentre i tilknytning til skolen.
 Følgende 7 punkter lægges til grund for den fortsatte udvikling:
1. Foruden en obligatorisk undervisning for børn og unge i den undervisningspligtige alder skal folkeskolens virksomhed omfatte et alsidigt kultur- og fritidstilbud, der formidles i et tæt samarbejde med lokalsamfundets folkeoplysnings- og foreningsliv, det frivillige børne- og ungdomsarbejde samt andre interesserede kredse af borgere.
Kultur- og fritidsaktiviteterne skal have form af et rammetilbud, som lokalsamfundets borgere inden for alle aldersgrupper selv skal forvalte og udvikle i samvirke med den undervisning, som finder sted.
2. Undervisningen må give eleverne mulighed for at afprøve og udvikle deres praktiske evner og anlæg, arbejde med teoretisk stof samt udfolde sig musisk og kreativt i en stadig vekselvirkning.
Undervisningsforløbene tilrettelægges således, at der kan brydes med den stærkt traditionelle time- og fagopdelte skole, ved at der for eksempel indgår periodelæsning og kursusuger.
3. Klasselæreren gives bedre muligheder for at varetage samordningen af både det faglige og det sociale arbejde omkring klassen og den enkelte elev, herunder også samarbejdet mellem klassens lærere og kontakten med forældrene.
4. Der åbnes mulighed for nye samarbejdsformer inden for skolen samt mellem elever, lærere, forældre og lokalsamfundet i øvrigt.
5. Der tilskyndes til ændrede organisationsformer i de kommunale forvaltninger, så den eksisterende opsplitning i skole, fritids- og socialforvaltning afløses af en samlet forvaltning for børne- og ungdomsområdet.
6. Lærerseminarierne udvikles til pædagogiske centre, hvorfra lokalsamfundenes skoler i højere grad kan hente inspiration og støtte for den faglige og pædagogiske udvikling.
7. Udviklingsforløbet fremmes ved, at den enkelte folkeskole får større frihed til at anvende de økonomiske midler, der er til rådighed, samt ved, at bevillingen til folkeskoleområdets forsøgsarbejde forøges på landsplan.
Oprindeligt fremsat lovforslag Blad nr 494 Med henblik på en gennemgribende ændring af folkeskolen opfordrer Folketinget regeringen til at tage initiativ til et landsdækkende lokalt forankret udviklingsarbejde, som har til formål at forbedre folkeskolens rammer og indhold samt at fremme opbygningen af lokale kulturcentre i tilknytning til skolen.
 Følgende 7 punkter lægges til grund for den fortsatte udvikling:
1. Foruden en obligatorisk undervisning for børn og unge i den undervisningspligtige alder skal folkeskolens virksomhed omfatte et alsidigt kultur- og fritidstilbud, der formidles i et tæt samarbejde med lokalsamfundets folkeoplysnings- og foreningsliv, det frivillige børne- og ungdomsarbejde samt andre interesserede kredse af borgere.
Kultur- og fritidsaktiviteterne skal have form af et rammetilbud, som lokalsamfundets borgere inden for alle aldersgrupper selv skal forvalte og udvikle i samvirke med den undervisning, som finder sted.
2. Undervisningen må give eleverne mulighed for at afprøve og udvikle deres praktiske evner og anlæg, arbejde med teoretisk stof samt udfolde sig musisk og kreativt - i en stadig vekselvirkning.
Undervisningsforløbene tilrettelægges således, at der kan brydes med den stærkt traditionelle time- og fagopdelte skole, ved at der for eksempel indgår periodelæsning og kursusuger.
3. Klasselæreren gives bedre muligheder for at varetage samordningen af både det faglige og det sociale arbejde omkring klassen og den enkelte elev, herunder også samarbejdet mellem klassens lærere og kontakten med forældrene.
4. Der åbnes mulighed for nye samarbejdsformer inden for skolen samt mellem elever, lærere, forældre og lokalsamfundet i øvrigt.
5. Der tilskyndes til ændrede organisationsformer i de kommunale forvaltninger, så den eksisterende opsplitning i skole, fritids- og socialforvaltning afløses af en samlet forvaltning for børne- og ungdomsområdet.
6. Lærerseminarierne udvikles til pædagogiske centre, hvorfra lokalsamfundenes skoler i højere grad kan hente inspiration og støtte for den faglige og pædagogiske udvikling.
7. Udviklingsforløbet fremmes ved, at den enkelte folkeskole får større frihed til at anvende de økonomiske midler, der er til rådighed, samt ved, at bevillingen til folkeskoleområdets forsøgsarbejde forøges på landsplan.
BEMÆRKNINGER TIL FORSLAGET ALMINDELIGE BEMÆRKNINGER Folkeskolen skal medvirke til at give eleverne mulighed for at forudse, påvirke og tilpasse sig samfundets hastige forandringer.
Med andre ord forberede eleverne til det liv, de skal leve som børn, unge og voksne.
Derfor må arbejdsbetingelserne i skolen være sådan, at der er mulighed for løbende at regulere på organisation og indhold.
Hvis ikke det er tilfældet, løber folkeskolen en risiko for at opdrage og uddanne til et liv, som ikke længere findes.
Det er som bekendt folkeskoleloven fra 1976 med senere ændringer, der danner rammen om det, der sker i skolen.
Umiddelbart kunne man tro, at loven er af så ny dato, at der er taget højde for mange af de problemstillinger, der er aktuelle i dag.
Når dette ofte ikke er tilfældet, skyldes det især to forhold:
1. Store dele af loven er udtænkt i og bygger på udviklingsarbejdet fra tresserne, hvor man befandt sig på toppen af industrisamfundet, og hvor forventningerne til fremtiden var anderledes, end de er i dag.
2. Det sidste årti har været fuldt af store forandringer på næsten alle områder, som påvirker børns liv mest.
Det første forhold kan vi kun tage til efterretning, men det andet kan overvejes nærmere med henblik på en vurdering af, hvilke ændringer der er nødvendige inden for folkeskolen.
Forslagsstillerne skal påpege de vigtigste grunde for beslutningsforslaget.
a.
Den teknologiske udvikling har medført en informationsstrøm, der er næsten uudtømmelig og samtidig lettilgængelig.
Det er derfor mere nødvendigt end nogen sinde før, at eleverne tilegner sig en viden, som gør det muligt for dem at kunne sortere den mængde af informationer, der udspredes.
Eleverne kan derfor ikke klare sig med blot at have læst et bestemt pensum.
Fremover er det endnu vigtigere end tidligere, at det, eleverne tilegner sig i skolen, er en viden, som de aktivt har arbejdet med.
Først når informationerne er bearbejdet og brugt aktivt, vil de udgøre en viden, som ikke blot huskes, så længe indlæringen finder sted, men som senere vil kunne anvendes, når der er brug for den. b.
Den ny teknologi har bevirket, at eleverne udsættes for langt flere påvirkninger af billedmæssig art end tidligere.
Her tænkes naturligvis først og fremmest på tv og vidio o.
Disse indtryk er typisk korte og intense og giver ikke tid til megen eftertanke.
Folkeskolen må danne modvægt til dette.
I stedet for at gå ind og konkurrere på mediernes betingelser må skolen søge at få eleverne til at se tingene i helheder, og der må arbejdes således, at børnene får tid til fordybelse og mulighed for engagement.
c.
Selv om omridset af det nye samfund først nu er begyndt at tegne sig, er der en række tendenser, som allerede fremstår klart.
Forandringerne vil komme stadig hurtigere, og hvis vi skal kunne klare disse hastige omstillinger, må eleverne i højere grad besidde evnen til at finde nye veje i fællesskab med andre.
For eksempel vil ændringerne på arbejdspladserne ske med et sådant tempo, at kun samarbejdende, kreative medarbejdere kan sikre den nødvendige fornyelse i virksomhederne, så de kan overleve i den hårde konkurrence.
I fritiden, som formodentlig vil udgøre en større del af menneskers tilværelse fremover, vil der også være brug for de skabende evner, så de aktive udfoldelsesmuligheder forbedres og forøges.
De ændringer i arbejds- og familiemønstrene, som længe har været undervejs, er fortsat.
I dag er det således under 10 pct. af kvinderne i den fødedygtige alder, der ikke er tilknyttet arbejdsmarkedet.
Da de fleste job samtidig er blevet mere stressende, så forældrene, når de kommer fra arbejde, ofte er udkørte, er kontakten mellem børn og forældre blevet ringere.
Den tid, der er til rådighed til fællesskab i det moderne samfunds familier, er blevet mindre, og det er ikke ualmindeligt, at en stadig større del af familiens fælles fritid beslaglægges af tv og video.
Alt dette indebærer, at børnenes og de unges kontakt med voksne ikke er tilstrækkelig.
Det stiller folkeskolen over for nye udfordringer.
Lærerne skal ikke overtage forældrenes rolle.
Lærernes daglige samvær med eleverne giver imidlertid børnene mulighed for en øget voksenkontakt.
Derfor må der afsættes den nødvendige tid hertil, især til klasselæreren, som spiller en central rolle i den forbindelse.
Indsatsen må i særlig grad tage sigte på at hjælpe de elever, der i dag føler sig tilsidesat og overflødige, og som derfor ofte skaber vanskeligheder for sig selv, skolen og det omgivende samfund.
d.
Samfundet bliver mere og mere kompliceret, og hvis borgerne ikke blot skal være passsive tilskuere, men aktive deltagere i en demokratisk proces, må de være godt udrustet allerede fra folkeskolen.
Derfor er det paradoksalt, at den samlede undervisningstid er blevet kraftigt beskåret i de sidste årtier.
 Nu er tiden inde til at erkende, at dette var en gal udvikling.
Undervisningstiden må gradvis forøges.
Faget dansk, hvis timetal i dag næsten er halveret i forhold til tidligere, bør have første prioritet.
e.
Det bør forsøges at give forældrene større indflydelse på og derved også større medansvar for, hvad der sker på deres barns skole.
Også eleverne må i højere grad inddrages i beslutningerne om skolens dagligdag.
Allerede i folkeskolen skal eleverne - som det er angivet i folkeskolens formålsparagraf - oplæres i demokrati, men med den form og det indhold, skolen har i dag, virker det ofte som en illusion.
Først når eleverne mere frit vælger de aktiviteter, de vil beskæftige sig med, vil de føle sig medansvarlige for den undervisning, de deltager i.
Nogle vil nok være nervøse for, om eleverne vil foretage mindre hensigtsmæssige valg.
Selv om det af og til skulle være tilfældet, er spørgsmålet, om det ikke er den eneste måde, hvorved vi får alle eleverne motiveret til at lære.
Alle disse problemer - folkeskolens problemer i øvrigt - løses ikke ved dette forslag alene, men forslaget kunne være et meget vigtigt skridt mod en skole, som kan fungere hensigtsmæssigt ved indgangen til år 2000.
Således er der behov for samlede, helhedsprægede beslutninger om folkeskolen i forlængelse af de enkeltændringer, der er gennemført i de senere år.
Det forudsætter imidlertid, at der tilvejebringes et bredere beslutningsgrundlag for, hvordan ideerne om fremtidens skole kan virkeliggøres.
Eller med andre ord, hvilke af ideerne der kan bære i praksis, og hvilke der ikke kan.
Derfor må der på landsplan gennemføres et omfattende udviklingsarbejde.
Erfaringerne herfra skal være udgangspunktet for en mere gennemgribende ændring af folkeskoleloven.
Et grundlag, de enkelte folkeskoler skal have mulighed for at være med til at udforme gennem deres deltagelse i udviklingsarbejdet lokalt.
 Alt i alt forener forslaget til folketingsbeslutning 3 fordringer:
A.
Bedre udviklingsmuligheder for folkeskolen gennem større frihed til den enkelte skole med hensyn til, hvad bevillingerne anvendes til, og herudover tilvejebringelse af øgede midler til udviklingsarbejdet inden for folkeskoleområdet.
 B. Åbning af folkeskolen over for det omkringliggende lokalsamfund.
C.
Særlig indsts for de vanskeligt stillede børn og unge.
BEMÆRKNINGER TIL DE ENKELTE PUNKTER ad 1 Ideen om at gøre skolen til eet blandt flere kulturcentre i lokalsamfundet fremmes og afprøves.
Skoler benyttes i dag af et stort antal foreninger, klubber m.v., ligesom der foregår megen folkeoplysning og voksenundervisning.
Men der er stort set ingen aktiviteter, hvor børn, forældre og bedsteforældre kan deltage sammen.
Det er denne mulighed for fællesaktiviteter for alle, der skal lægges vægt på.
Det frivillige børne- og ungdomsarbejde har igennem lange traditioner og nutidige aktiviteter etableret et frivilligt tilbud til børn og unge i lokalsamfundet, som det er værdifuldt at bevare, og det bør derfor sikres, at etableringen af skolen som et af flere aktivitetscentre i lokalområdet sker i et samvirke med det eksisterende udbud af fritidstilbud.
Der skal skabes økonomisk og organisatorisk mulighed for, at skolerne kan fremstå for lokalsamfundets borgere som et sted, hvor rammerne er til stede for at iværksætte aktiviteter, alle kan deltage i.
Kulturcentertanken bygger på en idee om, at folk kan selv.
Der er altså ikke tale om et færdigpakket, organiseret tilbud, hvor skolens elever og lokalbefolkningen henvises til at være forbrugere.
Det skal være borgerne selv, der udnytter og udfylder rammerne på baggrund af egne ønsker.
Ligeledes skal aktiviteterne på en eller flere måder have sammenhæng med og udvikle sig i en vekselvirkning med skolens undervisning samt socialt arbejde i kommunen.
Det er af afgørende betydning for afprøvningen af kulturcentertanken, at den ikke sammenblandes med ideer om heldagsskoler eller heltidsskoler, idet udgangspunktet netop ikke er en længere skoledag, ikke undervisning, men derimod tilbudet om en frivillig deltagelse i generationernes fælles virke i lokalsamfundet.
Kulturcentertanken bygger endvidere på, at aktiviteterne kan leve og gro i vekselvirkning med allerede eksisterende klub-, forenings- og undervisningstilbud.
Realiseringen må ske under iagtagelse af den udvikling, der er sat i gang under 10-punkts programmet, hvor folkeoplysningen og foreningerne blandt andet er i færd med at skabe lokale kultur- og mødesteder.
ad 2 I undervisningen må der tilrettelægges forløb, hvor børnene og de unge får mulighed for at afprøve og udvikle deres praktiske evner og anlæg, arbejde med teoretisk stof samt udfolde sig musisk og kulturelt.
Disse elementer må være vævet ind i hvert undervisningsforløb for at fremme børnenes aktive indlæring.
Skolen må ændre sin stofinddeling bort fra den nuværende stærkt fag- og timeopdelte undervisningsdag og -uge henimod tilrettelæggelsesformer, der naturligt kan indpasses i et semesteropdelt skoleår med blandt andet periodelæsning.
Der kan i denne forbindelse tænkes flere forskellige muligheder, men fælles for dem alle er, at de vil være så brede, at ingen enkeltperson, uanset hvor godt læreruddannelsen udformes, alene kan spænde over dem på et tilstrækkelig højt fagligt niveau.
Derfor nødvendiggøres et snævert gruppesamarbejde blandt lærerne omkring klassen.
Et samarbejde, der fordrer fælles ansvar og koordinering.
De udviklingsarbejder, der iværksættes på baggrund af de indholdsmæssige og organisatoriske ændringer, som dette indebærer, vil medføre en gennemgribende ændring af skolens hverdag og af lærerens indsats.
Det vil blandt andet forudsætte, at elevernes undervisningstid - især på mellemtrinet - forøges.
ad 3 Klasselærerprincippet er et enestående princip i den danske folkeskole.
Det er af stor betydning, at læreruddannelsen fortsat er tilrettelagt sådan, at lærerne kan følge børnene fra første til tiende klasse.
Den indsigt i børns og unges liv og udvikling, der herigennem erhverves, må udnyttes fuldt ud.
Derfor er det vigtigt, at klasselæreren, som er den voksenperson, der opfattes som mest betydningsfuld for børnenes skolegang, placeres langt mere centralt i arbejdet med såvel klassen som det enkelte barn.
Det må derfor sikres, at klasselærernes muligheder for at koordinere indsatsen både omkring klassen og den enkelte elev bliver bedre.
Især over for børn og unge, hvor hjemmet ikke har tilstrækkelig mulighed for at støtte.
Det må være en særlig opgave for skolen at række netop disse elever en hjælpende hånd i den udstrækning, det er nødvendigt.
I sådanne situationer vil klasselærerens opgave også række ud over den obligatoriske undervisningstid.
ad 4 Nye samarbejdsformer skolens personale imellem samt mellem lærere, forældre og elever har nøje sammenhæng med fornyelse af folkeskolens indhold og nye måder at organisere undervisningen på.
Der må afprøves nye former for fælles planlægning og vurdering af undervisningen omkring en klasse.
Det omgivende samfund må inddrages mere i undervisningen, ligesom denne i højere grad må foregå også uden for skolens mure.
Der bør ligeledes forsøges med ændrede styreformer som for eksempel etablering af egentlige skolebestyrelser for den enkelte folkeskole.
ad 5 I bestræbelserne for at fremme en helhedsorienteret indsats til gavn for børn og unge har det vist sig hensigtsmæssigt såvel i som uden for skolen at etablere enhedsforvaltninger, der kan modvirke den opsplittethed, som ofte kendetegner den kommunale administration inden for skole-, fritids- og socialsektorerne.
Erfaringerne fra kommuner, som forsøgsvis har tilstræbt en sådan sammenhængende og koordineret indsats på hele børne- og ungdomsområdet, er gode.
ad 6 Det tilstræbes at give seminarierne en stærkere placering i arbejdet med fremtidens skole.
De er i besiddelse af en faglig og pædagogisk ekspertise, som med fordel kunne udnyttes til gavn for lokalsamfundenes skoler, ligesom det vil kunne være en styrke for seminarierne at have en tættere kontakt med skolens hverdag.
Også seminariernes geografiske spredning over hele landet gør det både naturligt og nyttigt, at de, når det er muligt, inddrages i det lokale udviklingsarbejde.
ad 7 For at fremme udviklingsarbejdet må kommunerne og de enkelte skoler stilles friere med hensyn til ressourcernes anvendelse, end tilfældet er nu.
Der må ske en forøgelse af bevillingerne til Folkeskolens Forsøgsråd, som i højere grad må virke rådgivende end styrende for udviklingsarbejdet.
Foruden en vejledende rolle må rådet have ansvaret for indsamlingen og bearbejdningen af de erfaringer, der indhøstes.
Der må ske en lettelse af muligheden for at iværksætte udviklingsarbejde, herunder en udvidet adgang til at gennemføre flerårige forsøg.
 Virkeliggørelsen af 7-punkts programmet indledes allerede i 1987.
 I den forbindelse stilles der i dette finansår op imod 100 mill. kr.
 til rådighed med henblik på at fremme den ønskede udvikling.
Programmet opfølges bevillingsmæssigt i de kommende års finanslove.
