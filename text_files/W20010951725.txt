Betalingskorrektion,  

 administrationsvederlag  

  Forventningsprincippet A A/S klager for indkomstårene 1997-1999 over, at de stedlige  

 skattemyndigheder har forhøjet selskabets indkomst med del af  

 administrationsvederlag og nægtet betalingskorrektion.
Det fremgår af sagens oplysninger, at det klagende selskab  

 fremstiller polstermøbler.
Møblerne afsættes til de  

 enkelte møbelhandlere.
Der er 15 medarbejdere i virksomheden.  

 Selskabets salg til hjemmemarkedet varetages af to sælgere.
Herudover  

 er der salg til udlandet.
Selskabets aktier var indtil den 1. juli 1997 ejet af selskabets  

 direktør B.
På det tidspunkt blev aktierne overdraget til  

 holdingselskabet C ApS, der ejes af B.
 B er samtidig direktør i D ApS, hvis formål er at drive  

 handels- og agenturvirksomhed.
Møbelagenturet blev oprindelig drevet som personlig virksomhed,  

 hvor B repræsenterede forskellige fabrikker og drev personligt salg i  

 Danmark og på Grønland, Færøerne og Island.
Senere  

 blev virksomheden omdannet til ApS.
I 1985 - hvor virksomheden ophørte  

 med at repræsentere fabrikkerne på det danske marked -  

 påbegyndtes egen møbelproduktion i det klagende selskab.
Ved etableringen af det klagende selskab i 1985 blev det aftalt, at B  

 skulle være direktør og ansvarlig for salget, mens en anden  

 person stod for tilrettelæggelsen af produktionen.
Det blev aftalt, at  

 B skulle modtage en årlig direktørgage på 450.000 kr.  

 Beløbet blev faktureret af D ApS.
D ApS var i de af sagen omhandlede indkomstår ejet med 2,5 %  

 (A-anparter) af B - der samtidig var direktør og selskabets eneste  

 ansatte - og med 48,75 % (B-anparter) af hvert af B's to børn.
Der er  

 ikke knyttet stemmeret til B-anparterne.
Selskabet ejede en BMW, der anvendes  

 af B, men råder i øvrigt ikke over andre driftsmidler og  

 inventar.
Samtidig ejer selskabet en ubebygget grund anskaffet i  

 næringsøjemed.
B har ikke modtaget vederlag for sit virke som direktør i det  

 klagende selskab, idet D ApS har afholdt hans gage.
Gagen udgjorde for 1997 -  

 1999 hhv. 374.992 kr., 335.765 kr. og 337.339 kr. med tillæg af fri bil  

 og telefon, herefter i alt 431.270 kr., 430.765 kr. og 440.339 kr.
 Det klagende selskab har betalt administrationsvederlag til D ApS med  

 600.000 kr. pr. år.
Herudover har selskabet betalt salgsprovision til D ApS beregnet som 6 %  

 af det salg, som ikke går gennem de danske sælgere eller  

 udenlandske agenturer.
Provisionen indgår i D ApS' regnskab som en  

 efterpostering den 30/6 1999 med teksten "Prov.  1/7 - 30/6", men er baseret  

 på en løbende beregning ud fra hver enkelt salgsfaktura og  

 kreditnota.
D ApS har haft indtægter i indkomståret 1997 på 698.104  

 kr., heraf 600.000 kr. i administrationsvederlag fra det klagende selskab og  

 69.681 kr. i salgsprovision fra det klagende selskab.
For 1998 og 1999  

 udgjorde de tilsvarende tal 664.108 kr., 600.000 kr. og 48.752 kr., og  

 656.670 kr., 600.000 kr. og 56.670 kr.
Herudover har der været  

 finansielle indtægter.
Udgifter udgøres fortrinsvis af gage til  

 B, kontorholdsudgifter, kørselsudgifter samt afskrivning på bil.  

 Det regnskabsmæssige resultat udgjorde før skat hhv. 421.325  

 kr., 328.188 kr. og 287.957 kr.
Selskabets egenkapital udgjorde i 1997  

 1.872.823 kr., i 1998 1.958.511 kr. og i 1999 2.008.632 kr.
De stedlige skattemyndigheder har ved den påklagede afgørelse  

 lagt til grund, at B ikke har modtaget honorar for sit arbejde som  

 direktør i det klagende selskab direkte fra dette selskab.
Det er  

 bemærket, at selskabet betaler et administrationsvederlag til D ApS,  

 der herefter aflønner B og stiller bil og telefon til hans  

 rådighed.
Arbejdet udføres fra det klagende selskabs  

 lokaler.
Skattemyndighederne har herved fundet, at den manglende afholdelse af  

 direktørlønninger i det klagende selskab ikke kan anses for at  

 være en sædvanlig forretningsmæssig begrundet disposition.  

 Det er herved bemærket, at B er stærkt involveret i den daglige  

 drift og varetager ledelsesfunktioner inden for både indkøb,  

 produktionstilrettelæggelse, økonomisk og strategisk styring.
At  

 direktørens vederlag passerer gennem agenturet frem for at blive  

 udbetalt i det selskab, hvor arbejdet udføres, er anset for at  

 være et resultat af hovedaktionærens bestemmende indflydelse i  

 begge selskaber og de familiemæssige relationer til det klagende  

 selskabs ejerkreds.
Gennem det valgte arrangement har man overført en  

 sikker og løbende indtægt til agenturet, da  

 administrationsvederlaget overstiger direktørens faktiske  

 aflønning og de omkostninger, der i praksis er knyttet til  

 administrationsopgaven.
Konstruktionen må derved anses for at  

 være etableret for at varetage anpartshavernes og ikke selskabets  

 interesser.
Samtidig er selskabets egenkapital i de seneste år  

 forøget ved, at D ApS har haft et forrentet tilgodehavende hos det  

 klagende selskab.
Endelig har agenturet modtaget særskilt tilskud til  

 salgsaktiviteterne.
Den valgte selskabskonstruktion og samhandelsbetingelse  

 findes derved at udgøre en formueoverførsel til  

 møbelagenturet, da man har overdraget en sikker indkomst til  

 selskabet, hvorved man i praksis har indledt et skjult generationsskifte,  

 idet børnene ejer 97,5 % af anpartskapitalen.
Endvidere har det  

 været muligt at bringe midler i reel ly for eventuel  

 kreditorforfølgning, da der kun lå en begrænset  

 økonomisk risiko i møbelagenturet sammenlignet med  

 produktionsselskabet, som varetager alle indkøbs- og  

 produktionsfunktioner og derved hæfter for virksomhedens  

 betalingsforpligtigelser.
Arbejdet i agenturet er udført af B  

 personligt, som i kraft af sin bestemmende indflydelse i selskaberne selv har  

 kunnet fastsætte honorarets størrelse.
Det  

 administrationsvederlag, som selskabet har modtaget, er derved anset for at  

 være oppebåret af B personligt.
Som kompensation for den  

 salgsindsats, der har fundet sted i D ApS, har det klagende selskab betalt  

 provision samt refunderet salgs- og automobilomkostninger med 60.000 kr.  

 Administrationsvederlaget er anset for at udgøre betaling for den  

 generelle ledelsesindsats som B har ydet i det klagende selskab.
Den gage,  

 som B har modtaget fra D ApS, må anses for at skulle dække  

 både hans salgsarbejde i agenturet og hans indsats som direktør  

 i det klagende selskab.
Den del af lønnen, som stammer fra det  

 klagende selskab er anset for at svare til den del af agenturets  

 omsætning, der udgøres af det modtagne administrationsvederlag.  

 Det er skattemyndighedens opfattelse, at den gennemførte konstruktion  

 har muliggjort en vilkårlig indkomstoverførsel fra det klagende  

 selskab til D ApS i strid med statsskatteloven §§ 4-6. Forskellen mellem det  

 faktisk betalte administrationsvederlag og den estimerede lønandel,  

 der kan henføres til arbejdsindsatsen som direktør i det  

 klagende selskab, er herefter anset for at være kapitaltilskud til D  

 ApS  modtaget fra B, idet beløbet må anses at have passeret  

 dennes økonomi.
Det klagende selskab findes således ikke at have  

 fradragsret for den del af administrationsvederlaget, der ikke kan  

 henføres til det faktisk betalte vederlag for direktørens  

 arbejdsindsats, idet betalingen må anses som udlodning.
 Selskabets indkomst er herefter forhøjet med hhv. 229.540 kr.,  

 211.019 kr. og 197.531 kr. for de pågældende indkomstår  

 svarende til forskellen mellem det betalte administrationsvederlag på  

 600.000 kr. og en skønnet direktørgage, der ud fra en  

 omsætningsandel i  D ApS med det klagende selskab på hhv. 85,9 %,  

 90.3 % og 91,4 %  er ansat til hhv. 370.460 kr., 388.981 kr. og 402.469 kr.,  

 idet omsætningsandelen er beregnet ud fra den faktisk udbetalte  

 løn til direktøren inkl. værdien af fri bil og  

 telefon.
Skattemyndighederne har ved afgørelsen ikke bestridt, at en gage  

 på 600.000 kr. er udtryk for lønniveauet for en stilling som  

 direktør i en virksomhed som den omhandlede.
Begrundelsen for  

 ansættelsesændringen er alene, at den faktisk hævede  

 løn er mindre end det overførte administrationsvederlag, og at  

 dette forskelsbeløb tilfalder hovedaktionærens børn  

 gennem deres ejerskab i D ApS.
Endelig har skattemyndighederne ikke fundet, at den foretagne korrektion  

 falder ind under ligningslovens § 2, stk. 4, jf. stk. 1, hvorfor selskabet  

 ikke er anset for berettiget til omgørelse mod at påtage sig en  

 betalingsforpligtelse.
Det er herved bemærket, at den primære  

 justering er en forhøjelse af det klagende selskabs indkomst med den  

 del af administrationsvederlaget, der er anset for at udgøre et  

 tilskud til D ApS.
Den gennemførte korrektion er imidlertid ikke  

 udtryk for en fiksering af direktørens gage efter  

 armslængdeprincippet, men udtryk for nægtelse af fradrag for  

 udgifter, der ikke er anset for at være afholdt for at erhverve, sikre  

 eller vedligeholde selskabets indkomst efter statsskatteloven § 6. Den  

 efterfølgende korrektion i D ApS er foretaget efter statsskatteloven §  

 4, og er således ikke omfattet af adgangen til at foretage  

 betalingskorrektion.
Tilskudsbeskatning kan finde sted uden at være  

 udtryk for en korrektion efter armslængde princippet, idet  

 statsskatteloven § 4 giver adgang til at beskatte en konkret og realiseret  

 indkomst.
I dette konkrete tilfælde findes størrelsen på  

 den aftalte vederlag for direktørens arbejde på 600.000 kr. ikke  

 at være udtryk for brud på armslængdeprincippet.
Det er det  

 forhold, at ejendomsretten til en del af dette vederlag, der er betalt for  

 personligt arbejde i tjenesteforhold, gennem den etablerede  

 selskabskonstruktion overlades til andre end den, der har leveret  

 arbejdsydelsen, som har givet anledning til korrektionen.
Der er herved  

 videre henvist til TfS 2001.176.
 Det klagende selskabs repræsentant har over for Landsskatteretten  

 nedlagt påstand om nedsættelse af den af skattemyndighederne  

 foretagne forhøjelse, subsidiært at det anerkendes, at der kan  

 foretages betalingskorrektion i medfør af ligningslovens § 2, stk.  

 4.
 Til støtte for den principale påstand har  

 repræsentanten gjort gældende, at der er fradragsret for det  

 fulde administrationsvederlag på 600.000 kr., jf. statsskattelovens § 6  

 a, idet dette svarer til, hvad man ville have betalt en uafhængig for  

 den tilsvarende ydelse.
Det er anført, at problemstillingen i sagen er, om det årlige  

 administrationsvederlag på 600.000 kr. svarer til handelsværdien,  

 dvs. svarer til hvad det klagende selskab skulle have betalt til en  

 uafhængig part, for at få denne uafhængige part til at  

 levere den tilsvarende ydelse.
Hvis de 600.000 kr. svarer til  

 handelsværdien, så er der intet grundlag for at nægte  

 fradragsret for nogen del af det aftalte og betalte  

 administrationsvederlag.
Den tjenesteydelse, som det klagende selskab har modtaget fra D ApS, har  

 bestået i overordnet salgsansvarlig for såvel ind- som udland,  

 planlægning af messer, produktudvikling, ansvarlig for direkte salg i  

 udlandet, herunder opdyrkning af nye markeder, ansvarlig for sælgere,  

 udarbejdelse af salgsmateriale til kundebrug, ansvarlig for salgsstatistikker  

 og salgsstrategi og ansvarlig for udvikling af kontraktsmarkedet.
Der er  

 herved henvist til en fremlagt salgsadministrationsaftale af 30. maj  

 2000.
Der har lige siden stiftelsen af det klagende selskab i midten af  

 1980'erne været indgået både en administrations- og en  

 salgsaftale mellem det klagende selskab og D ApS.
Da det klagende selskab  

 blev stiftet, havde B i mange år drevet en særdeles lukrativ  

 møbelagenturvirksomhed gennem D ApS, som havde agenturer for flere  

 møbelfabrikker.
Da eet af disse møbelagenturer mistedes,  

 besluttede B selv at starte en møbelfabrikationsvirksomhed, og denne  

 produktion blev startet i det klagende selskab.
Det var helt naturligt, at D  

 ApS også varetog salget af det klagende selskabs produkter for så  

 vidt angår de områder og de kunder, som D ApS på  

 daværende tidspunkt beskæftigede sig med.
Da B på  

 daværende tidspunkt var eneejer af begge selskaber, fandtes det  

 både naturligt og mest hensigtsmæssigt, at ledelsesfunktionen for  

 begge selskaber blev samlet i og udført af D ApS.
Ved etableringen af  

 dette samarbejde mellem de to selskaber, var man naturligvis meget  

 opmærksom på, at det vederlag, som det klagende selskab betalte  

 til D ApS for de modtagne ydelser - dvs. for den udførte salgsfunktion  

 og for den udførte administrations-/ledelsesfunktion - skulle svare  

 til det beløb, som man skulle have betalt til en uafhængig  

 tredjemand for at udføre disse funktioner.
Som følge heraf blev  

 det aftalt, at for den modtagne salgsfunktion skulle det klagende selskab  

 betale en provision på 6 %, hvilket svarer til, hvad selskabet betaler  

 til uafhængige sælgere.
For administrations-/ledelsesfunktionen  

 blev der oprindeligt tilbage i 1980'erne aftalt et vederlag på 400.000  

 kr., som over årene er steget til de nuværende 600.000 kr., der  

 også er betalt i klageårene.
Størrelsen af dette  

 administrations- /ledelsesvederlag er ligeledes fastsat ud fra, hvad der  

 skulle have været betalt til en uafhængig part for at  

 udføre den tilsvarende funktion.
Det var B, der som ansat i D ApS,  

 udførte den administrations- /ledelsesfunktion, som dette selskab  

 havde forpligtet sig til at udføre.
Skattemyndighederne har ikke  

 på noget tidspunkt haft indvendinger mod det ovenfor beskrevne  

 samarbejde, der som nævnt har bestået gennem en meget lang  

 årrække.
Der er i den forbindelse henvist til, at  

 arbejdsgiverkontrollen under sit besøg hos det klagende selskab i 1998  

 overhovedet ikke greb korrigerende ind over for det etablerede samarbejde,  

 tværtimod, idet arbejdsgiverkontrollen efter en nærmere  

 undersøgelse af det aftalte administrationsvederlag godkendte dette,  

 men afgjorde at der var tale om en momspligtig ydelse med den konsekvens, at  

 begge selskaber skulle udarbejde en efterangivelse på henholdsvis  

 yderligere salgsmoms og købsmoms på grundlag af det aftalte  

 administrationsvederlag.
På den baggrund må de to selskaber have  

 en berettiget forventning om skattemæssigt at få godkendt det  

 aftalte administrationsvederlag.
Det er videre bemærket, at efter at D ApS i en lang  

 årrække har haft omfattende salgsaktivitet, så har  

 salgsaktiviteten i de tre  klageår været væsentligt  

 reduceret som følge af, at det tidligere salg til Island,  

 Færøerne og Grønland er faldet ud.
Disse forhold har  

 midlertidig bevirket, at leveringen af den ovenfor beskrevne  

 administrationsydelse har været selskabets væsentligste aktivitet  

 i klageårene, men det er på ingen måde udtryk for, at  

 agenturvirksomheden er ved at ophøre.
Der er derimod tale om, at  

 agenturvirksomheden har befundet sig i en overgangsfase, hvor man har  

 ønsket primært at overgå til kontraktsmarkedet, dvs.  

 levering af enkeltstående møbler i stor antal til enkelte  

 kunder, f.eks. en aftale med en hotelkæde om levering af en bestemt  

 stol til møblering af et meget stort antal hotelværelser.
D ApS,  

 der har stor knowhow og dybgående markedskendskab samt særdeles  

 gode kontakter på markedet i form af bl.a. agenturaftaler i Japan, USA,  

 Canada og Tyskland, har alle de nødvendige forudsætninger for at  

 komme ind på kontraktmarkedet, men det tager naturligvis tid at finde  

 frem til kunderne og at få indgået kontrakter.
Det er bl.a.  

 lykkedes for D ApS at opnå en meget stor kontrakt på ca. 4,2 mio.  

 kr. om levering af møbler til 700 værelser, opholdsrum og  

 fællesfaciliteter.
Til støtte for den subsidiære påstand har  

 repræsentanten gjort gældende, at handelsmæssige og  

 økonomiske transaktioner mellem det klagende selskab og D ApS er  

 omfattet af ligningslovens § 2. Dette skyldes, at B råder over mere end  

 50 % af stemmerne i begge selskaber.
Da levering af den aftalte  

 administrationsydelse endvidere klart udgør en "handelsmæssig  

 eller økonomisk transaktion" som nævnt i ligningslovens § 2,  

 stk. 1, så følger det direkte af ligningslovens § 2, stk. 4, at  

 de to selskaber har krav på at foretage betalingskorrektion i  

 overensstemmelse med selskabsbeskatningens fastsættelse af  

 handelsværdien af den leverede administrationsydelse.
Da dertil kommer,  

 at betalingskorrektionen ønskes foretaget, for at undgå den  

 sekundære konsekvens af selskabsbeskatningens korrektion af det aftalte  

 vederlag, - nemlig for at undgå tilskudsbeskatningen hos D ApS -  

 så er samtlige betingelser for at være berettiget til at foretage  

 betalingskorrektion i medfør af ligningslovens § 2, stk. 4,  

 opfyldt.
 Landsskatteretten udtaler:
For at en skatteyder skal kunne støtte ret ud fra det  

 såkaldte forventningsprincip, må der foreligge en klar og  

 utvetydig tilkendegivelse fra en skattemyndighed om den konkrete  

 problemstilling, der videre ikke må være klart ulovhjemlet.  

 Samtidig skal den skattepligtige have indrettet sig i tillid til  

 tilkendegivelsen.
I det konkrete tilfælde har arbejdsgiverkontrollen  

 efter det oplyste i 1998 pålagt selskabet momspligt af  

 administrationsvederlaget.
Selskabet findes ikke hermed at have opnået  

 en berettiget forventning om en evt. senere korrektion af  

 administrationsvederlaget eller grundlaget herfor.
Landsskatteretten er enig med den stedlige selskabsbeskatning i, at der  

 ved den valgte konstruktion overføres et beløb - benævnt  

 administrationsvederlag - der overstiger de udgifter, D ApS har ved den  

 såkaldte administration, hvilket ikke findes forretningsmæssigt  

 begrundet.
Denne administration består således i det  

 væsentligste af afholdelse af direktørens lønudgifter, og  

 retten finder herefter at kunne lægge til grund, at aftalen i det  

 væsentligste har haft til formål at overføre midler til D  

 ApS.
Aftalen om administrationsvederlaget kan således ikke  

 tillægges skattemæssig virkning.
Retten finder herefter, at det  

 er med rette, at selskabet er nægtet fradragsret for  

 differencebeløbene - idet det beløb, der svarer til  

 lønudgifterne til direktøren må anerkendes som  

 sådan - som sket, idet udgifterne ikke kan siges at være afholdt  

 for at erhverve, vedligeholde eller sikre selskabets indkomst, jf.  

 statsskattelovens § 6 a.
Det er således ligeledes med rette, at  

 beløbet er anset for et skattepligtigt tilskud for D ApS, jf.  

 statsskattelovens § 4.
Med hensyn til spørgsmålet om tilskudsbeskatningen i D ApS  

 kan ophæves, mod at dette selskab påtager sig  

 betalingsforpligtelse over for det klagende selskab, jf. ligningslovens § 2,  

 stk. 4, jf. stk. 1, finder retten, at nægtelsen af fradragsretten og  

 den hermed forbundne tilskudsbeskatning ikke findes at kunne karakteriseres  

 som en korrektion af priser og vilkår for handelsmæssige eller  

 økonomiske transaktioner mellem interesseforbundne parter, hvorved der  

 henses til, at retten ikke tillægger administrationsaftalen  

 skattemæssig betydning, idet det - jf. ovenfor - er lagt til grund, at  

 der ikke er udført nogen administration for det klagende selskab.
Der  

 er således i princippet ikke tale om en prismæssig korrektion af  

 et administrationsvederlag til armslængdevilkår.
 Den påklagede afgørelse stadfæstes således.
