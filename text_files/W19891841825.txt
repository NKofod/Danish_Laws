 Værdi af fri varme for en direktør i et aktieselskab blev ansat efter  

 varmeberegning på grundlag af olieforbrug, selv om varmen var frembragt ved  

 afbrænding af affaldsprodukter, som selskabet ellers skulle have betalt for  

 bortkørsel af.
 Direktør A klagede over, at de stedlige skattemyndigheder havde forhøjet  

 hans selvangivne indkomst for indkomståret 1986 med værdi af fri varme,  

 10.500 kr.
Det var oplyst, at klageren var direktør og hovedaktionær i et selskab.  

 Klageren boede i en af selskabet ejet ejendom på ca. 120 m2, og betalte en  

 årlig husleje på 30.000 kr.
Boligen opvarmedes for størstedelen vederlagsfrit  

 af virksomheden, idet varmen dels blev frembragt ved afbrænding af  

 affaldsprodukter og dels ved opsamling af eftervarme fra en dampkedel.
 Videre var det oplyst, at hvis klageren ikke brændte affaldet fra  

 virksomheden, skulle man betale 500-8.000 kr. pr. uge for at bringe det bort.
 De stedlige skattemyndigheder havde fastsat værdien af fri varme  

 skønsmæssigt, således at værdien af olieforbruget, svarende til den  

 frembragte varme, var anvendt som grundlag for udøvelsen af skønnet, uanset  

 hvorledes varmen faktisk var fremskaffet.
Klagerens revisor påstod principalt indkomsten nedsat med 10.500 kr.  

 vedrørende værdi af fri varme.
Subsidiært påstod han nedsættelse af  

 indkomsten med 10.500 kr. mod indbetaling af samme beløb til selskabet.
Revisoren gjorde gældende, at det var uheldigt, at en skatteyder blev  

 beskattet af fri varme, der var produceret ved egen arbejdsindsats på  

 grundlag af affaldsprodukter, der i stedet for at blive kørt væk med  

 omkostninger, erstattede indkøbt olieforbrug.
Revisor fremlagde endelig en  

 varmeforbrugsberegning, udarbejdet af Nykredit, hvoraf fremgik, at  

 brændselsudgiften pr. år for det pågældende hus var på ca. 6.300 kr.
Landsskatteretten fandt, at det var med rette, at klageren var beskattet  

 af værdi af varme, han vederlagsfrit havde modtaget fra selskabet, uanset at  

 dette ikke havde haft en tilsvarende udgift.
Landsskatteretten fandt videre,  

 at værdien af varmen efter den gældende praksis skulle ansættes til et beløb,  

 svarende til udgiften til køb af olie, der baggrund af den årlige  

 varmeforbrugsberegning kunne ansættes til 6.300 kr.
 LV 1988, E 3.4.
