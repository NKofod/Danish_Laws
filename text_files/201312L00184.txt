Fremsat den 30. april 2014 af justitsministeren (Karen Hækkerup) Forslag til Lov om ændring af lov for Færøerne om udlændinges adgang til opholdstilladelse med henblik på visse former for beskæftigelse (Ændring af den særlige ordning for arbejdstagere fra EU-lande) § 1 I lov nr. 462 af 17. juni 2008 for Færøerne om udlændinges adgang til opholdstilladelse med henblik på visse former for beskæftigelse foretages følgende ændringer:
 1. § 3, stk. 2, affattes således:
»Stk. 2. Opholdstilladelse efter stk. 1 gives, når arbejdsløsheden er under 3,5 pct.
Opholdstilladelse efter stk. 1 med henblik på beskæftigelse som faglært inden for et bestemt håndværksfag hos en arbejdsgiver inden for bygge- og anlægssektoren gives dog, når arbejdsløsheden er under 6 pct.« 2. I § 6, stk. 1, 1. pkt., ændres »jf. § 3, nr. 1,« til: »jf. § 3, stk. 1, nr. 1,«.
 3. I § 6, stk. 2, 1. pkt., ændres »§ 3, nr. 2,« til: »§ 3, stk. 1, nr. 2,«.
 4. I § 6, stk. 4, 1. pkt., ændres »§ 3, nr. 1 eller 2,« til: »§ 3, stk. 1, nr. 1 eller 2,«.
§ 2 Loven træder i kraft den 1. juli 2014.
Bemærkninger til lovforslaget Almindelige bemærkninger 1.  Indledning 1.1. Lovforslagets baggrund 1.1.1. Ved lov nr. 462 af 17. juni 2008 indførtes bl.a. en ordning, hvorefter udlændinge, der er statsborgere i et land, der er medlem af Den Europæiske Union, kan meddeles opholds- og arbejdstilladelse på Færøerne på grundlag af ansættelse hos en arbejdsgiver på Færøerne i en række nærmere angivne tilfælde, hvor de almindelige betingelser for meddelelse af opholdstilladelse med henblik på beskæftigelse på Færøerne ikke er opfyldt.
 Baggrunden for ordningens indførelse var, at der i en længere periode forud for lovens vedtagelse på Færøerne inden for visse sektorer var mangel på arbejdskraft, og formålet med den særlige ordning for meddelelse af opholds- og arbejdstilladelse til statsborgere fra EU-lande var således at imødekomme det færøske landsstyres ønske om, at der skulle være lettere adgang til at kunne give arbejdstilladelse på Færøerne til arbejdstagere fra EU-landene.
1.1.2. Den særlige ordning for statsborgere fra EU-lande finder kun anvendelse, når særlige beskæftigelsesmæssige hensyn taler for at give opholdstilladelse, hvilket ifølge lovforslagets bemærkninger er tilfældet, når der på Færøerne er lav ledighed og dermed øget behov for udenlandsk arbejdskraft, jf.
Folketingstidende 2007-08 (2. samling), Tillæg A, s. 6288 ff.
Det følger endvidere af forarbejderne, at dette krav anses for opfyldt, så længe arbejdsløsheden på Færøerne ikke overstiger 3,5 pct.
Såfremt arbejdsløsheden på Færøerne ifølge Hagstova Føroya (Færøernes Statistik) overstiger 3,5 pct. i en periode på tre på hinanden følgende måneder, orienterer Færøernes landsstyre derfor de danske udlændingemyndigheder, hvorefter opholdstilladelse efter lovens § 3 ikke gives.
Den indførte ordning skal ses i lyset af, at udbud og efterspørgsel efter arbejdskraft på Færøerne kan ændre sig ganske anderledes, hurtigere og mere uforudsigeligt end i Danmark, hvorfor der er et øget behov for fleksible regler.
Samtidig har det været landsstyrets klare hensigt, at udenlandsk arbejdskraft skulle være successiv i forhold til færøsk arbejdskraft.
1.1.3. Den særlige ordning for statsborgere fra EU-lande på Færøerne trådte i kraft den 1. juli 2008. På daværende tidspunkt havde ledigheden på Færøerne i en længere periode frem til 2009 været meget lav.
I januar 2005 var den sæsonkorrigerede arbejdsløshed 4 pct., men faldt i takt med den økonomiske fremgang og var i april 2008 den laveste nogensinde med en sæsonkorrigeret arbejdsløshed på kun 1,2 pct.
Udvikling vendte i slutningen af 2008, og den sæsonkorrigerede ledighed steg til 5,5 pct. i marts 2010 som følge af faldende aktivitet i fiskeriet på grund af faldende fangstmængder og priser samt den verdensomspændende finansielle krise, der medførte faldende aktivitet inden for en lang række sektorer.
Siden steg ledigheden på Færøerne yderligere og toppede i januar 2011 på 7,2 pct.
Der har efterfølgende på ny været tendens til faldende ledighed, og i januar 2013 var den sæsonkorrigerede ledighed faldet til 4,8 pct.
Den sæsonkorrigerede arbejdsløshed er sidenhen faldet yderligere til aktuelt 3,7 pct.
Som følge af den omtalte udvikling på det færøske arbejdsmarked har den særlige ordning for EU-borgere ikke været i anvendelse siden december 2009.
 Ledigheden er ifølge landsstyret højest blandt ufaglærte, mens efterspørgslen efter faglært arbejdskraft er stadig stigende, navnlig inden for bygge- og anlægssektoren, hvor manglen på arbejdskraft erfaringsmæssigt slår først igennem.
 1.1.4. Ifølge landsstyret er der således i den senere tid  uagtet at den generelle arbejdsløshed fortsat overstiger 3,5 pct.  opstået et akut behov for faglært arbejdskraft inden for bygge- og anlægssektoren.
Byggeriet på Færøerne var i stadig tilbagegang i 2012 målt på antallet af lønmodtagere.
Efter et større fald fra midten af 2008 og frem til begyndelsen af 2010 har tilbagegangen dog været begrænset.
I takt med at byggeaktiviteten er gået ned på Færøerne, har et betydeligt antal færøske håndværkere fundet beskæftigelse i udlandet, herunder særligt i Norge.
 På trods af at bygge- og anlægsaktiviteten på Færøerne endnu ikke er på et niveau, som før den finansielle krise satte ind i slutningen af 2008, er der inden for visse sektorer opstået mangel på faglært arbejdskraft, herunder bl.a. elektrikere, og der er tegn på, at der er ved at opstå flaskehalse på det færøske arbejdsmarked.
Ifølge landsstyret skaber situationen en betydelig risiko for, at både mindre og større bygge- og anlægsprojekter ikke kan sættes i gang, fordi den nødvendige faglærte arbejdskraft til dele af projektet ikke kan skaffes eller vil være uforholdsmæssig omkostningsfuld.
Dette kan bevirke, at ellers rentable bygge- og anlægsinvesteringer på Færøerne ikke foretages, eller at der kommer uhensigtsmæssigt høje lønstigninger.
Med fortsat mangel på arbejdskraft inden for visse håndværksfag vil større projekter, herunder større offentlige bygge- og anlægsinvesteringer, kunne lægge et unødigt pres på økonomien.
Hvis manglen på arbejdskraft fortsætter i adskillige år, vil det endvidere på længere sigt kunne medføre et strukturelt problem, da der vil være meget få faglærte håndværkere tilbage på Færøerne til at uddanne nye.
Landsstyret har oplyst, at Vinnuhúsið (Færøernes Industri) vurderer, at der aktuelt er behov for 150-200 håndværkere på Færøerne.
Hertil kommer, at det færøske samfund står over for store både offentlige og private byggeprojekter i de kommende år, og det er på den baggrund landsstyrets vurdering, at problemet med at rekruttere tilstrækkelig arbejdskraft inden for bygge- og anlægssektoren over de kommende år vil blive yderligere forstærket.
1.2. Lovforslagets formål På baggrund af de aktuelle udfordringer, som bygge- og anlægssektoren på Færøerne står over for i forhold til at rekruttere kvalificeret arbejdskraft, foreslås det, at den særlige ordning for arbejdstagere fra EU-lande justeres, således at der vil kunne gives opholdstilladelse med henblik på beskæftigelse inden for bygge- og anlægssektoren på Færøerne, så længe arbejdsløsheden ikke overstiger 6 pct.
 Formålet med lovforslaget er således at tilvejebringe det retlige grundlag for, at der efter ansøgning kan meddeles opholdstilladelse på Færøerne på grundlag af ansættelse som faglært inden for bygge- og anlægssektoren hos en arbejdsgiver på Færøerne efter den særlige ordning for statsborgere fra EU-lande i § 3 i lov for Færøerne om udlændinges adgang til opholdstilladelse med henblik på visse former for beskæftigelse, når arbejdsløsheden på Færøerne er på mellem 3,5 pct. og 6 pct., samtidig med, at den forudsætning, der gælder for ordningens anvendelse i dag, opretholdes i forhold til, hvornår der kan gives opholdstilladelse efter ordningen med henblik på beskæftigelse uden for bygge- og anlægssektoren.
 Lovforslaget fremsættes efter ønske fra det færøske landsstyre og er i overensstemmelse med hjemmestyrelovens § 7 forelagt de færøske myndigheder til udtalelse.
2.  Ændring af den særlige ordning for arbejdstagere fra EU-lande 2.1. Gældende ret 2.1.1. Færøerne og Danmark betragtes som adskilte rejse- og opholdsområder.
Dette indebærer, at en opholdstilladelse på Færøerne ikke giver ret til ophold i Danmark, ligesom en opholdstilladelse i Danmark ikke giver ret til ophold på Færøerne.
 Reglerne om opholdstilladelse på Færøerne reguleres af den for Færøerne gældende udlændingelov, jf. anordning nr. 182 af 22. marts 2001 om ikrafttræden for Færøerne af udlændingeloven, mens reglerne om opholdstilladelse i Danmark reguleres af udlændingeloven, jf. lovbekendtgørelse nr. 863 af 25. juni 2013 som ændret senest ved lov nr. 85 af 28. januar 2014.
2.1.2. Den almindelige regel om opholdstilladelse med henblik på beskæftigelse på Færøerne findes i § 9, stk. 2, nr. 3, i den for Færøerne gældende udlændingelov.
Det følger af bestemmelsen, at der efter ansøgning kan gives opholdstilladelse til en udlænding, hvis væsentlige beskæftigelsesmæssige eller erhvervsmæssige hensyn taler for at imødekomme ansøgningen.
I sager om opholdstilladelse med henblik på beskæftigelse efter § 9, stk. 2, nr. 3, i den for Færøerne gældende udlændingelov er Færøernes landsstyre høringsmyndighed.
Udlændingestyrelsen anmoder i den forbindelse navnlig om oplysninger om, hvorvidt der generelt set er tilgængelig arbejdskraft på Færøerne, som på kvalificeret vis vil kunne varetage arbejdet, hvorvidt arbejdet er af en sådan særlig karakter, at arbejds- og opholdstilladelse kan anbefales, og hvorvidt de væsentligste løn- og ansættelsesvilkår efter færøske forhold er sædvanlige.
2.1.3. Folketinget vedtog den 10. juni 2008 lov nr. 462 af 17. juni 2008 for Færøerne om udlændinges adgang til opholdstilladelse med henblik på visse former for beskæftigelse.
Loven havde til formål at skabe det retlige grundlag for, at Færøerne kunne tiltrække arbejdstagere til områder, hvor der var mangel på særligt kvalificeret arbejdskraft, samt at tiltrække arbejdskraft fra EU-lande.
 Med loven indførtes en ordning, der havde til formål at skabe en lettere adgang til ophold og arbejde på Færøerne for udlændinge, der søger beskæftigelse på Færøerne inden for et område, hvor det er åbenbart, at der er mangel på særligt kvalificeret arbejdskraft på Færøerne (lovens § 1).
Denne ordning svarer til den danske jobkortordnings positivliste, og det forudsættes i bemærkningerne til lovforslagets § 1, stk. 1, at de områder, der dækkes af ordningen, opregnes på en positivliste, som løbende vil blive revideret af landsstyret.
Det færøske landsstyre fører ikke en sådan positivliste, og ordningen ses aldrig at have været anvendt i praksis.
 2.1.4. Endvidere indførtes med loven den særlige ordning for arbejdstagere fra EU-lande, hvorefter statsborgere fra EU-lande kan meddeles opholds- og arbejdstilladelse på Færøerne på grundlag af ansættelse hos en arbejdsgiver på Færøerne i en række tilfælde, hvor de almindelige betingelser for meddelelse af opholdstilladelse med henblik på beskæftigelse på Færøerne ikke er opfyldt (lovens § 3). Der henvises i øvrigt til pkt. 1 ovenfor.
 I medfør af lovens § 3, stk. 1, nr. 1, kan der efter ansøgning gives opholdstilladelse til en udlænding, der er statsborger i et land, der er medlem af Den Europæiske Union, hvis den pågældende har indgået aftale eller fået tilbud om ordinær beskæftigelse mindst 30 timer om ugen hos en arbejdsgiver på Færøerne i henhold til en hos arbejdsgiveren gældende færøsk overenskomst, der vedrører det pågældende arbejde, og hvor minimumslønnen ikke er mindre end minimumslønnen for tilsvarende beskæftigelse hos en færøsk lønmodtagerorganisation.
 Efter bestemmelsen i § 3, stk. 1, nr. 2, kan der endvidere efter ansøgning gives opholdstilladelse til en udlænding, der er statsborger i et land, der er medlem af Den Europæiske Union, hvis den pågældende på et arbejdsområde, hvor løn- og ansættelsesvilkårene sædvanligvis er reguleret i en individuel ansættelseskontrakt, har indgået aftale eller fået tilbud om ordinær beskæftigelse mindst 30 timer om ugen hos en arbejdsgiver på Færøerne som forsker, underviser, funktionær i en ledende stilling eller specialist mv.
 Endelig kan der efter § 3, stk. 1, nr. 3, efter ansøgning gives opholdstilladelse til en udlænding, der er statsborger i et land, der er medlem af Den Europæiske Union, hvis den pågældende uden for de tilfælde, der er nævnt i nr. 1 og 2, har indgået aftale eller fået tilbud om ordinær beskæftigelse mindst 30 timer om ugen hos en arbejdsgiver på Færøerne på sædvanlige færøske løn- og ansættelsesvilkår.
 Efter § 3, stk. 2, skal særlige beskæftigelsesmæssige hensyn tale for at give opholdstilladelse efter § 3, stk. 1. Denne betingelse skyldes, at visse særlige forhold, affødt af det færøske arbejdsmarkeds begrænsede størrelse, medfører, at udbud og efterspørgsel efter arbejdskraft på Færøerne kan ændre sig ganske anderledes, hurtigere og mere uforudsigeligt end i Danmark.
Særlige beskæftigelsesmæssige hensyn foreligger, når der på Færøerne er lav ledighed og dermed øget behov for udenlandsk arbejdskraft.
Ved ordningens indførelse var det således landsstyrets hensigt, at der ikke skulle gives opholdstilladelse efter § 3, stk.1, jf. stk. 2, når den generelle arbejdsløshed på Færøerne overstiger 3,5 pct. i en periode på mindst tre på hinanden følgende måneder.
 Såfremt arbejdsløsheden på Færøerne ifølge Hagstova Føroya (Færøernes Statistik) overstiger 3,5 pct. i en periode på tre på hinanden følgende måneder, forudsættes det, at Færøernes landsstyre orienterer Justitsministeriet samt Udlændingestyrelsen herom, hvorefter opholdstilladelser efter § 3 ikke gives.
 Landsstyrets orientering til rigsmyndighederne herom vil samtidig indebære, at lovens §§ 4, 6 og 8 ikke finder anvendelse, idet disse bestemmelser alene finder anvendelse i sammenhæng med § 3.
 Ansøgninger om opholdstilladelser med henblik på beskæftigelse på Færøerne, som indgives efter, at landsstyret har orienteret rigsmyndighederne om, at særlige beskæftigelsesmæssige hensyn ikke længere foreligger, behandles enten efter §§ 1 og 2 i loven, eller efter de almindelige regler om opholdtilladelse med henblik på beskæftigelse i § 9, stk. 2, nr. 3, i udlændingeloven som sat i kraft for Færøerne ved kongelig anordning nr. 182 af 22. marts 2001.
 Lovens §§ 4-8 indeholder en række nærmere regler vedrørende ordningens praktiske anvendelse, herunder hjemmel til at Udlændingestyrelsen kan forhåndsgodkende arbejdsgivere på Færøerne til at ansætte arbejdstagere fra EU-lande efter ordningen i § 3. Der henvis herom til Folketingstidende 2007-08 (2. samling), Tillæg A, s. 6288 ff.
 Som anført under pkt. 1.1.3 har ordningen ikke været i anvendelse siden december 2009.
2.2. Lovforslagets udformning 2.2.1. Det foreslås, at § 3, stk. 2, i lov for Færøerne om udlændinges adgang til opholdstilladelse med henblik på visse former for beskæftigelse nyaffattes, således at det direkte af bestemmelsen kommer til at fremgå, at opholdstilladelse efter ordningen i stk. 1 gives, når arbejdsløsheden på Færøerne er under 3,5 pct.
Den foreslåede ændring skal ses i lyset af, at ordningens anvendelse alene er betinget af, at arbejdsløsheden på Færøerne skal være under 3,5 pct.
Da der således ikke  ved vurderingen af, om der foreligger særlige beskæftigelsesmæssige hensyn  skal foretages en egentlig skønsmæssig vurdering, finder Justitsministeriet det rigtigst at indsætte forudsætningen for ordningens anvendelse direkte i lovteksten, således at det på en klar og gennemskuelig måde fremgår, hvornår der kan gives opholdstilladelse efter ordningen.
 Den foreslåede bestemmelse i § 3, stk. 2, 1. pkt., forudsættes i øvrigt administreret på samme måde som den gældende § 3, stk. 2, jf. pkt. 2.1.4 ovenfor.
2.2.2. Endvidere foreslås det med henblik på at imødekomme behovet for lettere adgang til arbejdskraft fra EU-lande inden for bygge- og anlægssektoren på Færøerne at tilføje et nyt pkt. til bestemmelsen i § 3, stk. 2, hvoraf det fremgår, at opholdstilladelse efter ordning i § 3, stk. 1, til en udlænding, der har indgået aftale eller fået tilbud om beskæftigelse inden for bygge- og anlægssektoren, dog gives, når arbejdsløsheden på Færøerne er under 6 pct.
Der henvises i den forbindelse til lovforslagets pkt. 1 ovenfor.
 Der henvises i øvrigt til lovforslagets § 1, nr. 1, og bemærkningerne hertil.
3.  Økonomiske og administrative konsekvenser for det offentlige Lovforslaget har ingen økonomiske eller administrative konsekvenser for det offentlige af betydning.
 4.  Økonomiske og administrative konsekvenser for erhvervslivet mv.
 Lovforslaget har ingen økonomiske eller administrative konsekvenser for erhvervslivet mv.
5.  Administrative konsekvenser for borgerne Lovforslaget har ingen administrative konsekvenser for borgerne.
6.  Miljømæssige konsekvenser Lovforslaget har ingen miljømæssige konsekvenser.
7.  Forholdet til EU-retten Lovforslaget indeholder ikke EU-retlige aspekter.
 8.  Hørte myndigheder mv.
 Et udkast til lovforslaget har i perioden fra den 25. marts 2014 til den 22. april 2014 været sendt i høring hos følgende myndigheder og organisationer mv.:
 Østre Landsret, Vestre Landsret, Samtlige byretter, Domstolsstyrelsen, Rigspolitiet, Advokatsamfundet, Danske Advokater, Amnesty International, Beskæftigelsesrådet, CFU  Centralorganisationernes Fællesudvalg, Danmarks Bibliotekforening, Danmarks Rederiforening, Danmarks Rejsebureau Forening, Dansk Arbejdsgiverforening, Dansk Byggeri, Dansk Erhverv, Dansk Flygtningehjælp, Dansk Socialrådgiverforening, Den Danske Helsinki-Komité for Menneskerettigheder, Den Katolske Kirke i Danmark, DI, DIGNITY  Dansk Institut Mod Tortur, Dokumentations- og Rådgivningscentret om Racediskrimination, Finansrådet, Folkehøjskolernes Forening i Danmark, Foreningen af Udlændingeretsadvokater, Grønlands landsstyre, HK/Danmark, Håndværksrådet, Indvandrermedicinsk klinik, Odense Universitetshospital, Indvandrerrådgivningen, Institut for Menneskerettigheder, Kirkernes Integrationstjeneste, Kommunernes Landsforening, Knud Vilby (på vegne af Fredsfonden), Landsforeningen Adoption & Samfund, Landsforeningen af Forsvarsadvokater, PRO-Vest, Refugees Welcome, Retspolitisk Forening, Retssikkerhedsfonden, Røde Kors, Rådet for Etniske Minoriteter, SOS mod Racisme, Ægteskab uden grænser og 3F.
9.  Sammenfattende skema Bemærkninger til lovforslagets enkelte bestemmelser Til § 1 Til nr. 1 Efter den foreslåede bestemmelse i § 3, stk. 2, 1. pkt., kan der gives opholdstilladelse efter § 3, stk. 1, til en udlænding, der er statsborger i et land, der er medlem af Den Europæiske Union, når arbejdsløsheden på Færøerne er under 3,5 pct.
 Bestemmelsen forudsættes administreret på samme måde som den gældende § 3, stk. 2, hvorefter opholdstilladelse efter stk. 1 gives, når særlige beskæftigelsesmæssige hensyn taler herfor.
 Bestemmelsen medfører således i overensstemmelse med den gældende § 3, stk. 2, at Udlændingestyrelsen ikke giver opholdstilladelse efter § 3, stk. 1, når arbejdsløsheden på Færøerne overstiger 3,5 pct. i en periode på tre på hinanden følgende måneder, idet der dermed ikke foreligger særlige beskæftigelsesmæssige hensyn, der taler for at give opholdstilladelse efter ordningen.
 Efter den foreslåede bestemmelse i § 3, stk. 2, 2. pkt., kan der endvidere fremover gives opholdstilladelse efter § 3, stk. 1, med henblik på beskæftigelse som faglært inden for et bestemt håndværksfag hos en arbejdsgiver inden for bygge- og anlægssektoren, når arbejdsløsheden på Færøerne er under 6 pct.
 Den foreslåede bestemmelse udgør en undtagelse til hovedreglen i den foreslåede § 3, stk. 2, 1. pkt., i forhold til, under hvilke forudsætninger, der kan gives opholdstilladelse efter den gældende § 3, stk. 1.
 Såfremt arbejdsløsheden på Færøerne ifølge Hagstova Føroya (Færøernes Statistik) overstiger henholdsvis 3,5 pct. og 6 pct. i en periode på tre på hinanden følgende måneder orienterer Færøernes landsstyre de danske udlændingemyndigheder, hvorefter opholdstilladelse efter lovens § 3 ikke gives, jf. den foreslåede § 3, stk. 2.
 Ansøgning om opholdstilladelse med henblik på beskæftigelse på Færøerne, som indgives efter, at landsstyret har orienteret rigsmyndighederne om, at arbejdsløsheden overstiger henholdsvis 3,5 pct. og 6 pct. i en periode på tre på hinanden følgende måneder, behandles enten efter §§ 1 og 2 i lov for Færøerne om udlændinges adgang til opholdstilladelse med henblik på visse former for beskæftigelse eller efter de almindelige regler om opholdstilladelse med henblik på beskæftigelse på Færøerne i § 9, stk.1, nr. 3, i den for Færøerne gældende udlændingelov.
Til nr. 2-4 Der er alene tale om en lovteknisk ændring af bestemmelsen i § 6, hvormed det præciseres, at der henvises til § 3, stk. 1. Der er således ikke tilsigtet en ændring af bestemmelsens anvendelsesområde eller indhold.
Til § 2 Det foreslås i § 2, at loven træder i kraft den 1. juli 2014.
