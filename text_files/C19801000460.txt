Advarsel i forbindelse med transport af skæreolieholdige drejespåner På baggrund af en alvorlig ulykke i et udenlandsk skib på vej til dansk  

 havn, hvorved et besætningsmedlem omkom og to andre var i overhængende  

 livsfare - sandsynligvis på grund af iltmangel - efter at være gået ned i et  

 lastrum, der var fyldt med skæreolieholdige drejespåner, skal statens  

 skibstilsyn herved advare imod de faremomenter, der er forbundet med  

 søtransport af sådanne ladninger.
Ved tilstedeværelse af store mængder skæreolieholdige drejespåner kan der  

 på grund af spånernes relativt store overflade under visse omstændigheder ske  

 forskellige kemiske og/eller bakteriologiske processer, hvorved bl.a. luftens  

 indhold af oxygen forbruges.
Dette medfører, at det kan være livsfarligt at  

 betræde lastrum med sådanne ladninger, medmindre man benytter livline og  

 åndedrætsbeskyttelsesapparat med friskluftforsyning (røgdykkerapparat).
 Statens skibstilsyn skal derfor opfordre førere af skibe, der  

 transporterer sådanne ladninger, til nøje at orientere besætningen om  

 ladningens farlighed samt instruere besætningen om, at livline og  

 friskluftapparat altid skal benyttes, hvor det måtte være nødvendigt at gå  

 ned i et lastrum med en sådan ladning, samt at der i så fald altid skal være  

 to personer om arbejdet, idet den ene skal fungere som lineholder uden for  

 nedgangen til lastrummet.
 I mindre skibe, der transporterer sådanne ladninger, bør der forefindes  

 mindst to livliner samt to godkendte åndedrætsbeskyttelsesapparater med  

 friskluftforsyning (røgdykkerapparater), uanset sådant udstyr ikke er  

 foreskrevet i henhold til gældende bestemmelser.
 Endvidere kan der i store mængder af skæreolieholdige drejespåner ske  

 selvantændelse, hvorfor opmærksomheden henledes på den internationale  

 maritime kode for transport af farligt gods, side 4104 (IMDG-CODE, page  

 4104), hvis indhold gengives nedenfor:
 »Egenskaber:
 Bulkladninger af jern- og stålspåner er udsat for selvophedning og  

 selvantændelse, specielt når det er i finfordelt tilstand eller tilsølet med  

 umættet skæreolie, olieholdigt tvist eller andet brændbart materiale.  

 Selvophedning og utilstrækkelig ventilation kan forårsage oxygenunderskud i  

 lastrummet.
 Iagttag følgende:
Større mængder støbejernsspåner eller organiske materialer kan fremme  

 selvophedning.
Spånerne skal beskyttes mod fugtighed både før og efter  

 indlastning.
Såfremt det er dårligt vejr. regn el.lign. under lastningen, bør  

 lugerne lukkes, og ladningen beskyttes således, at den holdes tør.
 Anmærkninger:
1. Før lastning må spånernes temperatur ikke  

 overskride 55 grader C.
Træplanker fra garnering, dunnage og rester heraf bør  

 fjernes fra lastrummet før lastningen.
2. Overfladetemperaturen på spånerne skal kontrolleres  

 før, under og efter lastningen samt dagligt under rejsen.
Såfremt  

 overfladetemperaturen under lastningen overskrider 90 grader C, skal  

 lastningen stoppes, og den skal ikke genoptages, før temperaturen er kommet  

 ned på 85 grader C.
Skibet bør ikke påbegynde en international rejse, før  

 temperaturen er under 65 grader C og har været konstant faldende de sidste 8  

 timer.
Under lastning og transport bør rendestene og lænsebrønde i de lastrum  

 hvori der er stuvet spåner, holdes så tørre som muligt.
Under lastningen bør  

 spånerne presses sammen så ofte som praktisk muligt med en bulldozer eller  

 lignende.
Efter lastningen bør spånerne trimmes for at udjævne toppe og skal  

 derefter presses sammen.
3. Under rejsen vil enhver stigning i  

 overfladetemperaturen indikere selvophedning i ladningen.
Såfremt  

 temperaturen stiger til 80 grader C, foreligger der overhængende brandfare,  

 og skibet bør søge nærmeste passende havn.
Vand bør ikke benyttes som  

 slukningsmiddel i søen.
Er tilstanden ulmende, kan tilsætning af inert gas  

 være effektiv.
I havn kan bruges store mængder vand til slukning, idet man  

 dog skal tage hensyn til skibets stabilitet.
