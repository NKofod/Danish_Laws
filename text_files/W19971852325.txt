Ligningsrådet har taget stilling til, om fortjeneste ved frasalg af et  

 jordstykke kan modregnes i udgifterne til ombygning af stuehuset og  

 driftsbygningerne.
Spørgsmålet besvaredes bekræftende.
 Ligningsrådet blev spurgt om følgende:
Spørgsmål Kan anskaffelsessummen for ombygning af dels stuehuset dels  

 driftsbygningerne nedsættes med fortjenesten ved afståelse af et ubebygget  

 landbrugsaral på 7,7 ha? Svar Ja, se sagsfremstilling og begrundelse.
Sagsfremstilling og begrundelse Skatteyderen havde i 1995 og 1996 foretaget ombygninger af stuehuset og en  

 driftsbygning på den af ham beboede ejendom.
Af gårdens samlede  

 jordtilliggende på 12,54 ha var 7,7 ha frasolgt i 1996.
 Kommunen havde udtalt, at genanbringelsesreglen efter EBL § 6 A ikke kunne  

 anvendes i denne sag, idet ejendommen var erhvervet i 1994.  

 Genanbringelsesreglen sås heller ikke at kunne anvendes til forbedring af  

 landbrugets stuehuse, da en sådan anvendelse ville stride imod bestemmelsen i  

 § 6 A, stk. 2, idet man ved et senere salg ville kunne opnå skattefrihed for  

 et tidligere skattepligtigt beløb.
Told- og skatteregionen udtalte, at det ikke kunne udledes af EBL § 6 A  

 eller § 6 C, at reglerne alene finder anvendelse på ombygning af den del af  

 ejendommen, der anvendes erhvervsmæssigt.
Det følger direkte af § 6A, stk. 2,  

 at den finder anvendelse på ejendomme, der anvendes helt eller delvis  

 erhvervsmæssigt.
Idet ombygningen var foretaget inden frasalget af jorden,  

 ville reglen finde anvendelse på ombygningen af såvel stuehuset som  

 driftsbygningerne, idet ejendommen på ombygningstidspunktet fortsat havde  

 karakter af en landbrugsejendom.
 Anskaffelsessummen for ombygningen ville derfor kunne nedsættes med  

 ejendomsavancen efter reglerne i EBL § 6 A, jf. § 6 C.
 Ligningsrådet tiltrådte regionens indstilling.
