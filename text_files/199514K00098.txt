Nr BTL 98 Betænkning over Forslag til lov om ændring af lov om arbejdsmiljø (Unge  

 under 18 år)   

 Nr L 98 1995-96, 1. samling Afgivet af Arbejdsmarkedsudvalget Afgivet: 19960417 Udvalget har behandlet lovforslaget i en række møder og har herunder  

 stillet spørgsmål til arbejdsministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Børnerådet, Danske Dagblades Forening, FTF, HK/Handel, Jensen, Pia Glud, Hammel, m.fl. og Sammenslutningen af Landbrugets Arbejdsgiverforeninger.
 Der er af arbejdsministeren og af et mindretal stillet ændringsforslag,  

 hvorom henvises til de ledsagende bemærkninger.
 Arbejdsministeren har over for udvalget oplyst, at hun, efter at loven har  

 fungeret i et år, vil vurdere, om der på grundlag af erfaringerne med den nu  

 foreslåede § 60, stk. 7, er behov for at udvide underretningspligten, således  

 at arbejdsgivere, der beskæftiger unge under 15 år eller unge, som stadig er  

 undervisningspligtige, skal gøre forældre eller værge bekendt med de unges  

 beskæftigelse, herunder arbejdstidens længde, samt de ulykkes- og  

 sygdomsfarer, der eventuelt er forbundet med arbejdet, og de  

 foranstaltninger, der er truffet vedrørende sikkerhed og sundhed.
 Herefter indstiller et mindretal (Socialdemokratiets, Det Radikale  

 Venstres og Centrum-Demokraternes medlemmer af udvalget) lovforslaget til  

vedtagelse med de af arbejdsministeren stillede ændringsforslag.
Et andet mindretal (Venstres og Det Konservative Folkepartis  

 medlemmer af udvalget) indstiller lovforslaget til forkastelse ved 3.  

 behandling.
Mindretallet vil stemme for de under nr. 7 og 8 stillede  

 ændringsforslag.
Mindretallet vil stemme hverken for eller imod de øvrige af  

 arbejdsministeren stillede ændringsforslag.
 Mindretallet har hele tiden været imod, at EU vedtager direktiver, der  

 omfatter andet end udnyttelse af børn i industrien.
Arbejdsministeren har ikke ønsket at tage hensyn til mindretallets  

 synspunkter bl.a. med hensyn til børns og unges muligheder for  

 fritidsarbejde, eksempelvis avisudbringning m.v.
Desuden har  

 arbejdsministeren valgt venstrefløjen som samarbejdspartner i Europaudvalget  

 i relation til forhandlinger i Ministerrådet uden at lytte til Venstre og Det  

 Konservative Folkeparti.
Det er mindretallets klare opfattelse, at forældre  

 er opmærksomme på børns og unges fritidsarbejde, men at ministeren af  

 ideologiske grunde vender sig imod børns naturlige fritidsaktiviteter.
 Et tredje mindretal (Socialistisk Folkepartis og Enhedslistens  

 medlemmer af udvalget) indstiller lovforslaget til vedtagelse med de  

 af arbejdsministeren under nr. 4, 6, 7 og 8 og de af mindretallet stillede  

 ændringsforslag.
En del af mindretallet (Socialistisk Folkepartis medlem af udvalget)  

 finder, at forslagene fra kommissionen vedrørende børn og unges  

 erhvervsarbejde skal lægges til grund ved den endelige vedtagelse af  

 lovforslaget.
Mindretallet har derfor hæftet sig ved kommissionens bekymring  

 for den gruppe af unge (ca. 2 pct.), der arbejder alt for meget, samtidig med  

 at de er under uddannelse.
Kommissionen foreslog, at regeringens  

 tværministerielle børneudvalg skulle have til opgave at undersøge, hvilke  

 initiativer der var nødvendige at tage i den anledning.
Det er mindretallets  

 opfattelse, at dette lovforslag er den rette anledning til at komme med en  

 egentlig lovændring.
Mindretallet har derfor stillet ændringsforslag, der  

 indebærer, at der sættes et loft over, hvor meget denne gruppe unge må  

 arbejde.
Dette forslag skal især ses på baggrund af den meget høje andel af  

 unge, som ikke gennemfører en ungdomsuddannelse.
Det er mindretallets  

 opfattelse, at dette frafald vil blive begrænset, ved en vedtagelse af dette  

 ændringsforslag.
Denne opfattelse har arbejdsministeren ikke lagt afstand  

 til, jf. ministerens svar på spørgsmål 24, hvoraf det fremgår, at ministeren  

 ikke vil udelukke, at det viser sig påkrævet at begrænse arbejdstiden for  

 unge, som er fyldt 15 år, og som ikke længere er undervisningspligtige.
Mindretallet har endvidere stillet ændringsforslag om, at  

 arbejdsministeren efter forhandling med undervisningsministeren skal kunne  

 fastsætte regler om, at der skal oprettes en uddannelsesaftale, når unge  

 arbejder på fuld tid 3 måneder inden for et uddannelsesmæssigt område.  

 Formålet med en sådan uddannelsesaftale er at forhindre, at unge  

 »lokkes« ind i et ansættelsesforhold, der kan have karakter af en  

 forlænget prøveperiode, uden at det reelt er meritgivende.
Da disse unge  

 samtidig vænnes til et større forbrug, kan de derved miste interessen for at  

 gå i gang med en egentlig uddannelse, hvorved leveniveauet som oftest vil  

 falde.
 En anden del af mindretallet (Enhedslistens medlem af udvalget) vil stemme  

 imod lovforslagets endelige vedtagelse, såfremt lovforslaget alene indebærer  

 en implementering af Rådets direktiv om beskyttelse af unge på arbejdspladsen  

 og dermed ikke tager udgangspunkt i en hensigtsmæssig udformning af dansk  

 lovgivning.
 Et fjerde mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling.  

 Mindretallet vil stemme imod de stillede ændringsforslag.
Det har efter mindretallets opfattelse aldrig været meningen, at EU ville  

 forhindre danske børn i at gå med aviser, plukke jordbær i sommerferien eller  

 udføre andet fritidsjob.
Udgangspunktet for forbudet var børns fabriksarbejde  

 i de sydeuropæiske lande.
 De danske ministre har ganske enkelt ikke været gode nok til at  

 argumentere for, at danske børns udbringning af aviser og lignende skulle  

 undtages fra forbudet.
 At danske ministre ikke har gjort deres arbejde godt nok, skal ikke gå ud  

 over danske børn og deres mulighed for ved fritidsjob at tjene lidt  

 lommepenge.
 For mange børn er fritidsjob den eneste mulighed for at få lommepenge,  

 idet forældrene efter at være flået i skat kun lige har til dagen og vejen.
 Desuden er det sundt for børn at få lov til at have et fritidsjob, hvor de  

 lærer lidt om, hvad det vil sige at få en opgave og udføre den med den  

 ansvarsbevidstgørelse, der ligger i det.
 Fritidsjobbets omfang for et avisbud er ikke større end den tid, et andet  

 barn bruger på at gå til sport, spejder eller lignende fritidsfornøjelser.  

 Med hensyn til alt det vrøvl, der har været fremført om, at børn kommer til  

 skade i forbindelse med deres fritidsjob, er der ingen tvivl om, at der er  

 flere børn, der kommer til skade ved sportsaktiviteter og andre  

 fritidsfornøjelser.
 Fremskridtspartiet kan ikke stærkt nok tage afstand fra det foreliggende  

 lovforslag, der på ingen måde hjælper danske børn og unge, men kun er til  

 skade for dem.
Ændringsforslag Til § 1Af arbejdsministeren, tiltrådt af et mindretal (S, RV  

 og CD):
 1) Den under nr. 3 foreslåede affattelse af § 60, stk.  

 7, affattes således:
»Stk. 7. Arbejdsgiveren skal ved beskæftigelse af unge, der  

 er under 15 år, eller som er omfattet af undervisningspligten, gøre de unges  

 forældre eller værge bekendt med eventuelle risici samt med alle de  

 foranstaltninger, der er truffet vedrørende sikkerhed og sundhed.« Af et mindretal (SF og EL):
 2) I den under nr. 3 foreslåede affattelse af § 61, stk.  

 2, indsættes efter 5. pkt. som nyt punktum:
»For unge under 18 år, som ikke er omfattet af undervisningspligten,  

 men som følger en uddannelse, som er forudsat at være på fuld tid, må  

 arbejdstiden ikke overstige 12 timer i uger med skoledage og 40 timer i andre  

 uger end skoleuger.« 3) I den under nr. 3 foreslåede affattelse af § 61  

 indsættes efter stk. 2 som nyt stykke:
»Stk. 3. Arbejdsministeren kan efter forhandling med  

 undervisningsministeren fastsætte regler om, at der skal være oprettet en  

 uddannelsesaftale, når unge under 18 år har en arbejdstid som nævnt i stk. 1  

 i en sammenhængende periode på mere end 3 måneder.« Stk. 3-5 bliver herefter stk. 4-6.
 Af arbejdsministeren, tiltrådt af et flertal (S, SF, RV, CD  

 og EL):
 4) I den under nr. 3 foreslåede affattelse af § 61  

 ændres i stk. 5, nr. 1, »og beregning« til: »herunder  

 beregning«.
 Af et mindretal (SF og EL):
 5) I den under nr. 3 foreslåede affattelse af § 61  

 indsættes i stk. 5, nr. 3, der bliver stk. 6, nr. 3, efter  

 »skoleferien« ordene: »tilsvarende gælder for andre unge under  

 18 år, der følger en uddannelse, som er forudsat at være på fuld tid«.
 Af arbejdsministeren, tiltrådt af et flertal (S, SF, RV, CD  

 og EL):
 6) I den under nr. 3 foreslåede affattelse af § 62  

 affattes stk. 2 således:
»Stk. 2 Inden for hver periode på 7 døgn skal unge under 18  

 år have to sammenhængende fridøgn.
Hvis det ikke er muligt at lægge de to  

 fridøgn i sammenhæng, skal det ene fridøgn ligge i umiddelbar tilslutning til  

 en daglig hvileperiode.
Et af disse fridøgn skal så vidt muligt falde på  

 søndage.« Af arbejdsministeren, tiltrådt af et flertal (udvalget med  

 undtagelse af FP):
 Til § 2 7) Stk. 1 affattes således:
»Stk. 1. Loven træder i kraft den 22. juni 1996.« 8) I stk. 2 ændres »1. juni 1996« til: »22.  

 juni 1996«.
Bemærkninger Til nr. 1 Formålet med at ændre § 60, stk. 7, er, at der kun foretages den  

 tilpasning af de danske regler, som er nødvendig i forhold til direktivet.
 Den foreslåede generelle pligt for arbejdsgiverne til at underrette  

 forældremyndighedens indehaver eller værgen om unges beskæftigelse, skal  

 dermed ske i alle tilfælde, hvor der er eventuelle risici ved unges  

 beskæftigelse, idet unge under 15 år ikke må beskæftiges ved arbejde, der kan  

 være farligt for deres sundhed, sikkerhed eller udvikling.
 De unges forældre eller værge skal oplyses om alle foranstaltninger, der  

 er truffet til imødegåelse af eventuelle risici.
 Til nr. 2 og 5 Formålet med ændringsforslaget er at forhindre, at unge  

 langsomt dropper ud af deres uddannelse på grund af for meget  

 erhvervsarbejde.
Til nr. 3 Formålet med ændringsforslaget er at sikre, at unge, som ikke  

 længere er omfattet af undervisningspligten, ikke lokkes ind i et  

 ansættelsesforhold uden derved at få denne ansættelsesperiode tilgodeset ved  

 en fremtidig uddannelse inden for faget.
Det er ikke tanken med  

 ændringsforslaget, at uddannelsesaftalen nødvendigvis skal svare til en  

 egentlig lærekontrakt, men at kombinationen af uddannelse og arbejde skal  

 være meritgivende ved senere uddannelse eller ansættelse inden for faget.
 Til nr. 4 Formålet med at ændre »og« til: »herunder«,  

 er at tydeliggøre hovedformålet med bestemmelsen, nemlig at arbejdsministeren  

 kan fastsætte regler om arbejdstidens tilrettelæggelse generelt og ikke kun i  

 tilfælde, hvor unge arbejder som led i en uddannelse eller arbejde for flere  

 arbejdsgivere.
 Til nr. 6 Formålet med at ændre ordlyden i § 62, stk. 2, er at tydeliggøre  

 bestemmelsens hovedregel om, at de unge skal have en ugentlig hvileperiode på  

 48 timer i træk.
Til nr. 7 og 8 Ændringsforslagene indebærer, at loven træder i kraft den  

 22. juni 1996, hvilket svarer til direktivets gennemførelsesfrist.
I  

 arbejdsforhold, der er etableret før lovens ikrafttræden, foreslås, at  

 underretning skal være foretaget senest den 22. juni 1996.
Børge Bakholt (S) fmd.
Ole Vagn Christensen (S) Poul Erik Dyrlund (S)  

 Lone Møller (S) Jens Peter Vernersen (S) Aage Frandsen (SF) nfmd.  

Vibeke Peschardt (RV) Jette Gottlieb (EL) Peter Duetoft (CD) Helge Sander  

 (V) Charlotte Antonsen (V) Flemming Oppfeldt (V) Ulla Tørnæs (V) Bendt  

 Bendtsen (KF) Frank Dahlgaard (KF) Brian Mikkelsen (KF) Annette Just (FP) Dansk Folkeparti havde ikke medlemmer i udvalget.
Tillægsbetænkningen Udvalget har, efter at lovforslaget ved 2. behandling blev henvist til  

 fornyet udvalgsbehandling, behandlet dette i nogle møder og har herunder  

 stillet spørgsmål til arbejdsministeren, som denne har besvaret skriftligt.
 Der er af arbejdsministeren stillet ændringsforslag, hvorom henvises til  

 de ledsagende bemærkninger.
 Herefter indstiller et flertal (Socialdemokratiets, Socialistisk  

 Folkepartis, Det Radikale Venstres, Enhedslistens og Centrum-Demokraternes  

 medlemmer af udvalget) lovforslaget til vedtagelse med de stillede  

 ændringsforslag.
Flertallet ønsker at sikre, at unge under 18 år får tilbud om  

 uddannelsesforløb i forbindelse med et fuldtidsarbejde af over 3 måneders  

 varighed, hvis de selv ønsker det.
For at sikre at denne mulighed bliver  

 klargjort for den unge, er flertallet tilfreds med, at ministeren i et  

 ændringsforslag sikrer, at arbejdsgiveren er forpligtet til at indberette  

 arbejdsforholdet til den unges bopælskommune.
Med baggrund i erfaringerne  

 herfra er ministeren villig til i samarbejde med undervisningsministeren at  

 overveje behovet for genindførelse af princippet om en uddannelsesaftale som  

 forudsætning for fuldtidsansættelse af unge under 18 år.
 Indberetningen til kommunen skal sikre, at kommunen giver den unge  

 vejledning i, hvilke rettigheder der ligger i bestemmelsen, og hvorledes  

 arbejdet eventuelt kan godskrives i forbindelse med et eventuelt senere  

 uddannelsesforløb.
 Det skal endvidere sikres, at der stilles de fornødne uddannelsesforløb  

 til rådighed f.eks. gennem den kommunale ungdomsskole, erhvervsuddannelserne  

 eller gennem deltagelse (kræver dispensation) på AMU-kurser.
Flertallet har bemærket, at ministeren vil tage kontakt med  

 arbejdsmarkedets parter med henblik på at søge fremmet, at de unge faktisk  

 deltager i uddannelsestilbud som en del af arbejdsprocessen.
Flertallet har  

 endvidere bemærket, at ministeren vil rette henvendelse til det  

 tværministerielle børneudvalg med henblik på med konkrete forslag at få  

 sikret, at den gruppe unge, som følger en uddannelse, der er forudsat at være  

 på fuld tid, ikke arbejder erhvervsmæssigt i et omfang, som kan påvirke  

 muligheden for at gennemføre uddannelsen.
Et mindretal (Venstres, Det Konservative Folkepartis og  

 Fremskridtspartiets medlemmer af udvalget) indstiller lovforslaget til  

forkastelse.
Mindretallet vil stemme imod de stillede ændringsforslag.
 ÆndringsforslagAf arbejdsministeren, tiltrådt af et flertal  

 (S, SF, RV, EL og CD):
 Til § 1 1) Den under nr. 3 foreslåede affattelse af § 60,  

 stk. 7, affattes således:
»Stk. 7. Arbejdsgiveren skal ved beskæftigelse af unge, der  

 er under 15 år, eller som er omfattet af undervisningspligten, gøre de unges  

 forældre eller værge bekendt med beskæftigelsen, herunder arbejdstidens  

 længde, samt med de ulykkes- og sygdomsfarer, der eventuelt er forbundet med  

 arbejdet, og de foranstaltninger, der er truffet vedrørende sikkerhed og  

 sundhed.« 2) I den under nr. 3 foreslåede affattelse af § 60  

 indsættes efter stk. 7 som nyt stykke:
»Stk. 8. Arbejdsgiveren skal ved beskæftigelse af unge under  

 18 år underrette kommunen med henblik på tilbud om uddannelsesvejledning.  

 Underretningen skal ske, når den unge har været fuldtidsbeskæftiget i en  

 sammenhængende periode på 3 måneder.
Der skal ikke foretages underretning for  

 unge, hvis beskæftigelse indgår i en uddannelse.
Arbejdsministeren kan efter  

 forhandling med undervisningsministeren fastsætte nærmere regler om  

 underretningspligten og uddannelsesvejledningen.« Til § 2 3) Stk. 2, 2. pkt., udgår.
Bemærkninger Til nr. 1 Formålet med at foreslå § 60, stk. 7, ændret i overensstemmelse  

 med det oprindeligt foreslåede er at sikre, at der altid gives underretning  

 til forældremyndighedens indehaver eller værgen ved beskæftigelse af unge  

 under 15 år.
Til nr. 2 Indførelse af en underretningspligt for arbejdsgiveren til  

 kommunen har til formål at sikre, at unge under 18 år, der har haft  

 fuldtidsbeskæftigelse i 3 måneder, tilbydes en uddannelsesvejledning.
Unge  

 uden uddannelse får dermed mulighed for vejledning om uddannelse og  

 uddannelsesmuligheder.
 Til nr. 3 Den foreslåede ændring indebærer, at der for arbejdsforhold, der  

 er etableret før lovens ikrafttræden, skal ske underretning, når loven er  

 trådt i kraft.
Børge Bakholt (S) fmd.
Ole Vagn Christensen (S) Poul Erik Dyrlund (S)  

 Lone Møller (S) Jens Peter Vernersen (S) Aage Frandsen (SF) nfmd.  

Vibeke Peschardt (RV) Jette Gottlieb (EL) Peter Duetoft (CD) Helge Sander  

 (V) Charlotte Antonsen (V) Flemming Oppfeldt (V) Ulla Tørnæs (V) Bendt  

 Bendtsen (KF) Frank Dahlgaard (KF) Brian Mikkelsen (KF) Annette Just (FP)  

 Dansk Folkeparti havde ikke medlemmer i udvalget.
