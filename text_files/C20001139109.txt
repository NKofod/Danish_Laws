Cirkulære om gennemførelse af  

 DNK-dataverificering (Til folkekirkens ministerialbogsførere uden for de  

 sønderjyske landsdele) Gennemførelsen af projektet Den Ny Kirkebog (DNK)  

 indebærer, at folkekirken overgår til elektronisk registrering  

 til afløsning for den nuværende manuelle registrering i  

 folkekirkens ministerialbøger.
 Betegnelsen "ministerialbog" og  

 "kirkebog" opretholdes efter overgangen til elektronisk  

 registrering.
 Efter gennemførelsen af DNK-projektet vil den  

 elektroniske ministerialbog indeholde de samme typer af oplysninger som de  

 nuværende manuelle ministerialbøger.
 Som led i forberedelsen af elektronisk registrering  

 gennemføres en obligatorisk dataverificering for folkekirkens  

 ministerialbøger (udenfor de sønderjyske landsdele). Dette sker  

 sideløbende med registreringen efter de nuværende regler.
Ved dataverificeringen sammenholdes en række af de  

 eksisterende elektroniske oplysninger i CPR-registeret med de tilsvarende  

 retsgyldige oplysninger i folkekirkens ministerialbøger.
Endvidere  

 suppleres med oplysninger om eventuel dåbsdato og  sted, ligesom navne  

 opdeles i for-, mellem- og efternavne.
De elektroniske oplysninger bliver  

 derved retsgyldige og kan danne grundlag for udskrivning af attester.
 Efter forhandling med Den danske Præsteforening,  

 Danmarks Provsteforening samt Danmarks Kordegneforening er det besluttet, at  

 dataverificeringen skal omfatte personer født fra og med 1. januar  

 1960. Dette er begrundet i et ønske om fra begyndelsen at sikre  

 høj nytteværdi af de elektroniske oplysninger i  

 ministerialbogen, samt ud fra en afvejning af det betydelige omfang af  

 arbejdet ved en løbende verificering i modsætning til en samlet  

 verificering.
 I det enkelte sogn kan den egentlige registrering i den  

 elektroniske kirkebog dog igangsættes, såfremt verificeringen i  

 sognet er gennemført for personer født fra og med 1. januar  

 1969.
 Opmærksomheden henledes på, at den  

 kirkebogsførende sognepræst fortsat er ansvarlig for  

 kirkebogsføringen i sognet   herunder dataverificeringen   uanset hvem  

 der praktisk foretager den.
Såfremt verificeringen foretages af  

 Kirkeministeriets verificeringsgruppe, har denne dog ansvaret for  

 verificeringen.
Det påhviler i disse situationer verificeringsgruppen  

 at træffe de fornødne foranstaltninger til gennemførelsen  

 af verificeringen, herunder transport og opbevaring af de relevante  

 ministerialbøger fra og til de pågældende sogne, samt  

 sikkerhedsmæssige foranstaltninger.
 Opmærksomheden henledes endvidere på, at  

 cirkulæret træder i kraft den 7. februar 2000.
§ 1. Indførelsen af elektronisk  

 registrering i sognet forberedes ved, at sognet foretager dataverificering af  

 oplysninger for alle, der er fødselsregistreret i sognet fra 1. januar  

 1960 og fremefter.
Oplysninger fra 1. januar 1969 og fremefter skal  

 verificeres, forinden oplysninger fra 1. januar 1960 til og med udgangen af  

 1968 verificeres.
 Stk. 2. Ved dataverificeringen sammenholdes oplysninger  

 fra CPR-registeret med de retsgyldige oplysninger i folkekirkens  

 ministerialbøger (hovedministerialbogen, fødsler), og der  

 tilføjes endvidere oplysninger om dåbsdato og  sted.
 Stk. 3. Dataverificering foretages ved brug af IT-udstyr  

 og programmel leveret via Kirkeministeriets IT-kontor til brug herfor.
 § 2. Den kirkebogsførende sognepræst  

 er ansvarlig for gennemførelsen af sognets dataverificering.  

 Dataverificeringen kan dog foretages af en person bemyndiget hertil af den  

 kirkebogsførende sognepræst.
 Stk. 2. Provsten fører tilsyn med  

 dataverificeringen, herunder at verificeringen afsluttes indenfor den af  

 Kirkeministeriets DNK-sekretariatet fastsatte frist, og at de fornødne  

 sikkerhedsforanstaltninger træffes til sikring af, at uvedkommende ikke  

 får kendskab til oplysningerne samt at verificeringen er af den  

 fornødne kvalitet.
 Stk. 3. Provsten kan efter drøftelse med den  

 kirkebogsførende sognepræst træffe aftale med  

 DNK-sekretariatet om, at dataverificeringen for et eller flere sogne i  

 provstiet foretages af Kirkeministeriets verificeringsgruppe.
 Stk. 4. Det påhviler Kirkeministeriets  

 verificeringsgruppe at træffe de fornødne foranstaltninger til  

 gennemførelse af verificering efter stk. 3, herunder foranstaltninger  

 til transport og opbevaring af ministerialbøger samt  

 sikkerhedsmæssige foranstaltninger.
 Stk. 5. Tilsynet med dataverificeringen foretaget af  

 Kirkeministeriets verificeringsgruppe, finder sted ved Kirkeministeriets  

 foranstaltning.
 § 3. Dette cirkulære træder i kraft  

 den 7. februar 2000.
 Stk. 2. Med virkning fra samme dato affattes  

 Kirkeministeriets cirkulære nr. 24 af 1. marts 1982 om ændring af  

 lovgivningen om personnavne, punkt IX, nr. 4 og 5 således:
"4. Det gælder som hidtil, at der i stedet for originale  

 attester m.v. kan anvendes ubekræftede fotokopier.
Endvidere kan  

 anvendes oplysninger der er verificerede ved DNK-dataverificeringen.
5. Notering om foretagne anmeldelser og modtagne meddelelser fra  

 myndighederne foretages såvel i hovedministerialbogen som i  

 kontraministerialbogen.
Er sidstnævnte bog afleveret til landsarkivet,  

 sendes den originale anmeldelse eller meddelelse til vedkommende arkiv med  

 oplysning om den skete notering i hovedministerialbogen og med anmodning om  

 tilsvarende notering i kontraministerialbogen.
Vedrører anmeldelsen  

 eller meddelelsen en person, hvis data er verificeret ved  

 DNK-dataverificeringen, foretages notering kun i  

 hovedministerialbogen.".
 Stk. 3. Ministerialbogsførerne i folkekirkens  

 valg- og døvemenigheder, ministerialbogsførerne i de  

 sønderjyske landsdele samt ministerialbogsførere i de  

 anerkendte trossamfund er ikke omfattet af verificeringen, men skal i  

 fornødent omfang levere oplysning til brug ved gennemførelsen  

 af denne.
