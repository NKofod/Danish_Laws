Kapitel 1   Ordningens formål og indhold Kapitel 2   Administration Kapitel 3   Arealudpegninger Kapitel 4   Tilsagnsberettigede projekter Kapitel 5   Betingelser for tilsagn om tilskud Kapitel 6   Ændring af projektet og indtræden i tilsagn Kapitel 7   Tilskudsberettigede projektudgifter Kapitel 8   Beregning af tilskud Kapitel 9   Udbetaling af tilskud Kapitel 10   Underretningspligt Kapitel 11   Bortfald af tilsagn og tilbagebetaling af tilskud Kapitel 12   Force majeure Kapitel 13   Ikrafttræden Bilag 1 Bilag 2 Bekendtgørelse om tilskud til Natura 2000-projekter om rydning af tilgroede arealer og om forberedelse til afgræsning I medfør af § 3, jf. § 2, nr. 4, litra e, § 5, stk. 1, § 7, stk. 4, og § 11, stk. 4, i lov nr. 316 af 31. marts 2007 om udvikling af landdistrikterne (landdistriktsloven) fastsættes:
Kapitel 1 Ordningens formål og indhold § 1. Formålet med ordningen er at yde tilskud til ikke-produktionsfremmende investeringer vedrørende rydning af tilgroede arealer og forberedelse til afgræsning, som kan bidrage til at gennemføre Miljø- og Naturplan Danmark 2020 ved at sikre eller forbedre bevaringsstatus for naturtyper og arter på de i § 2 anførte særligt udpegede arealer inden for Natura 2000-områder.
 § 2. FødevareErhverv kan inden for rammerne af de årlige finanslove give tilsagn om tilskud til ikke-produktionsfremmende investeringer i forbindelse med gennemførelse af Natura 2000-projekter, som kan bidrage til at opfylde ordningens formål.
 Stk. 2. Projekterne skal omfatte en af eller begge de følgende foranstaltninger:
 1) Rydning af tilgroede arealer, jf. § 9. Foranstaltningen kan anvendes for særligt udpegede Natura 2000-arealer til rydning, jf. § 7.
 2) Forberedelse til afgræsning, jf. § 10. Foranstaltningen kan anvendes til forberedelse til afgræsning af arealer, der i medfør af FødevareErhvervs bekendtgørelse om tilskud til pleje af græs- og naturarealer er særligt udpegede Natura 2000-arealer til pleje.
 Stk. 3. Tilsagn om tilskud kan gives til private lodsejere, private virksomheder, offentlige virksomheder, fonde, foreninger, organisationer, offentlige institutioner og kommunale fællesskaber.
Kapitel 2 Administration Kontrol § 3. FødevareErhverv foretager kontrol i forbindelse med administrationen efter denne bekendtgørelse.
Kontrolbesøg på stedet som led i den administrative kontrol foretages af FødevareErhverv eller den, FødevareErhverv bemyndiger hertil.
 Stk. 2. Plantedirektoratet forestår den fysiske kontrol og den efterfølgende regnskabskontrol i henhold til bekendtgørelse om Plantedirektoratets opgaver og beføjelser.
 Stk. 3. FødevareErhverv og Plantedirektoratet kan til brug for kontrollen indhente oplysninger fra andre myndigheder i fornødent omfang i overensstemmelse med landdistriktslovens § 12.
Ansøgning om tilsagn om tilskud § 4. Ansøgning om tilsagn om tilskud indgives til FødevareErhverv på et særligt skema, der fås via FødevareErhvervs hjemmeside eller ved henvendelse til FødevareErhverv.
 Stk. 2. Ansøgningen skal indeholde de oplysninger og være vedlagt de bilag, som FødevareErhverv forlanger til brug for sagsbehandlingen, herunder følgende:
 1) En beskrivelse af projektet og en begrundelse for den valgte løsning.
 2) Et kort, der viser de arealer, der søges omfattet af den enkelte foranstaltning og aktivitet, jf. § 9, stk. 1, og § 10, stk. 1. For projekter, der omfatter foranstaltningen forberedelse til afgræsning, skal kortet tillige vise afgrænsningen af de områder, der søges forberedt til afgræsning ved etablering af hegn eller drikkevandsforsyning eller begge de nævnte aktiviteter (områder, der søges forberedt til afgræsning). Hvis der inden for de områder, der søges forberedt til afgræsning, er en eller flere af de i § 10, stk. 2, nr. 2, nævnte arealtyper, skal disse arealer tillige fremgå af kortet.
 3) For projekter, der omfatter foranstaltningen rydning af tilgroede arealer, et eller flere billeder, der dokumenterer den fysiske fremtræden af de arealer, der søges omfattet af foranstaltningen, i det kalenderår, hvor ansøgning om tilsagn om tilskud indgives.
 4) For projekter, der omfatter aktiviteten etablering af hegn, skal eksisterende hegn inden for de områder, der søges forberedt til afgræsning, være vist på kort, og der skal foreligge en redegørelse for udformningen og den fysiske tilstand af de nævnte hegn.
 5) Mindst 2 bindende tilbud, som omfatter mindst 90 pct. af de anslåede udgifter.
Stk. 3. I 2011 kan ansøgning indgives fra den 22. august og skal være modtaget i FødevareErhverv senest den 25. oktober 2011. Efter 2011 kan ansøgning indgives fra den 1. marts og skal være modtaget i FødevareErhverv senest den 1. maj samme år.
FødevareErhverv kan fastsætte yderligere ansøgningsperioder, der offentliggøres på FødevareErhvervs hjemmeside senest 4 uger før ansøgningsperiodens begyndelse.
I tilfælde, hvor ansøgningsfristen er en lørdag, søndag, mandag eller en helligdag, udløber ansøgningsfristen den anden hverdag (lørdag ikke medregnet), der følger herefter.
 Stk. 4. FødevareErhverv kan i særlige tilfælde dispensere fra stk. 2, nr. 5, og fra de i stk. 3 anførte ansøgningsperioder.
 Stk. 5. FødevareErhverv kvitterer for ansøgningens modtagelse og kan i forbindelse hermed give tilladelse til at iværksætte projektet.
Prioritering og afgørelse § 5. FødevareErhverv prioriterer de ansøgte projekter med særskilt prioritering for hver af følgende kategorier:
 1) Projekter, der omfatter rydning af tilgroede arealer, herunder projekter, der tillige omfatter forberedelse til afgræsning.
 2) Projekter, der udelukkende omfatter forberedelse til afgræsning.
Stk. 2. For de i stk. 1 anførte kategorier fastsætter FødevareErhverv inden for den samlede økonomiske ramme indikative tilsagnsrammer, som vil være gældende for prioritering mellem kategorierne.
Indikative tilsagnsrammer, der er gældende for en ansøgningsperiode, offentliggøres af FødevareErhverv på FødevareErhvervs hjemmeside senest ved begyndelsen af ansøgningsperioden.
 Stk. 3. Inden for den i stk. 1, nr. 1, anførte kategori prioriteres de ansøgte projekter på grundlag af de kriterier, der er fastsat i bilag 1, og inden for den i stk. 1, nr. 2, anførte kategori prioriteres de ansøgte projekter på grundlag af de kriterier, der er fastsat i bilag 2.
§ 6. FødevareErhverv kan træffe afgørelse om afslag eller delvis afslag for ansøgninger, hvis FødevareErhverv vurderer, 1) at effekten af det ansøgte projekt ikke i tilstrækkeligt omfang bidrager til at opfylde formålet med ordningen, 2) at effekten af det ansøgte projekt ikke er tilstrækkeligt set i forhold til projektets samlede udgifter, eller 3) at de anslåede udgifter ikke er rimelige.
Kapitel 3 Arealudpegninger § 7. På grundlag af en faglig vurdering fra Naturstyrelsen udpeger FødevareErhverv inden for Natura 2000-områder arealer, hvor foranstaltningen rydning af tilgroede arealer kan anvendes (særligt udpegede Natura 2000-arealer til rydning). På grundlag af en kombination af sammensætningen af plantearter (artsklasse) og hvor tilgroede arealerne er (tilgroningsklasse), henfører FødevareErhvev de udpegede arealer til en af følgende rydningsklasser, der er anført i prioriteret rækkefølge, jf. bilag 1, og hvor artsklasse 1 angiver højeste naturværdi, artsklasse 5 angiver laveste naturværdi, tilgroningsklasse 1 angiver laveste tilgroningsgrad uden behov for rydning og tilgroningsklasse 5 angiver højeste tilgroningsgrad:
 1) Rydningsklasse 1: Arealer med artsklasse 1-2 og tilgroningsklasse 2.
 2) Rydningsklasse 2: Arealer med artsklasse 1-2 og tilgroningsklasse 3-5.
 3) Rydningsklasse 3: Arealer med artsklasse 3-5 og tilgroningsklasse 2.
 4) Rydningsklasse 4: Arealer med artsklasse 3-5 og tilgroningsklasse 3-5.
 Stk. 2. Senest ved begyndelsen af ansøgningsperioden for ansøgning om tilsagn om tilskud oplyser FødevareErhverv på FødevareErhvervs hjemmeside om de arealudpegninger med tilhørende rydningsklasser, der er gældende for ansøgningsperioden ved ansøgning om tilsagn om tilskud.
Kapitel 4 Tilsagnsberettigede projekter § 8. Tilsagn om tilskud kan gives for projekter, for hvilke bestemmelserne i nærværende kapitel for den eller de foranstaltninger og aktiviteter, som projektet omfatter, er opfyldt.
Rydning af tilgroede arealer § 9. Foranstaltningen rydning af tilgroede arealer omfatter rydning af træer og buske og fjernelse af ryddet plantemateriale.
 Stk. 2. Følgende betingelser gælder for hvert enkelt selvstændigt afgrænset område, der søges omfattet af foranstaltningen:
 1) Mindst 50 pct. af området skal ved ansøgningsperiodens begyndelse være særligt udpegede Natura 2000-arealer til rydning.
 2) Området må på tidspunktet for ansøgning om tilsagn om tilskud ikke omfatte heder, højmoser, indlandsklitter, avneknippemoser eller arealer med skov eller beliggende i skov, herunder brandbælter, eller arealer, der anvendes til produktion af frugt, bær, planteskolekulturer, juletræer, pyntegrønt, energiafgrøder eller lignende.
 3) Området må ved ansøgningsperiodens udløb ikke omfatte arealer, der indgår i et projekt, der vedrører rydning af tilgroede arealer, og for hvilket der er givet tilsagn om tilskud under Life+ EUs støtteordning for natur og miljø, og hvor projektet vedrører indsatsområdet Life+ Nature.
 4) Området må ved ansøgningsperiodens udløb ikke omfatte arealer, der er ejet af offentlige institutioner, offentlige virksomheder eller kommunale fællesskaber.
 5) De arealer, der indgår i området, skal være tilgroet med træer eller buske ved ikrafttræden af lov om drift af landbrugsjorder den 1. september 2004, eller ved ansøgningsperiodens udløb have en hældning på mere end 20 pct. eller en beskaffenhed, som gør det umuligt at rydde med almindelige landbrugsmaskiner.
 Stk. 3. Foranstaltningen kan ikke anvendes på arealer, for hvilke der i medfør af anden lovgivning ved ansøgningsperiodens udløb foreligger forpligtelse til at rydde træer og buske.
Forberedelse til afgræsning § 10. Foranstaltningen forberedelse til afgræsning omfatter en eller flere af aktiviteterne etablering af hegn, drikkevandsforsyning, fangfolde og elforsyning og skal mindst omfatte etablering af hegn eller drikkevandsforsyning.
 Stk. 2. Følgende betingelser gælder for hvert enkelt af de områder, der søges forberedt til afgræsning:
 1) Mindst 50 pct. af området skal være arealer, der den 1. februar i ansøgningsåret er særligt udpegede Natura 2000-arealer til pleje i medfør af FødevareErhvervs bekendtgørelse om tilskud til pleje af græs- og naturarealer.
2) Området må på tidspunktet for ansøgning om tilsagn om tilskud ikke omfatte heder, højmoser, indlandsklitter, avneknippemoser eller arealer med skov eller beliggende i skov, herunder brandbælter.
De nævnte arealtyper kan dog indgå i området, hvis FødevareErhverv vurderer, at en frahegning af arealerne ikke er muligt på grund af arealernes beliggenhed eller udformning eller efter FødevareErhvervs vurdering vil medføre uforholdsmæssigt store udgifter.
Arealer med skov kan endvidere indgå i området, hvis FødevareErhverv vurderer, at ansøger har godtgjort, at arealerne er nødvendige som læ for græssende husdyr, og arealerne samlet udgør under 0,5 ha.
 3) Området må ved ansøgningsperiodens udløb ikke omfatte arealer, der indgår i et projekt, der vedrører en eller flere af de efter nærværende bekendtgørelse ansøgte aktiviteter vedrørende forberedelse til afgræsning, og for hvilket der er givet tilsagn om tilskud under Life+ EUs støtteordning for natur og miljø, og hvor projektet vedrører indsatsområdet Life+ Nature.
Stk. 3. Aktiviteterne etablering af drikkevandsforsyning, fangfolde og elforsyning kan kun anvendes på arealer, 1) der er beliggende inden for de områder, der søges forberedt til afgræsning, eller 2) som efter FødevareErhvervs vurdering er beliggende i tilknytning til de i nr. 1 anførte områder.
Kapitel 5 Betingelser for tilsagn om tilskud Rydning af tilgroede arealer § 11.  Tilsagn om tilskud til et projekt, der omfatter foranstaltningen rydning af tilgroede arealer, er betinget af, at følgende betingelser opfyldes:
 1) Foranstaltningen skal gennemføres i tidsrummet fra den 15. juli til og med den 31. marts.
 2) På det tidspunkt, hvor der resterer 6 måneder af perioden, hvor projektet skal opretholdes, jf. § 12, stk. 1, nr. 5, må genvækst fra ryddede træer og buske ikke være mere end 1 år.
 Stk. 2. FødevareErhverv kan i særlige tilfælde dispensere fra stk. 1.
Generelle betingelser § 12. Tilsagn om tilskud til et projekt er betinget af, 1) at de nødvendige tilladelser fra offentlige myndigheder opnås, 2) at ansøger afgiver de oplysninger, FødevareErhverv anmoder om til brug for sagsbehandlingen, 3) at projektet afsluttes inden en dato, der fastsættes af FødevareErhverv således, at der maksimalt forløber 3 år fra tilsagnsdatoen og indtil projektets afslutning, 4) at tilsagnshaver indsender afsluttende udbetalingsanmodning og projektrapport rettidigt til FødevareErhverv, jf. § 20, stk. 3, 5) at projektet opretholdes i en periode på mindst 3 år fra den dato, hvor projektet senest skal være afsluttet, dog mindst 5 år fra tilsagnsdatoen, 6) at udbetalingsanmodninger med tilhørende originale regnskabsbilag holdes tilgængeligt i mindst 5 år fra datoen for afsluttende udbetaling af tilskud, og 7) at tilsagnshaver sikrer, at kontrolmyndigheden har adgang til projektarealerne i forbindelse med kontrol.
 Stk. 2. Tilsagn om tilskud til et projekt er endvidere betinget af, at de arealer, der er omfattet af rydning af tilgroede arealer, og de arealer, der forberedes til afgræsning, i perioden, hvor projektet skal opretholdes, er græs- eller naturarealer, medmindre der er tale om arealer med skov, som FødevareErhverv har vurderet kan indgå i de områder, der forberedes til afgræsning, jf. § 10, stk. 2, nr. 2.
 § 13. FødevareErhverv fastsætter i tilsagnet nærmere betingelser om tilsagnshavers forpligtelse til at informere om den offentlige medfinansiering af projektet og til at offentliggøre oplysninger om projektet på tilsagnshavers hjemmeside eller i relevante dagblade og tidsskrifter.
 Stk. 2. FødevareErhverv kan i tilsagnet fastsætte yderligere betingelser for tilsagnet, herunder betingelser vedrørende revisorerklæring i forbindelse med anmodning om udbetaling af tilskud.
Kapitel 6 Ændring af projektet og indtræden i tilsagn § 14. Ændring af et projekt, herunder den i medfør af § 12, stk. 1, nr. 3, fastsatte frist for projektets afslutning, kan godkendes af FødevareErhverv på betingelse af, at ændringen efter FødevareErhvervs vurdering er i overensstemmelse med projektets formål.
Ansøgning om ændring af et projekt skal godkendes af FødevareErhverv, inden ændringen iværksættes.
 Stk. 2. Tilsagnsbeløbet kan ikke forhøjes i forbindelse med ændringer i projektet.
Stk. 3. Anmodning om ændring af et projekt skal være modtaget i FødevareErhverv senest to måneder før den dato, hvor projektet senest skal være afsluttet.
FødevareErhverv kan i særlige tilfælde meddele dispensation fra denne frist.
§ 15. FødevareErhverv kan efter ansøgning tillade, at en anden, der ifølge § 2, stk. 3, kan være tilsagnshaver, indtræder i et tilsagn om tilskud.
Den, der indtræder i tilsagnet, indtræder i rettigheder og forpligtelser efter tilsagnet.
 Stk. 2. Ansøgning efter stk. 1 skal indgives på et særligt skema, der fås via FødevareErhvervs hjemmeside eller ved henvendelse til FødevareErhverv.
Kapitel 7 Tilskudsberettigede projektudgifter § 16. De tilskudsberettigede projektudgifter kan omfatte 1) udgifter til materiel og anlægsarbejder vedrørende rydning af træer og buske og fjernelse af ryddet plantemateriale, 2) udgifter til materiel og anlægsarbejder vedrørende etablering af hegn, drikkevandsforsyning, fangfolde og elforsyning som forberedelse til afgræsning, 3) udgifter til leje med købsmulighed af udstyr, der er direkte relateret til projektet, 4) udgifter til løn til personale, der er beskæftiget med projektet, jf. dog stk. 2, og 5) udgifter til projektrapportering til FødevareErhverv ved afslutning af projektet.
 Stk. 2. Udgifter til løn til personale, der er beskæftiget med projektet, er kun tilskudsberettigede, hvis udgifterne ikke normalt finansieres af offentlige institutioner, offentlige virksomheder eller kommunale fællesskaber, og udgifterne kan dokumenteres ved faktura eller tilsvarende dokument.
Stk. 3. FødevareErhverv kan efter ansøgning godkende andre udgifter end de i stk. 1 anførte som tilskudsberettigede.
Det er en betingelse for godkendelse, at udgifterne er af væsentlig betydning for projektets gennemførelse.
Projektudgifter, der ikke er tilskudsberettigede § 17. De tilskudsberettigede projektudgifter kan ikke omfatte 1) udgifter, som tilsagnshaver har afholdt inden FødevareErhverv har givet tilladelse til at iværksætte projektet, jf. § 4, stk. 5, dog hvis en sådan tilladelse ikke er givet, udgifter, som tilsagnshaver har afholdt inden tilsagnshavers modtagelse af tilsagnet, 2) udgifter vedrørende aktiviteter, som tilsagnshaver eller en ejer eller forpagter af projektarealer er forpligtet til at gennemføre i medfør af anden lovgivning, 3) udgifter, hvortil der ydes offentlig støtte eller støtte i medfør af anden lovgivning, 4) finansierings- og pengeinstitutomkostninger, 5) moms, medmindre denne endeligt bæres af tilsagnshaver, 6) udgifter til forskning og teknologisk udvikling, 7) udgifter til køb, leje og leasing af brugt udstyr og brugt materiel, 8) udgifter i form af naturalydelser, som omhandlet i artikel 54 i Kommissionens forordning (EF) nr. 1974/2006 af 15. december 2006 om gennemførelsesbestemmelser til Rådets forordning (EF) nr. 1698/2005 om støtte til udvikling af landdistrikterne fra Den Europæiske Landbrugsfond for Udvikling af Landdistrikterne (ELFUL), og 9) udgifter til aktiviteter på heder, højmoser, indlandsklitter, avneknippemoser, arealer med skov eller beliggende i skov, herunder brandbælter, og de i § 10, stk. 2, nr. 3, anførte arealer.
Stk. 2. De tilskudsberettigede projektudgifter kan endvidere ikke omfatte 1) udgifter, der vedrører opfyldelse af betingelsen i § 11, stk. 1, nr. 2, eller i § 12, stk. 2, og 2) udgifter i forbindelse med etablering af hegn, som ikke vedrører selve anskaffelsen og opsætning af hegn, herunder udgifter til fjernelse af eksisterende hegn.
Kapitel 8 Beregning af tilskud § 18.  Tilskud kan ydes med op til og med 100 pct. af de tilskudsberettigede udgifter.
FødevareErhverv fastsætter tilskudsprocenten, som vil være gældende for alle de ansøgninger om tilsagn om tilskud, der modtages i ansøgningsperioden, og som kan imødekommes.
Senest ved begyndelsen af ansøgningsperioden offentliggør FødevareErhverv på FødevareErhvervs hjemmeside den tilskudsprocent, der er gældende for ansøgningsperioden.
Stk. 2. De tilskudsberettigede udgifter kan kun omfatte udgifter, der er nødvendige for gennemførelse af projektet.
Tilsagn om tilskud kan maksimalt udgøre et tilsagnsbeløb, som fastsættes af FødevareErhverv i tilsagn om tilskud.
Kapitel 9 Udbetaling af tilskud § 19.  Udbetaling af tilskud sker på grundlag af tilsagnshavers opgørelse over betalte tilskudsberettigede udgifter, der skal kunne dokumenteres.
Anmodning om udbetaling af tilskud skal udfærdiges på et særligt skema, der fås via FødevareErhvervs hjemmeside eller ved henvendelse til FødevareErhverv.
Anmodningen skal indeholde de oplysninger og være vedlagt de bilag, som FødevareErhverv forlanger til brug for beregning og udbetaling af tilskud.
 § 20. Tilskud kan udbetales i to rater, hvor den første rate skal udgøre mindst 20 pct. og maksimalt 85 pct. af tilsagnsbeløbet.
 Stk. 2. Det er en betingelse for udbetaling af tilskud, at de nødvendige tilladelser fra offentlige myndigheder er opnået.
Stk. 3. Afsluttende udbetalingsanmodning skal være vedlagt en projektrapport og være modtaget i FødevareErhverv senest 3 måneder efter datoen, hvor projektet senest skal være afsluttet.
FødevareErhverv kan i særlige tilfælde meddele dispensation fra denne frist.
Projektrapporten skal udfærdiges på et særligt skema, som fås via FødevareErhvervs hjemmeside eller ved henvendelse til FødevareErhverv.
For projekter, der omfatter foranstaltningen rydning af tilgroede arealer, skal projektrapporten være vedlagt et eller flere billeder, der dokumenterer arealernes fysiske fremtræden efter gennemførelsen af foranstaltningen.
 Stk. 4. Tilskuddet overføres til tilsagnshavers NemKonto.
Kapitel 10 Underretningspligt § 21. Tilsagnshaver skal i hele perioden, hvor betingelserne for tilsagn om tilskud skal opfyldes, på forlangende afgive erklæring til FødevareErhverv om, hvorvidt betingelserne for tilsagn om tilskud fortsat opfyldes.
 Stk. 2. Tilsagnshaver er i hele perioden, hvor betingelserne for tilsagn om tilskud skal opfyldes, forpligtet til uden ugrundet ophold skriftligt at give FødevareErhverv meddelelse om forhold, der kan medføre bortfald af tilsagn om tilskud eller tilbagebetaling af tilskud efter § 22.
Kapitel 11 Bortfald af tilsagn og tilbagebetaling af tilskud § 22. Tilsagn om tilskud bortfalder, hvis 1) tilsagnshaver har givet urigtige eller vildledende oplysninger eller har fortiet oplysninger af betydning for sagens afgørelse, 2) tilsagnshaver tilsidesætter sine pligter efter landdistriktslovens § 11, stk. 2, 3) tilsagnshaver ikke opfylder sin underretningspligt efter § 21, 4) projektet ikke gennemføres i overensstemmelse med tilsagnet, eller 5) betingelserne for tilsagn om tilskud ikke er opfyldt.
Stk. 2. I de i stk. 1 nævnte tilfælde træffer FødevareErhverv afgørelse om tilbagebetaling af tilskud.
Ved opgørelse af tilbagebetalingskrav tillægges der renter.
Rentetillægget beregnes fra tidspunktet for meddelelse af tilbagebetalingskravet til tilbagebetaling sker og med den i lov om renter ved forsinket betaling m.v. (Renteloven) fastsatte referencesats med tillæg.
Rentetillægget udgør dog mindst 50 kr.
Kapitel 12 Force majeure § 23. FødevareErhverv anerkender følgende begivenheder som force majeure:
 1) Tilsagnshavers død.
 2) Bortforpagters død.
 3) Tilsagnshavers uarbejdsdygtighed i længere tid.
 4) Ekspropriation, hvis en sådan ekspropriation ikke kunne forudses på tidspunktet for ansøgers modtagelse af tilsagnet.
 5) En alvorlig naturkatastrofe, som i væsentlig grad berører arealer, der er omfattet af projektet.
 6) Ødelæggelse af stalde på bedriften ved ulykke.
 7) Tilsagnshavers besætning bliver ramt af en epizooti eller af en smitsom husdyrsygdom, der medfører offentlige indgreb, og som er omfattet af den i medfør af lov om hold af dyr udstedte liste over sygdomme, der bekæmpes, fordi de er af væsentlig samfundsøkonomisk betydning.
 Stk. 2. Det er en betingelse for anerkendelse af force majeure i konkrete tilfælde, at de indtrufne begivenheder forhindrer opfyldelse af de forpligtelser, i forhold til hvilke der påberåbes force majeure, og at den forpligtede ikke uden uforholdsmæssige opofrelser kunne have sikret sig herimod.
 Stk. 3. FødevareErhverv kan i ganske særlige tilfælde anerkende andre begivenheder som force majeure end de, der er nævnt i stk. 1.
§ 24. Hvis tilsagnshaver eller dennes dødsbo ønsker at påberåbe sig force majeure, skal dette meddeles FødevareErhverv skriftligt senest 10 arbejdsdage efter det tidspunkt, hvor tilsagnshaver eller dennes dødsbo er i stand til at gøre det.
Meddelelsen skal være vedlagt fyldestgørende dokumentationsmateriale.
Kapitel 13 Ikrafttræden § 25. Bekendtgørelsen træder i kraft den 22. august 2011.
