(Til landets læger) Til brug ved begæring om indlæggelse af en sindsyg person ved politiets  

 medvirken, enten af hensyn til den fare, som den sindssyge frembyder for sig  

 selv eller for andre, eller af hensyn til at udsigterne for den sindssyges  

 helbredelse ellers væsentligt vil forringes, skal der afgives en  

 lægeerklæring, hvori anføres begrundelsen for antagelsen af farlighed (rød  

 blanket), henholdsvis begrundelsen for antagelsen af, at ikke-indlæggelse er  

 uforsvarlig (gul blanket), jfr. § 2, stk. 2, i lov om sindssyge personers  

 hospitalsophold.
Justitsministeriet har, foranlediget af en henvendelse fra politiet,  

 henledt sundhedsstyrelsens opmærksomhed på, at begrundelsen for  

 farlighedsdiagnosen i flere tilfælde er så intetsigende eller mangelfuld, at  

 lægeerklæringen ikke kan godkendes, forend lægen er kontaktet på ny, hvilket  

 kan medføre en unødig forsinkelse af indlæggelsen.
Justitsministeriet  

 meddeler endvidere, at en henstilling til lægerne om at skrive tydeligt og at  

 gøre så udstrakt brug af dansk som muligt m.m. ville lette politiets arbejde  

 betydeligt.
På den givne foranledning skal man herefter indskærpe, at de gældende  

 bestemmelser om udfærdigelse af lægeerklæringer iagttages i forbindelse med  

 afgivelse af lægeerklæring ved tvangsindlæggelse, jfr. lægelovens § 8, stk.  

 1, hvorefter en læge ved udfærdigelse af erklæringer, som han afgiver i sin  

 egenskab af læge, skal udvise omhu og uhildethed og nøje følge de herom  

 angivne almindelige og særlige regler.
Der henvises endvidere til  

 indenrigsministeriets bekendtgørelse af 20. juni 1935 angående almindelige  

 regler for afgivelse af lægeerklæringer.
 Det bør af erklæringer af nævnte art tydeligt fremgå, hvilke kriterier den  

 attestudstedende læge har lagt til grund for antagelsen af farlighed,  

 henholdsvis antagelsen af uforsvarlighed ved ikke-indlæggelse af hensyn til  

 udsigterne for henbredelse.
Der kan, for så vidt angår antagelsen af farlighed, angives f.eks. forsøg  

 på eller alvorligt lydende trusler om selvmord eller voldshandlinger mod  

 andre.
Det kan endvidere angives, at en bestemt handling af nærmere angivne  

 grunde må frygtes, f.eks. at patienten lider af mani med vredes-affekt og  

 tendens til voldshandlinger; når en farlig handling ikke ses at være  

 umiddelbart truende, kan det angives, at patienten lider af en bestemt  

 sygdom, som i den foreliggende form erfaringsmæssigt ofte giver anledning til  

 nærmere angivne farlige handlinger.
Det bør pointeres, hvilke iagttagelser  

 der er lægens egne.
 Hvad angår begrundelse for antagelsen af, at ikke-indlæggelse er  

 uforsvarlig, kan anføres den formodede diagnose, sygdommens varighed,  

 patientens sindstilstand, ytringer og handlinger, idet det bør pointeres,  

 hvad der beror på lægens egne iagttagelser.
 Man skal i øvrigt henlede opmærksomheden på, at i lægeerklæringer som de  

 fornævnte, der bl.a. udstedes til brug for personer, der ikke kan forudsættes  

 at være i besiddelse af lægelig viden, skal der i videst muligt omfang  

 benyttes danske eller dog alment fattelige betegnelser for sygdomme m.m.,  

 ligesom erklæringen skal være udfærdiget med tydelig skrift.
 SUNDHEDSSTYRELSEN, DEN 28. FEBRUAR 1975.
Søren K.
Sørensen.
 /Øhlenschlæger.
