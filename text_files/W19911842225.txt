En landbrugsejendom blev solgt efter mere end 2 års ejertid, men  

 ejendommen havde kun været benyttet som fritidshus, idet ejeren havde  

 bopælspligt ved sit lønarbejde.
Ved salg af ejendommen blev ejeren ikke anset  

 for berettiget til ejerboligfradrag, idet ejendomsavancebeskatningslovens §  

 9, stk. 2, for 1986 krævede beboelse i 2 år, og idet udtrykket  

 »sommerhusejendomme og lignende« i lovens § 8, stk. 3, ikke kunne  

 antages at omfatte landbrugets stuehuse.
 A klagede for indkomståret 1986 over, at de stedlige skattemyndigheder  

 havde forhøjet hans skattepligtige særlige indkomst med 30.500 kr., idet  

 myndighederne ikke havde anset ham for berettiget til fradrag for  

 ejerboligandel med 30.500 kr. efter ejendomsavancebeskatningslovens § 9 ved  

 opgørelsen af fortjenesten ved salget af en landbrugsejendom.
Det fremgik af sagen, at klageren havde afstået den omhandlede  

 landbrugsejendom pr. 31. marts 1986. Klageren havde sammen med selvangivelsen  

 for 1986 fremsendt en opgørelse med beregning af den særlige indkomst i  

 forbindelse med afståelsen af ejendommen.
Ligningskommissionen havde godkendt  

 den talmæssige opstilling, men ikke anerkendt ejerboligfradraget.
Det var oplyst, at klageren ikke havde beboet ejendommen.
Klagerens  

 daværende job indebar, at han var forpligtet til at bebo et skyttehus.  

 Klageren havde efter det oplyste kun benyttet ejendommen som fritidsbolig.
De stedlige skattemyndigheder havde som begrundelse for ikke at godkende  

 ejerboligfradraget efter ejendomsavancebeskatningslovens § 9 anført, at  

 klageren ikke kunne anses for at opfylde betingelsen om at have beboet  

 ejendommen i 2 år, jf. lovens § 9, stk. 2. Endvidere havde  

 skattemyndighederne ikke fundet, at klageren var berettiget til  

 ejerboligfradraget efter lovens § 9 sammenholdt med lovens § 8, stk. 3. Det  

 fremgik af denne bestemmelse, at fortjenesten ved afståelse ikke skulle  

 medregnes for sommerhusejendomme og lignende, som ejeren eller dennes  

 husstand havde benyttet til privat formål i mindst 2 år af det tidsrum, hvori  

 ejeren havde ejet ejendommen.
Det var i denne forbindelse anført, at  

 stuehuset til en landbrugsejendom ikke kunne sidestilles med en fritidsbolig,  

 uanset klagerens faktiske anvendelse af ejendommen og det forhold, at  

 lejeværdi af ejendommen retteligt var medregnet.
Endelig havde  

 skattemyndighederne henvist til en tilkendegivelse fra Vestre Landsret,  

 gengivet i Meddelelser fra Skattedepartementet, januar 1979, nr. 14.
For Landsskatteretten påstod klagerens revisor, at fritagelse for  

 avancebeskatning af ejerbolig var berettiget for det omhandlede stuehus, og  

 at der således skulle godkendes fradrag for ejerboligandel ved opgørelsen af  

 fortjenesten ved salget af landbrugsejendommen.
Til støtte for påstanden  

 henvistes til, at ordene »og lignende« i  

 ejendomsavancebeskatningslovens § 8, stk. 3, omfattede landbrugsejendommes  

 stuehuse, når disse kun havde været benyttet som fritidsbolig.
Det var  

 yderligere fastslået i denne bestemmelse, at det afgørende var, at der var  

 tale om privat benyttelse, hvorved revisoren forstod, at udnyttelsesgraden  

 ikke kunne tillægges betydning.
Klageren havde alene benyttet stuehuset til  

 fritidsbolig, idet klagerens daværende job indebar en forpligtelse til at  

 bebo skyttehuset ved X Jagtvæsen.
Formålet med købet af ejendommen havde  

 været at have et sted at flytte hen, efter at der var opstået længerevarende  

 usikkerhed om jobbet ved X Jagtvæsen.
Det tilliggende areal på ejendommen  

 havde i hele ejerperioden, som var over 2 år, været udnyttet  

 landbrugsmæssigt.
Revisoren anførte endvidere, at der ikke var foretaget  

 fradrag for ejendomsskatter eller vedligeholdelsesudgifter i ejerperioden,  

 samt at der var selvangivet lejeværdi.
 Revisoren var af den opfattelse, at lovgiver havde defineret forskellen  

 mellem ejendomsavancebeskatningslovens §§ 8 og 9 således, at kravet til  

 grundarealets størrelse i § 8 bortfaldt ved § 9, samt at der i § 9 indførtes  

 en maksimalværdi for fritagelse for avancebeskatning af ejerboligen.  

 Revisoren anførte, at der i §§ 8 og 9 ikke var gjort forskel i ordlyden:  

 »har beboet .... i mindst 2 år«, samt at det ikke fremgik af § 9,  

 at lovgiver skulle have tillagt ordet »beboet« en udvidet betydning  

 i forhold til den definition, der var givet i § 8, stk. 3. Revisoren  

 påpegede, at anden skattelovgivning var på linie med definitionen i § 8, stk.  

 3, dvs. uden særbehandling for stuehuse, således ligningslovens § 14, stk. 2,  

 og § 15 J, samt statsskattelovens § 4, litra b.
 Yderligere henviste revisoren til, at det af personskattelovscirkulæret,  

 cirkulære nr. 22 af 9. december 1986, punkt 11, litra a, fremgik, at der var  

 positiv ligestilling mellem stuehuse og øvrige former for ejerboliger hvad  

 angik kriterierne: »at det er uden betydning, om ejeren har gjort brug  

 af sin beboelsesret eller ej«, men derimod afgørende: »om  

 ejendommen faktisk har været til ejerens disposition«.
 Endelig henviste revisoren, hvad angik den ovenfor nævnte Vestre  

 landsretsdom, til en højesteretsdom af 27. november 1984 (TfS 1985.1). Vestre  

 Landsret fastslog, at den i sagen omhandlede ejerbolig alene var omfattet af  

 lov om særlig indkomstskat § 2 A, stk. 1 (nu ejendomsavancebeskatningslovens  

 § 8, stk. 1), og ikke af § 2 A, stk. 3 (nu lovens § 8, stk. 3), da ejendommen  

 var købt, anvendt og solgt som helårsbolig, og der i øvrigt ikke forelå  

 tilladelse til at anvende ejendommen som sommerbolig.
Ved Højesterets afgørelse af, at ejendommen i denne sag ikke var omfattet  

 af lov om særlig indkomstskat m.v. § 2 A, tilkendegav retten, at det forhold,  

 at benyttelsen som campingplads var ulovlig efter en fredning, ikke fandtes  

 at kunne tillægges betydning.
Revisoren anførte, at skatterådets kendelse  

 særlig var forkert i det omfang, at den var baseret på, at den stedfundne  

 anvendelse ikke havde været tilladt.
Landsskatteretten bemærkede, at der efter ejendomsavancebeskatningslovens  

 § 9, stk. 1, gives et ejerboligfradrag i den opgjorte fortjeneste ved salg af  

 en landbrugsejendom, såfremt afståelsen omfatter stuehuset.
Efter  

 bestemmelsens stk. 2 var fradraget for det af klagen omfattede indkomstår  

 betinget af, at ejeren eller dennes husstand havde beboet ejendommen i mindst  

 2 år.
 Fortjeneste ved salg af sommerhusejendomme og lignende, som ejeren eller  

 dennes husstand havde benyttet til privat formål i mindst 2 år af det  

 tidsrum, hvori ejeren havde ejet ejendommen, var efter lovens § 8, stk. 3,  

 fritaget for beskatning efter tilsvarende regler, som var gældende for en- og  

 tofamilieshuse og ejerlejligheder, jf. lovens § 8, stk. 1.
Ejendomsavancebeskatningslovens § 8 blev oprindelig indsat i lov om særlig  

 indkomstskat m.v. som § 2 A.
Af skatteudvalgets betænkning over det  

 lovforslag, der lå til grund for indsættelsen i  

 ejendomsavancebeskatningsloven (Folketingstidende 1981/82 (2. samling),  

 tillæg B, spalte 1260) fremgik, at et mindretal ønskede § 8, stk. 2, affattet  

 således: »tilsvarende gælder landbrugets stuehuse samt  

 sommerhusejendomme og lignende«.
 Landsskatteretten fandt at måtte lægge afgørende vægt på, at der efter  

 ordlyden af de omhandlede lovbestemmelser sammenholdt med det anførte fra  

 motiverne ikke var grundlag for at antage, at udtrykket  

 »sommerhusejendomme og lignende« omfattede landbrugets stuehuse.  

 Retten var derfor enig med de stedlige skattemyndigheder i, at klageren ikke  

 var berettiget til ejerboligfradrag efter lovens § 9 sammenholdt med lovens §  

 8, stk. 3.
 Da klageren endvidere ikke havde beboet landbrugsejendommens stuehus i 2  

 år, var retten ligeledes enig med skattemyndighederne i, at klagerens salg af  

 ejendommen ikke var omfattet af lovens § 9. Den påklagede ansættelse blev  

 herefter stadfæstet.
 LV 1991, H 2.1.
