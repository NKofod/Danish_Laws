Ankestyrelsens principafgørelse O-53-92 om kontanthjælp - formue - indtægt - lønkompensation - fratrædelsesgodtgørelse Resume:
 En fratrædelsesgodtgørelse skulle betragtes som indtægt og ikke som formue ved afgørelsen af, om der kunne udbetales løbende hjælp i henhold til bistandsloven (nu aktivloven).
 Ankestyrelsen lagde vægt på, at godtgørelsen var en ikke kapitali seret éngangsydelse/lønkompensation, som pågældende ikke havde bidraget til gennem opsparing, ligesom godtgørelsen i skattemæssig henseende betragtedes som indtægt.
 Kassation:
Principafgørelsen har ikke længere vejledningsværdi Kassationsdato:
29-05-2009 Love:
Lov om social bistand - lovbekendtgørelse nr. 829 af 1. oktober 1992 - § 39 Vejledninger:
Socialministeriets vejledning nr. 49 af 5. marts 1987 om kontanthjælp efter bistandsloven - pkt. 10, pkt. 15 Sagsfremstilling:
 En landmålingstekniker A, der ved fratrædelse den 31. juli 1990 fik udbetalt sidste månedsløn og en fratrædelsesgodtgørelse på ca. 60.000 kr., anmodede den 6. september 1990 om kontanthjælp, da fratrædelsesgodtgørelsen var anvendt til nedbringelse af gæld.
 Kommunen fandt, at A først var berettiget til kontanthjælp fra 1. december 1990, idet sidste lønudbetaling skulle dække det økonomiske behov i august måned og fratrædelsesgodtgørelsen behovet i de næste 3 måneder.
 Amtsankenævnet pålagde kommunen at udbetale pågældende kontanthjælp i perioden 1. september - 1. december 1990.
 Amtsankenævnet begrundede afgørelsen med, at uanset fratrædelsesgodtgørelsen var A ikke i besiddelse af en formue, hvoraf det økonomiske behov kunne dækkes, da hans formue var negativ.
Kommunen klagede til Ankestyrelsen og gjorde gældende, at en fra trædelsesgodtgørelse er en indtægt, der fratrækkes i den udmålte kontanthjælp.
Sagen skulle derfor ikke have været vurderet efter formuereglerne i bistandslovens § 39. Sagen blev behandlet i principielt møde til afklaring af, om en fratrædelsesgodtgørelse i forbindelse med ansøgning om kontanthjælp bør betragtes som indtægt eller formue.
 Afgørelse:
 Ankestyrelsen fandt, at en fratrædelsesgodtgørelse bør betragtes som indtægt og ikke som formue ved afgørelsen af, om der kan udbetales kontanthjælp i henhold til bistandslovens § 37.
 Ankestyrelsen lagde vægt på, at godtgørelsen var en ikke kapitaliseret éngangsydelse/lønkompensation, som A ikke havde bidraget til gennem opsparing, ligesom godtgørelsen i skattemæssig henseende betragtes som indtægt.
 Ankestyrelsen ændrede således amtsankenævnets afgørelse.
 Ankestyrelsen fandt dog, at den kontanthjælp, der i overensstemmelse med nævnets afgørelse måtte være ydet pågældende i perioden 1. september - 1. december 1990, ikke burde kræves tilbagebetalt.
