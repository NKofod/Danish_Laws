Betænkning afgivet af Skatteudvalget den 6. december 2018 Betænkning over Forslag til investorfradragslov [af skatteministeren (Karsten Lauritzen)]:
1. Indstillinger Et flertal i udvalget (DF, V, LA, RV og KF) indstiller lovforslaget til vedtagelse uændret.
 Et mindretal i udvalget (EL, ALT og SF) indstiller lovforslaget til forkastelse ved 3. behandling.
 Et andet mindretal i udvalget (S) vil stemme hverken for eller imod lovforslaget ved 3. behandling.
 Inuit Ataqatigiit, Nunatta Qitornai, Tjóðveldi og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Enhedslisten Enhedslistens medlemmer af udvalget bemærker, at Enhedslisten ikke kan støtte investorfradraget, da den fordelingsmæssige profil af lovforslaget er ekstremt skæv og primært kommer samfundets absolut rigeste til gode.
Derudover finder Enhedslisten det ekstremt betænkeligt, at man i udgangspunktet kun planlægger at afsætte to årsværk i Skattestyrelsen til kontrollen af investorfradraget.
Dette forekommer problematisk, al den stund at fradraget trods værnsregler kan åbne mulighed for skattespekulation.
Endelig er Enhedslisten på ingen måde betrygget af vurderingen af investorfradragets provenu og frygter, at den reelle udgift vil blive langt større end det, der er lagt til grund for lovforslaget.
3. Udvalgsarbejdet Lovforslaget blev fremsat den 14. november 2018 og var til 1. behandling den 20. november 2018. Lovforslaget blev efter 1. behandling henvist til behandling i Skatteudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 2 møder.
Høringssvar Et udkast til lovforslaget har inden fremsættelsen været sendt i høring, og Skatteministeriet sendte den 3. september 2018 dette udkast til udvalget, jf.
SAU alm. del  bilag 266 (folketingsåret 2017-18). Den 14. november 2018 sendte skatteministeren høringssvarene og et høringsnotat til udvalget.
Bilag Under udvalgsarbejdet er der omdelt 4 bilag på lovforslaget.
Spørgsmål Udvalget har under udvalgsarbejdet stillet 6 spørgsmål til skatteministeren til skriftlig besvarelse, som ministeren har besvaret.
Dennis Flydtkjær (DF) Hans Kristian Skibby (DF) Kim Christiansen (DF) Jan Rytkjær Callesen (DF) Mikkel Dencker (DF) René Christensen (DF) Louise Schack Elholm (V) Jan E.
Jørgensen (V) Kristian Pihl Lorentzen (V) Jacob Jensen (V) Torsten Schack Pedersen (V) Carsten Kissmeyer (V) Joachim B.
Olsen (LA) nfmd.
May-Britt Kattrup (LA) Anders Johansson (KF) Ane Halsboe-Jørgensen (S) Jens Joel (S) Daniel Toft Jakobsen (S) Jesper Petersen (S) Mattias Tesfaye (S) Peter Hummelgaard Thomsen (S) Lea Wermelin (S) fmd.
Rune Lund (EL) Pelle Dragsted (EL) Julius Graakjær Grantzau (ALT) René Gade (ALT) Andreas Steenberg (RV) Lisbeth Bech Poulsen (SF) Jacob Mark (SF) Inuit Ataqatigiit, Nunatta Qitornai, Tjóðveldi og Javnaðarflokkurin havde ikke medlemmer i udvalget.
