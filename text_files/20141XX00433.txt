Skriftlig fremsættelse (14. januar 2015) Kulturministeren (Marianne Jelved):
 Herved tillader jeg mig for Folketinget at fremsætte:
 Forslag til lov om ændring af lov om fremme af dopingfri idræt og ligningsloven (Bekæmpelse af manipulation af idrætskonkurrencer).
(Lovforslag nr.
L 110) Forslaget har til formål at indføre regler til bekæmpelse af manipulation af idrætskonkurrencer.
Kulturministeren nedsatte i marts 2013 en arbejdsgruppe, bestående af repræsentanter fra relevante ministerier og myndigheder, idrætsorganisationer, spiludbydere og spillerforeninger, som skulle udrede, om de gældende regler m.v. vedrørende matchfixing er tilstrækkelige, og om der er behov for nye initiativer på området.
I det omfang arbejdsgruppen vurderede, at der var behov for yderligere tiltag, skulle arbejdsgruppen komme med forslag hertil.
Lovforslaget gennemfører de af arbejdsgruppens anbefalinger, som kræver lovgivning.
 Forslaget indeholder en ændring af lov om fremme af dopingfri idræt og en ændring af ligningsloven.
 Lovforslaget kriminaliserer bestikkelse inden for idrætten, og reglerne om nægtelse af fradrag for virksomhedernes udgifter til bestikkelse udvides, så de også omfatter bestikkelse inden for idrætten.
 Lovforslaget lægger endvidere op til, at idrætsorganisationer forpligtes til at indføre og håndhæve bestemmelser om bekæmpelse af manipulation af idrætskonkurrencer som vilkår for at kunne modtage lovbestemte tilskud.
 Desuden indeholder forslaget en bemyndigelse til Kulturministeren til at fastsætte nærmere regler om placeringen af et sekretariat for en platform for koordinering af bekæmpelse af manipulation af idrætskonkurrencer.
Endelig indebærer forslaget, at lov om fremme af dopingfri idræt udvides til at dække integritetsspørgsmål inden for idrætten.
På den baggrund ændres lovens titel til lov om fremme af integritet i idrætten.
 Idet jeg i øvrigt henviser til bemærkningerne til lovforslaget, skal jeg anbefale lovforslaget til Folketingets velvillige behandling.
