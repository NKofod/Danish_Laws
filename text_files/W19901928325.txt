 Ordlyden af bistandslovens § 40, stk. 3, udelukkede ikke fortsat  

 udbetaling af kontanthjælp til ægtefællen M, selvom ægtefællen H havde  

 påbegyndt en uddannelse.
 Ankestyrelsen lagde herved vægt på, at begge ægtefæller ved H's  

 påbegyndelse af uddannelsen allerede havde modtaget kontanthjælp i nogen tid.  

 H opgav således ikke et forsørgelsesgrundlag for at begynde en uddannelse.
 Hjælpen skulle udmåles efter de sædvanlige regler for ægtepar, men  

 således at der ved beregningen skulle ske fradrag for den del af familiens  

 forsørgelsesbehov, som H måtte påtage sig.
 REDEGØRELSE FOR SAGEN:
 H var student fra 1982, men havde ikke søgt uddannelse efter  

 studentereksamen.
I de følgende år opholdt H sig i forskellige lande i Europa og  

 Mellemøsten.
H vendte tilbage til Danmark i efteråret 1988 sammen med  

 ægtefællen M.
 Fra december 1988 fik parret kontanthjælp på grund af begge ægtefællers  

 arbejdsløshed.
 Den 1. september 1989 påbegyndte H et universitetsstudium  

 (kulturgeografi).
Kommunen standsede herefter kontanthjælpen med henvisning til, at H selv  

 havde valgt at begynde at studere i en periode, hvor begge ægtefæller modtog  

 hjælp efter bistandsloven.
Kommunen mente ikke, at reglerne i bistandslovens  

 § 40, stk. 3, kunne anvendes, idet denne bestemmelse efter kommunens  

 opfattelse bruges i det tilfælde, hvor den ægtefælle, der ikke studerer,  

 bliver arbejdsløs, således at forsørgelsesgrundlaget falder væk.
 AFGØRELSEN, DER KLAGES OVER:
 Amtsankenævnet tiltrådte kommunens afgørelse med henvisning til  

 bistandslovens § 6 og § 40.
 Nævnet begrundede sin afgørelse med, at H som studerende ikke i  

 tilstrækkelig grad havde udnyttet sine arbejdsmuligheder efter bistandslovens  

 § 40, stk. 1 og 2, og at der var gensidig forsørgelsespligt mellem  

 ægtefæller.
 Nævnet fandt på baggrund af SM 0-20-1987, at bistandslovens § 40, stk. 3,  

 ikke i et tilfælde som det foreliggende gav mulighed for at udbetale  

 økonomisk hjælp til M.
 KLAGEN TIL ANKESTYRELSEN:
 Afgørelsen blev anket af H.
 Antaget til principiel behandling:
 Sagen blev antaget til principiel behandling til afgørelse af spørgsmålet  

 om rækkevidden af bistandslovens § 40, stk. 3.
 SUPPLERENDE OPLYSNINGER EFTER ANKEN:
 Amtsankenævnet uddybede begrundelsen for sin afgørelse med henvisning til  

 dels ordlyden i bistandslovens § 40, stk. 3, dels den af Folketingets  

 Socialudvalg afgivne betænkning vedrørende ændringen af bistandslovens § 38  

 (nu § 40), hvor bl.a. anføres, at det med ændringsforslaget præciseres, at en  

 ægtefælle til en ansøger ikke behøver at opgive en uddannelse, fordi  

 ansøgeren søger om kontanthjælp.
 LOVGRUNDLAG:
 Bistandslovens § 6, § 37 og § 40.
 ANKESTYRELSENS AFGØRELSE:
 Ordlyden af bestemmelsen i bistandslovens § 40, stk. 3 udelukkede ikke, at  

 udbetalingen af kontanthjælp til ægtefællen kunne fortsætte i den  

 foreliggende situation.
Ankestyrelsen lagde herved vægt på, at familien ved H's påbegyndelse af  

 uddannelsen allerede havde modtaget kontanthjælp i nogen tid.
H opgav således  

 ikke et forsørgelsesgrundlag for at begynde en uddannelse.
 Ankestyrelsen lagde endvidere vægt på, at ægtefællen var selvstændigt  

 berettiget til kontanthjælp, inden H kom under uddannelse.
 Ankestyrelsen ændrede således amtsankenævnets afgørelse.
 Ankestyrelsen fandt, at hjælpen til et ægtepar, hvoraf den ene er  

 studerende, skulle beregnes efter de sædvanlige regler for ægtepar, men  

 således at der ved beregningen skulle ske fradrag for den del af familiens  

 forsørgelsesbehov, som H måtte påtage sig.
 I H's situation fandt Ankestyrelsen, at H's forsørgelsespligt passende  

 ville kunne fastsættes til halvdelen af familiens forsørgelsesbehov, dog  

 maksimalt halvdelen af det beløb, der kunne udbetales som kontanthjælp ved en  

 ægteparberegning.
 Sagen blev hjemvist til kommunen med henblik på udmålingsspørgsmålet.
