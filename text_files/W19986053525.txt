Salg af ejendom Reference:
LSI § 2, nr. 2 Bekendtgørelse nr. 523 af 28. september 1982 om  

 kontantværdiansættelse af overdragelsessummer § 1 og § 4, stk. 3.
 A klagede for indkomståret 1994 over, at skatteankenævnet  

 havde beskattet genvundne afskrivninger ved salg af ejendom, 979.902 kr.
 Det fremgik af sagen, at klageren pr. 1. januar 1994 solgte en ejendom,  

 som ejedes i lige sameje med broderen, til det familieejede B A/S for en  

 købspris på 17.500.000 kr. prioriteret.
Ifølge endeligt skøde af 5. april 1994 overtog køber bl.a.:
1. Lån til finansieringsinstitut opr. og ifølge tingbogen  

 8.000.000 kr., rente 8 pct. p.a., til rest pr. 1/1 1994 8.000.000 kr.
2. Lån til samme, opr. 4.000.000 kr., rente 10,3 pct. p.a. til rest  

 1/1 1994 3.705.000 kr.
"De under punkt 1 og 2 nævnte lån er med variabel rente og  

 særlige vilkår vedrørende forfaldstid vedrørende  

 renter.
Lånene er sikret ved ejerpantebrev stort kr. 12.000.000 kr.,  

 rente 16 pct. p.a., lyst i nærværende ejendom med 1. prioritets  

 stilling." Det var efterfølgende dokumenteret, at lån nr. 2 alene var  

 forrentet med 8 pct.
 Lånene blev afdraget halvårligt, lån nr. 1 første  

 gang den 1. januar 1997 og lån nr. 2 første gang den 1. januar  

 1994.
 Ved opgørelsen af genvundne afskrivninger havde  

 skatteankenævnet under henvisning til afskrivningsloven § 19 A  ved  

 opgørelsen af den kontante salgssum medregnet de omhandlede lån  

 til kurs 100.
 Skatteankenævnet havde som begrundelse herfor anført, at der  

 efter en samlet vurdering af de fremførte synspunkter fra klagerens  

 revisorer, samt skatteadministrationens begrundelser ikke var grundlag for at  

 anse nogen af lånene for at skulle værdiansættes lavere end  

 på låneoptagelsestidspunktet et halvt år tidligere, dvs.  

 til kurs 100.
 Ifølge sagsfremstillingen havde skatteankenævnet  

 tiltrådt skatteadministrationens afgørelse.
 Administrationen havde bl.a. anført, at finansieringsinstituttets  

 alm. betingelser for udlån, dec. 1993, indeholdt væsentlige  

 forskelle mellem lån fra finansieringsinstituttet og almindelige  

 pantebreve, bl. a.:
"Det ene finansieringsinstitutlån på 8 mill. kr. er et  

 rentetilpasningslån, som reguleres den 1/1 2002 og 1/1 2007. Det  

 efterfølgende lån på 3.420.000 kr. er fast forrentet.
Til  

 sikkerhed håndpantsættes ejerpantebrev på 12 mill. kr. med  

 pant i ejendommen med tilhørende driftsmateriel og driftsinventar.  

 Panteretten udvides udover den angivne hovedstol i max. 5 år. ...
Begge lån er omfattet af finansieringsinstituttets "almindelige  

 betingelser for udlån, december 1993" Disse betingelser indeholder bl.a. følgende væsentlige  

 forskelle mellem disse lån og almindelige pantebreve:
 1.
 Finansieringsinstituttet kan forlange indfrielse hvis:
- Værdien af det pantsatte forringes - Låntagers virksomhed indstilles eller overdrages - Låntager eller kautionist tager ophold i udlandet eller flytter uden  

 at meddele finansieringsinstituttet dette.
- Låntager er et selskab og selskabet skifter ejer uden  

 finansieringsinstituttets samtykke eller selskabets ledelse ændres,  

 så det i finansieringsinstituttets skøn får  

 væsentlig indflydelse på selskabets økonomiske  

 forhold - Andre efter finansieringsselskabets skøn væsentlige  

 forudsætninger for, at lånet ikke længere er til  

 stede.
 2.
 Finansieringsinstituttet kan med 14 dages varsel kræve sikkerhed,  

 respektive yderligere sikkerhedsstillelse, hvis finansieringsinstituttet  

 skønner, at der er sket væsentlig negativ ændring i  

 debitors eller eventuelle kautionisters økonomiske stilling, eller  

 evt. pant forringes.
 3.
 Pantet tjener til sikkerhed for enhver forpligtelse låntager  

 har eller får overfor finansieringsinstituttet.
 Skatteadministrationen var derfor principalt af den opfattelse, at kursen  

 burde ansættes til kurs pari, svarende til den kurs lånene blev  

 udbetalt til forholdsvis kort tid forinden ejendomsoverdragelsen.
 Administrationen begrundede afgørelsen bl.a. således:
"Efter gennemgang af det modtagne materiale, er det  

 skatteadministrationens opfattelse, at lånene i  

 finansieringsinstituttet nærmes skal betragtes som banklån,  

 sikret ved ejerpantebreve.
Det ene (det største lån er aftalt  

 som rentetilpasningslån, ligesom der er andre særlige  

 vilkår knyttet til lånene, hvorfor T & S meddelelse om  

 kursværdiansættelser ikke umiddelbart kan anvendes.
Der skal  

 således foretages individuelt skøn.
Lånene er i begge  

 tilfælde udbetalt kontant som forhåndslån i juli 1993.  

 Revisor oplyser, at man primo oktober 1993 gav økonomisk  

 rådgivning i anledning af overdragelse af ejendommen til klagers  

 familieejede selskab B A/S, som ejendommen i forvejen var udlejet til.
Der er  

 modtaget kopi af låneaftaler mellem henholdsvis interessentskabet og  

 finansieringsinstituttet samt B A/S og finansieringsinstituttet  

 ....såfremt det måtte lægges til grund, at der var  

 foretaget en låneovertagelse, finder skatteadministrationen, at  

 kursværdien af gældsposterne stadig bør ansættes til  

 kurs pari, da det ikke findes godtgjort, at udlånsrenten generelt  

 skulle være steget fra udbetalingstidspunktet i juli måned 1993  

 til januar 1994 - det tidspunkt, hvor konverteringsbølgen omtrent var  

 på sit højeste og renten helt i bund.
Denne vurdering kan  

 yderligere bekræftes af det forhold, at mindsterenten for perioden 1.  

 januar til 30. juni 1994 nedsættes fra 6 til 5 pct., som følge  

 af det fortsatte rentefald.
Overtagelse af et lån til 8 pct., hvor der  

 skal ske rentetilpasning i år 2002 og 2007, synes derfor ikke at kunne  

 begrunde en kurs under 100. Det bemærkes, at lånene ikke kan  

 indfries til anden kurs end pari.
 ....kan lånene samlet ansættes til en skønnet  

 kursværdi på 95, idet der derved er taget hensyn til, at renten  

 ikke er fast over lånets løbetid.......
 Det kan overvejes, om lånene overhovedet er tænkt omfattet af  

 cirkulærets kvartalsvise kurser, da disse omhandler "private pantebreve  

 m.v.", idet private pantebreve er karakteriseret ved at have direkte pant i  

 ejendomme.
I hvert fald er der så mange og væsentlige forskelle mellem et  

 sædvanligt pantebrev og lånene, at det er berettiget at korrigere  

 for den skønnede indflydelse heraf.
Der står i cirkulæret  

"Hvis et pantebrev indeholder særlige vilkår af betydning for  

 kursansættelsen, f.eks. vilkår om ændringer i forrentnings-  

 eller afdragsvilkårene i løbetiden eller særlige  

 rykningsklausuler, korrigeres tabellens kurser for den skønnede  

 indflydelse heraf"...
 Efter gennemgang af finansieringsinstituttes "almindelige  

 lånebetingelser", finder skatteadministrationen (udover  

 rentetilpasningsklausulen på det største lån), at der er  

 meget væsentlige forskelle på et sædvanligt pantebrev (med  

 direkte pant i den faste ejendom) og de optagne lån i  

 finansieringsinstituttet (med indirekte sikkerhed ved ejerpantebrev).  

 Samtlige punkter taler dels for en højere kurs end efter kurstabellen,  

 og dels for at lånene skal sidestilles med banklån, der  

 kursværdiansættes til pari.
 "Sædvanlige pantebreve" er karakteriseret ved, at renten er fast i  

 hele løbetiden, at pantebrevet er uopsigeligt fra kreditors side,  

 såfremt der ikke sker misligholdelse, at debitorskifte ikke skal  

 godkendes (men at der muligvis skal erlægges et ejerskifteafdrag), og  

 at der ikke kan forlanges yderligere sikkerhedsstillelser.
Efter en samlet bedømmelse finder skatteadministrationen herefter  

 ikke, at der er grundlag for at anse nogen af lånene for at skulle  

 kursværdiansættes lavere end på  

 låneoptagelsestidspunktet et halvt år tidligere, d.v.s. til kurs  

 100." Klagerens revisor havde påstået kontantværdien opgjort  

 til henholdsvis kurs 75 for lån nr. 1 og 88/85 for lån nr. 2,  

 hvorefter de genvundne afskrivninger i forhold til klagerens ejerandel  

 på 50 pct. kunne opgøres til 188.742 kr.
 Til støtte herfor havde revisor henvist til, at kontantomregningen  

 var sket i henhold til T&S-meddelelse af 14.03.1994 om  

 kursfastsættelse af private pantebreve i 1. kvartal af 1994, jf. § 4 i  

 Bekendtgørelse nr. 523 af 28. september 1982 om  

 kontantværdiansættelse af overdragelsessummer og om  

 oplysningspligt efter afskrivningsloven, hvilken bestemmelse ifølge  

 praksis var anset for ufravigelig.
Klagerens revisorer havde bl.a. anført, at der - så vidt de  

 vidste - ikke tidligere havde været rejst tvivl om, at lånene fra  

 finansieringsinstituttet skulle værdiansættes efter  

 kurstabellerne.
Ved henvendelse til finansieringsinstituttet var det oplyst,  

 at man heller ikke der havde hørt om det før, jf. at  

 finansieringsinstituttet i forbindelse med fremsendelse af  

 årsopgørelserne direkte anviste, at den skattemæssige  

 kursværdi sås i Told- og Skattestyrelsens kurstabel.
 Revisorerne fandt, at lånene lå nærmere  

 realkreditlignende lån end kontante banklån, hvilket måtte  

 trække i retning af kursfastsættelse efter tabellerne.
 Såfremt retten fandt på det foreliggende at måtte  

 antage, at der var særlige vilkår, der bevirkede, at kursen  

 skulle fastsættes højere end tabelkursen, anså man, at en  

 kurs på ikke over 90 måtte være passende.
 Klagerens advokat, der nu var indtrådt i sagen, havde til de af  

 skatteankenævnet/-administrationen fremførte synspunkter bl.a.  

 anført:
 "Som det fremgår af de to låneaftaler, er der tale om en  

 gæld, der gennem et ejerpantebrev er sikret ved pant i fast ejendom, og  

 som forrentes med en fast procentdel af den til enhver tid gældende  

 restgæld, og hvor restgælden nedbringes over en på  

 forhånd fastsat årrække.
Jeg kan derfor ikke se, hvorfor de to lån fra  

 finansieringsinstituttet ikke skal kursansættes efter det  

 offentliggjorte tabelmateriale.
Lånene er direkte omfattet af ordlyden  

 i bekendtgørelsens § 4, stk. 1, jf. stk. 3.
 I cirkulære nr. 188 af 22/11 1983 er det i pkt. 210,  

 anført:
 "Anden gæld omregnes ifølge § 4, stk. 3, i  

 bekendtgørelsen efter samme tabelmateriale som omtalt i forrige punkt.  

 Der skal dog foretages  skønsmæssige korrektioner for eventuelle  

  særlige vilkår.
For lån optaget i pengeinstitutter på de for disse institutter  

 sædvanlig rente- og afdragsvilkår betyder det normalt, at kursen  

 kan ansættes til 100." De lån fra finansieringsinstituttet svarer ikke til lån i  

 pengeinstitutter "på de for disse institutter sædvanlige rente-  

 og afdragsvilkår". Der er efter min opfattelse bl.a. den for denne sag  

 afgørende forskel, at pengeinstituttet efter de sædvanlige  

 vilkår kan opsige gælden til indfrielse.
Hvortil kommer, at der  

 ikke er fast forrentning eller aftalt renteændringer på forud  

 fastlagte tidspunkter.
 I skatteankenævnets sagsfremstilling er det under "Administrationens  

 begrundelse" anført, at det er skatteadministrationens opfattelse, "at  

 lånene i finansieringsinstituttet nærmest må betragtes som  

 banklån, sikret ved ejerpantebreve".
 Da skatteankenævnet...... tilslutter sig skatteadministrationens  

 begrundelse og afgørelse uden at anføre, hvad nævnet  

 særligt lægger vægt på, går jeg ud fra, at  

 nævnets afgørelse også er baseret på den opfattelse,  

 at lånene nærmest må betragtes som banklån.
 Dette synspunkt kan jeg som nævnt ikke tilslutte mig.
 I sagsfremstillingen er det ....anført, at bestemmelsen om  

 rentetilpasning, for så vidt angår lån fra  

 finansieringsinstituttet, vil tale for "at lånet antager karakter af  

 almindeligt banklån, der normalt ansættes til pari kurs".
Dette er jeg ikke enig i.
Rentetilpasningslånet er ikke et  

 lån, hvor renten løbende reguleres.
Der er mange varianter, jf.  

 f. eks. de såkaldte knæklån nævnt i cirkulæret  

 nr. 188 af 22/11 83, pkt. 210, stk. 3. Disse lån og andre  

 lånetyper, der reguleres i lånets løbetid, betragtes ikke  

 som banklån." Til de af skatteadmininistrationen ovenfor opregnede forskelle mellem  

 lån fra finansieringsinstituttet og almindelige pantebreve havde  

 advokaten anført:
 "Idet jeg går ud fra, at administrationen med "almindelige  

 pantebreve" mener pantebreve i fast ejendom, der bl.a. er baseret på  

 vilkår, der indeholdes i forskellige formularer, herunder  

 Justitsministeriets pantebrevsformularer, gør jeg gældende, at  

 der ikke er væsentlig forskelle mellem lån fra  

 finansieringsinstituttet og "almindelige pantebreve". De forskelle, der er,  

 er efter min opfattelse helt uden betydning for kursfastsættelsen  

 på pantebrevet...........
 ...som en væsentlig forskel mellem lån fra  

 finansieringsinstituttet og almindelige pantebreve (har  

 skatteankenævnet) anført (2), at finansieringsinstituttet med 14  

 dages varsel kan kræve sikkerhed, respektive yderligere  

 sikkerhedsstillelse, hvis finansieringsinstituttet skønner, at der er  

 sket væsentlige negative ændringer i debitors eller eventuelle  

 kautionisters økonomiske stilling, eller at eventuelt pant  

 forringes.
 Som det fremgår af ... pantebrevsformular (A), side 3. pkt 9c, er  

 der en tilsvarende bestemmelse...., idet kreditor, uanset uopsigelighed eller  

 opsigelsesfrist kan forlange kapitalen indfriet, såfremt pantet  

 væsentligt forringes eller vanrøgtes, uden at der efter  

 påkrav stilles betryggende sikkerhed.
 Det fremgår yderligere af pantebrevsformular (B) pkt. 9c, at dette  

 også gælder, hvis driften, for så vidt angår  

 erhvervsejendomme, standses for længere tid.
Finansieringsinstituttet kan i deres betingelse forlange lånet  

 indfriet, hvis værdien af pantet forringes.
Det kan kreditor også  

 ifølge et "almindeligt pantebrev".
Finansieringsinstituttet kan forlange lånet indfriet, hvis  

 låntagers virksomhed indstilles.
Det kan kreditor også efter  

 pantebrevsformular B.
I øvrigt er de vilkår, der opstilles, for at  

 finansieringsinstituttet kan forlange gælden indfriet før tiden,  

 ikke udtryk for at finansieringsinstituttet som kreditor blot kan opsige  

 lånet.
Der skal være ændrede forhold, for at det kan lade  

 sig gøre.
Et af de væsentligste elementer, der begrunder en kursnedskrivning  

 på pantebreve, er den omstændighed, at debitor har henstand med  

 tilbagebetaling over en vis periode.
Dette, og en forrentning med en fast  

 procentdel af restgælden, er de kriterier, der opstilles i  

 bekendtgørelsens § 4.
For så vidt angår det vilkår, at  

 finansieringsinstituttet kan forlange gælden indfriet, såfremt  

 låntager er et selskab, og selskabet skifter ejer uden  

 finansieringsinstituttets samtykke, eller selskabets ledelse ændres,  

 "så det efter finansieringsinstituttets skøn får  

 væsentlig indflydelse på selskabets økonomiske forhold",  

 er dette formentlig også en bestemmelse, der indsættes i mange  

 andre pantebreve, såfremt debitor er et selskab.
Bestemmelsen adskiller  

 sig ikke væsentlig fra principperne i såvel pantebrevsformular A  

 som B pkt. 9c om pantets forringelse.
I sagsfremstillingen...er det under pkt.3 anført, at pantet tjener  

 til enhver forpligtelse, låntager har eller får over for  

 finansieringsinstituttet.
Jeg kan ikke se, hvilke betydning dette har for  

 denne sag.
Jeg har drøftet lånene med finansieringsinstituttet, der, som  

 det fremgår af de årsmeddelelser, man udsender, er af den  

 opfattelse, at deres lån skal kursansættes i henhold til  

 cirkulærets § 4. Det bemærkes, at finansieringsinstituttet  

 igennem mange år har været en væsentlig financieringskilde  

 for erhvervslivet, og det ses ikke, hvorfor de lån,  

 finansieringsinstituttet yder med tilbagebetaling over flere år, nu  

 skal sammenlignes med lån, der af kreditor straks kan kræves  

 indfriet.
Som nævnt foran er der ikke de væsentlige forskelle  

 mellem finansieringsinstitutttes lån og almindelige pantebreve som  

 anført i skatteankenævnets sagsfremstilling ...Dette mener jeg  

 at have dokumenteret gennem de fremlagte pantebrevsvilkår." Sagen havde i forbindelse med behandlingen hos Landsskatteretten  

 været forelagt Told- og Skattestyrelsen med følgende  

 kontorindstilling:
 "Stadfæstelse, da de omhandlede lån ikke kan anses for  

 omfattet af bekendtgørelse nr. 523 af 28. september 1982 om  

 kontantværdiansættelse af overdragelsessummer og om  

 oplysningspligt efter afskrivningsloven, hvorfor Told- og Skats  

 tabelmateriale ikke kan lægges til grund ved  

 værdiansættelsen.
Der er herved lagt vægt på, at lånene ikke er tinglyst  

 direkte med pant i ejendommen, men sikret ved håndpantsætning af  

 tinglyst ejerpant, endvidere er lånene udbetalt til pari og kan alene  

 indfries til pari, hvorfor kontoret finder, at det er med rette, at de  

 omhandlede lån er sidestillet med banklån og omregnet til kurs  

 100" Told- og Skattestyrelsen/Told- og Skatteregionen havde tiltrådt  

 kontorindstillingen, som havde været forelagt klagerens advokat, der  

 hertil havde anført:
Det gøres gældende, at det ikke er en betingelse for at  

 anvende bekendtgørelsen, at lånene skal være tinglyst  

 direkte med pant i ejendommen.
Dette følger blandt andet af  

 bekendtgørelsens § 4, stk.3, hvor der står:
 "Anden gæld, der skal omregnes til kursværdien, ansættes  

 ligeledes efter det i stk. 1 nævnte tabelmateriale, idet der dog skal  

 tages hensyn til eventuelle særlige vilkår.".......
Det gøres gældende, at der ikke er hjemmel i  

 bekendtgørelsen til at nægte omregning til kursværdi for  

 lån, der udbetales til pari, og som alene kan indfries til pari.
Den  

 eneste bestemmelse, der synes at være i bekendtgørelsen  

 vedrørende låneindfrielse, er § 5, hvor der står, at der  

 for gæld, der kan indfries til pari, ikke kan anvendes en kurs over  

 100.
Et obligationslån eller et lån baseret på et privat  

 pantebrev, og som udbetales til pari, og som kun kan indfries til pari, er  

 omfattet af bekendtgørelsen." Advokaten henviste herved yderligere til, at kontorets indstilling var i  

 direkte  strid med afgørelsen offentliggjort i TfS 1987 nr. 399, der  

 ikke tidligere havde været fremført under sagen.  

 Afgørelsen drejede sig om et egnsudviklingslån, som klageren  

 påstod ansat til kurs 100 i lighed med banklån.
Lånet kunne  

 ikke overtages ved ejerskifte uden særlig tilladelse, og kun indfries  

 til pari.
Landsskatteretten fandt på denne baggrund, at det ikke kunnes  

 sidestilles med et banklån, men skulle kursfastsættes.
Det fremgik nærmere af kendelsen, at lånet, der blev udbetalt  

 til pari, var ydet af Kongeriget Danmarks Hypotekbank, og med en fast  

 forrentning på 7 1/2 pct.
Staten gav tilskud til forrentningen, der var  

 under den daværende markedsrente, så den kunne holdes på 7  

 1/2 pct.
 Lånet var sikret ved direkte pant i ejendommen og maskiner, og kunne  

 ikke overdrages ved ejerskifte uden særlig tilladelse (godkendelse af  

 Egnsudviklingsdirektoratet), og indfrielse kunne kun ske til kurs pari.
 Under henvisning hertil påstod revisor, at lånet måtte  

 betragtes som et almindeligt banklån og kursen fastsættes til  

 kurs 100.
 Der blev ved afgørelsen i sagen af 2 retsmedlemmer - herunder  

 retsformanden -  ved stadfæstelse af kurs 70, (der var anvendt under  

 henvisning til dagældende retningslinier gengivet i L.V. 1983 N 4.2.3.,  

 hvorefter en fast kurs på 70  i almindelighed skulle anvendes for  

 lån, der var ydet eller garanteret af det offentlige),  bl.a. lagt  

 vægt på, at gælden på grund af den lave rente, samt  

 da gælden ikke ubetinget forfaldt ved ejerskifte, ikke kunne  

 ansættes til pari, medens et retsmedlem kunne tiltræde revisorens  

 argumentation, hvorefter kursen skulle ansættes til 100. Sagen blev  

 afgjort efter flertallet.
 Landsskatteretten bemærkede, at ifølge § 1 i  

 Bekendtgørelse nr. 523 af 28. september 1982 om  

 kontantværdiansættelse af overdragelsessummer, skulle  

 overdragelsessummer for afskrivningsberettigede bygninger og installationer  

 kontantomregnes ved at lægge den kontante del af overdragelsessummen  

 sammen med kursværdien af ejendommens gældsposter.
 Da de nævnte lån fra finansieringsinstituttet ikke var  

 tinglyst direkte med pant i ejendommen til sikkerhed for gælden, fandt  

 Landsskatteretten ikke, at lånene kunne anses for omfattet af  

 bekendtgørelsens § 4, stk. 1.
 Derimod fandt retten, at lånene, som indirekte havde pant i  

 ejendommen via det tinglyste ejerpantebrev, kunne karakteriseres som "anden  

 gæld" i ejendommen og dermed kursfastsættes efter bestemmelsen i  

 bekendtgørelsens § 4, stk. 3.
