Levnedsmiddelsfabrikants anke af forbud nedlagt af statskontrollen med  

 mejeriprodukter og æg mod anvendelse af emballagen til produktet »Ren  

 Plantemargarine«.
Forbudet blev opretholdt, idet produktet ikke fandtes  

 at adskille sig fra lignende produkter: emballagen indeholdt anprisninger af  

 produktet som sundere end andre former for margarine.
 Der henvises til Nutanas skrivelse af skrivelse af 21. marts 1989, hvorved  

 Statskontrollens afgørelse af 22. februar 1989 vedrørende forbud mod  

 anvendelse af emballagen til »Ren plantemargarine« påklages til  

 Landbrugsministeriet.
 Statskontrollens forbud vedrører anprisningerne »ikke tilsat ...  

 konserveringsmiddel« og »Ekstra sund«, hvilket findes  

 vildledende og i strid med bestemmelserne i § 4 i lov nr. 189 af 9. maj 1984  

 om margarine m.v.
for så vidt angår anprisningen » ikke tilsat ...  

 konserveringsmiddel« anføres det i ovennævnte skrivelse fra Nutana,  

 at Nutana er klar over, at man, jfr. gældende praksis, ikke kan anføre  

 negativ anprisning af tilsætningsstoffer, som ifølge Positivlisten ikke kan  

 anvendes i pågældende produkt.
Angivelsen er en fejltagelse, som man er  

 villig til at rette ved næste genoptryk af emballagen.
 Det anføres endvidere, at der er visse gunstige faktorer, der er knyttet  

 specielt til »Ren Plantemargarine«, og som gør anprisningen  

 »Ekstra sund« berettiget, nemlig at produktet er fremstillet af  

 100% uhærdede vegatabilske olier - Kolesterolfri - Laktosefri - Fri for  

 mælkestoffer - Ikke tilsat aroma og konserveringsmidler.
Landbrugsministeriet har forelagt det ernæringsmæssige spørgsmål ved  

 indtagelse af produktet »Ren Plantemargarine« for  

 Levnedsmiddelstyrelsen, der i skrivelse af 8. juni 1989 udtaler, produktet  

 efter styrelsens opfattelse ikke er »ekstra sundt« på grund af de  

 faktorer, Nutana anfører til.
Eksempelvis peges der på, at plantemargarine  

 generelt er uden kolesterol.
 Med hensyn til de ernæringsmæssige betragtninger, som Nutana henviser til,  

 berettiger disse efter styrelsens opfattelse ikke til at anprise »Ren  

 Plantemargarine« som værende »Ekstra sund«.
Styrelsen finder det klart vildledende at anprise et koncentreret  

 fedtprodukt som værende »Ekstra sund.« På denne baggrund skal man meddele, at Landbrugsministeriet ikke finder  

 anledning til at ændre den af Statskontrollen ved skrivelse af 22. februar og  

 10. marts 1989 trufne afgørelse.
 Man har noteret sig, at Nutana har erkendt, at anprisningen »ikke  

 tilsat konserveringsmidler« er i strid med gældende regler, og at  

 emballagen vil blive ændret.
P.
M.
V.
E.
B.
