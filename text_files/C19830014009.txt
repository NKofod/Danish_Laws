 Ved lov nr. 144 af 13. april 1983 er der gennemført forskellige ændringer  

 i selskabsskatteloven, kildeskatteloven og lov om beskatning af fortjeneste  

 ved afståelse af aktier m.v.
 Endvidere er der ved lov nr. 145 af 13. april 1983 om ændring af  

 ligningsloven og selskabsskatteloven indført regler om beskatning af visse  

 selskaber og foreninger, der udøver bedriftssundhedstjeneste.
 I det følgende gennemgås de pågældende lovændringer.
1. Almennyttige boligselskaber og  

 byfornyelsesselskaber Ved lov nr. 206 af 18. maj 1982 om ændring af lov om boligbyggeri blev det  

 bestemt, at vedtægterne for de almennyttige boligselskaber ikke længere skal  

 godkendes af boligministeren.
 I konsekvens af denne ændring er det nu ved ændring af  

 selskabsskattelovens § 3, stk. 1, nr. 7, bestemt, at skattefritagelsen for  

 almennyttige boligselskaber heller ikke længere skal være betinget af, at  

 boligministeren har godkendt selskabets vedtægter.
 I henhold til lov nr. 300 af 9. juni 1982 om byfornyelse og  

 boligforbedring kan selskaber godkendes af boligministeren som  

 byfornyelsesselskaber.
 Byfornyelsesselskaberne er ved en ny bestemmelse i selskabsskattelovens §  

 3, stk. 1, nr. 19, undtaget fra skattepligten, således at de i denne  

 henseende sidestilles med saneringsselskaber.
 2. Havne og værker m.v.
Efter selskabsskattelovens § 3, stk. 1, nr. 4, er havne og værker m.v.  

 undtaget fra skattepligten.
Undtagelsen er bl.a. betinget af, at det  

 pågældende foretagendes indtægter - bortset fra normal forrentning af  

 eventuel indskudskapital - ifølge vedtægtsmæssig bestemmelse udelukkende  

 anvendes til havnens eller værkets formål.
 Ved den nye bestemmelse i selskabsskattelovens § 3, stk. 7, åbnes der  

 mulighed for, at ministeren for skatter og afgifter kan dispensere fra kravet  

 om, at begrænsningen for anvendelsen af foretagendets indtægter skal være  

 optaget i dets vedtægter, når særlige omstændigheder taler derfor.  

 Dispensation vil kun blive givet, når det må anses for udelukket at ændre  

 vedtægterne, således at betingelsen for skattefritagelse efter § 3, stk. 1,  

 nr. 4, kan opfyldes.
Det vil være en betingelse for dispensationen, at de indtægter, der ikke  

 medgår til normal forrentning af den indskudte kapital, udelukkende anvendes  

 til formål, som varetages af det pågældende foretagende.
I  

 likvidationstilfælde må der således ikke udloddes mere end den indskudte  

 kapital.
Overholdelsen af den angivne betingelse vil kunne kræves  

 dokumenteret, f.eks. i form af årlig regnskabsaflæggelse.
 Overholdes de angivne betingelser ikke, efterbeskattes det pågældende  

 foretagende for de skattefritagne år, og der beregnes morarenter af de  

 pålignede beløb.
3. Investeringsaktieselskaber Der er indsat en ny bestemmelse i selskabsskattelovens § 13, stk. 1, nr.  

 3, hvorefter udbytte, som de i selskabsskattelovens § 1, stk. 1, nr. 1,  

 nævnte selskaber modtager fra andre sådanne selskaber, ikke skal medregnes  

 til den skattepligtige indkomst.
 Det er en forudsætning, at det udbyttemodtagende selskab er børsnoteret,  

 og at dets formål og faktiske virke udelukkende er at eje og administrere  

 aktier i andre selskaber, omfattet af selskabsskattelovens § 1, stk. 1, nr.  

 1.
 Endvidere er det en betingelse, at det udbyttemodtagende selskab ifølge  

 sine vedtægter er forpligtet til at udlodde de i indkomståret indtjente  

 udbytter inden fristen for indgivelse af selvangivelse for det pågældende  

 indkomstår.
 Det udbyttemodtagende selskab må som udgangspunkt ikke eje andre  

 formuegoder end de nævnte værdipapirer.
Selskabet kan dog have bankindeståender i et vist omfang.
Driften af  

 selskabet vil kræve løbende udbetalinger, ligesom de udbytter, som selskabet  

 modtager, ikke nødvendigvis vil blive udloddet straks ved modtagelsen.  

 Selskabet vil endvidere kunne erhverve fast ejendom, hvis formålet alene  

 eller i al væsentlighed er at erhverve lokaler til eget brug.
I øvrigt vil  

 selskabet ikke kunne erhverve andre aktiver - herunder almindelige og  

 konvertible obligationer - end de nævnte værdipapirer.
 Kravet om udlodning af det indtjente udbytte gælder med de begrænsninger,  

 der følger af aktieselskabslovens regler om adgangen til at udlodde udbytte.
Hvis et nystartet investeringsaktieselskab af omhandlede karakter har et  

 skattepligtigt overskud i en periode, inden børsnotering kan opnås, kan  

 statsskattedirektoratet bestemme, at den pålignede skat ikke opkræves og  

 føres til afgang, når selskabet optages på fondsbørsen.
Det vil være en  

 forudsætning, at selskabet udfolder de fornødne bestræbelser for at blive  

 optaget så hurtigt som muligt.
I den forbindelse må det kræves, at selskabet  

 etableres med mindst den aktiekapital, der er nødvendig for optagelse på  

 aktiemarked III, og at selskabets vedtægter straks udformes på en sådan måde,  

 at de ikke indeholder bestemmelser, der stiller sig hindrende for optagelse  

 på fondsbørsen.
4. Udbytte fra udenlandske datterselskaber Efter selskabsskattelovens § 13, stk. 1, nr. 2, skal de i lovens § 1, stk.  

 1, nr. 1 og 2, nævnte selskaber ikke i deres skattepligtige indkomst medregne  

 udbytter fra andre sådanne selskaber, for så vidt disse er hjemmehørende her  

 i landet.
Dette gælder dog kun, hvis det udbyttemodtagende selskab  

 (moderselskabet) ejer mindst 25 pct. af aktiekapitalen i det udbyttegivende  

 selskab (datterselskabet).
 I selskabsskattelovens § 13, stk. 3, er der nu indsat en bestemmelse,  

 hvorefter § 13, stk. 1, nr. 2, også finder anvendelse for så vidt angår  

 udbytte fra selskaber, der er hjemmehørende i udlandet, såfremt det  

 godtgøres, at udbyttet hidrører fra et eller flere selskaber, hvori den til  

 grund for det modtagne udbytte liggende selskabsindkomst beskattes efter  

 regler, der ikke i væsentlig grad afviger fra reglerne her i landet.  

 Ministeren for skatter og afgifter fastsætter de nærmere regler for, at dette  

 krav kan anses for opfyldt.
 Ved afgørelsen af, om der foreligger en væsentlig afvigelse fra de danske  

 regler, må der som udgangspunkt lægges vægt på skatteprocentens størrelse,  

 men også de regler, hvorefter det udloddende selskabs indkomst opgøres, må  

 tages i betragtning.
 Der må således lægges vægt på, om det udloddende selskab kan fratrække  

 udbyttet i sin indkomstopgørelse, og om det udloddende selskabs hjemland kun  

 beskatter indkomst fra kilder i det pågældende land.
 Afgørelsen må i øvrigt bero på en samlet bedømmelse af den totale  

 skattebyrde.
 Normalt må en samlet beskatning svarende til ca. 35 pct. af et  

 beskatningsgrundlag, opgjort efter danske opgørelsesprincipper, anses for en  

 beskatning, der ikke i væsentlig grad afviger fra den danske.
 Forskellige former for skattelettelser, som vedkommende fremmede stat  

 f.eks. indrømmer fremmede virksomheder, der etablerer sig i det pågældende  

 land, må dog ligeledes indgå i bedømmelsen.
 Selskabsskattelovens § 17, stk. 3, om datterselskabslempelse opretholdes  

 og vil fortsat finde anvendelse i de tilfælde, hvor den til grund for  

 udbyttet liggende selskabsindkomst beskattes efter regler, der væsentligt  

 afviger fra de danske.
 Lempelsen efter § 17, stk. 3, kan ikke omfatte et større beløb end det,  

 som det udenlandske datterselskab skal udrede i skat af udbyttet.
 Hvis det udenlandske datterselskab ikke betaler skat, f.eks. fordi det et  

 et holdingselskab, der er fritaget for at betale skat af udbytter fra  

 datterselskaber, kan der ikke ske lempelse efter § 17, stk. 3, uanset at  

 datter-datterselskabet er fuldt skattepligtigt i udlandet.
 Disse tilfælde vil dog være omfattet af den nye bestemmelse i § 13, stk.  

 3, forudsat, at datter-datterselskabet beskattes efter regler, der ikke  

 væsentligt afviger fra de danske.
5. Sambeskatning Der er foretaget en ændring i selskabsskattelovens § 31, stk. 1, 4. pkt.,  

 således at adgangen for danske selskaber til at opnå sambeskatning med  

 udenlandske datterselskaber ikke hindres i de tilfælde, hvor  

 Industrialiseringsfonden for Udviklingslandene ejer en del af aktiekapitalen  

 i et eller flere af de udenlandske datterselskaber.
 Ved ændring af selskabsskattelovens § 31, stk. 2, er adgangen til at opnå  

 sambeskatning desuden udvidet til også at omfatte de i lovens § 1, stk. 1,  

 nr. 3, nævnte brugsforeninger og de i § 1, stk. 2, 1. pkt., nævnte  

 hovedforeninger.
6. Bedriftssundhedstjeneste Ved lov nr. 145 af 13. april 1983 er der ved indsættelsen af et nyt nr. 9  

 i ligningslovens § 27B, stk. 1, indført regler om den skattemæssige  

 behandling af statslige og kommunale tilskud til dækning af udgifterne i  

 forbindelse med bedriftssundhedstjeneste.
 I forbindelse med de gennemførte ændringer er der i selskabsskattelovens §  

 3, stk. 1, indsat et nyt nr. 18 om skatteundtagelse for  

 bedriftssundhedstjenester, der er omfattet af selskabsskattelovens § 1, stk.  

 1, nr. 1, 2 eller 6. Det er en betingelse for skattefriheden, at de  

 pågældende selskaber eller foreninger alene driver bedriftssundhedstjeneste i  

 overensstemmelse med de regler, der er fastsat i medfør af § 13, stk. 3, i  

 lov om arbejdsmiljø, og at indtægterne herved ifølge vedtægtsmæssig  

 bestemmelse udelukkende kan anvendes til de formål med  

 bedriftssundhedstjeneste, der er fastsat i de nævnte regler.
 Reglerne om skattefrihed for visse bedriftssundhedstjenester har virkning  

 fra og med skatteåret 1984/85.
 Ministeren for skatter og afgifter eller den han bemyndiger hertil, kan  

 imidlertid tillade, at de nye regler tillægges virkning allerede fra  

 skatteåret 1979/80. Det er en forudsætning herfor, at de pågældende selskaber  

 m.v. i de omhandlede år alene har drevet bedriftssundhedstjeneste, og at  

 indtægterne herved udelukkende er anvendt til formålet med  

 bedriftssundhedstjenester, uanset at der ikke i vedtægterne er stillet krav  

 herom.
 Sådan tilladelse kan gives for skatteårene 1979/80 til og med 1983/84.  

 Skattefrihed for senere skatteår forudsætter, at de pågældende selskabers  

 vedtægter bringes i overensstemmelse med lovens krav om vedtægtsmæssig  

 begrænsning af anvendelsen af selskabernes indtægter.
 Anmodning om skattefritagelse skal indgives senest 31. maj 1984. Når  

 særlige omstændigheder taler derfor, kan ministeren for skatter og afgifter  

 dog indrømme skattefritagelse uanset, at den nævnte frist er overskredet.
 Ved ministeriets bekendtgørelse nr. 146 af 14. april 1983 er  

 amtsskatteinspektoraterne, for Københavns og Frederiksberg kommuners  

 vedkommende dog de pågældende kommuners skattedirektorater, bemyndiget til at  

 give tilladelse som nævnt til skattefrihed for tidligere skatteår.
7. Ikrafttrædelse Lovene har virkning fra og med skatteåret 1984/85.
 De ændrede regler om skattefritagelse for almennyttige boligselskaber og  

 skattefritagelse for byfornyelsesselskaber har dog virkning fra og med  

 skatteåret 1983/84.
