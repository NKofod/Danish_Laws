Bekendtgørelse om de minimis støtte til kompensation for torskefiskere i Østersøen1) I medfør af tekstanmærkning nr. 174 ad 24.26.10 til § 24 på finansloven for finansåret 2017 fastsættes efter bemyndigelse:
Anvendelse § 1. Landbrugs- og Fiskeristyrelsen udbetaler kompensation for indtægtstab som følge af reduktion af torskekvoterne i Østersøen for 2017 til fiskerivirksomheder, der er særligt berørt af reduktionen af torskekvoterne, hvis betingelserne i § 3 er opfyldt.
 Stk. 2. Kompensation ydes som de minimis-støtte i overensstemmelse med Kommissionens forordning (EU) nr. 717/2014 af 27. juni 2014.
Definitioner § 2. I denne bekendtgørelse forstås ved:
 1) Aktiv erhvervsfisker: Person, der er registreret som erhvervsfisker, eller selskab, der var registreret som erhvervsfiskerselskab, i henhold til fiskeriloven.
 2) De minimis-støtte: Kompensation ydet i henhold til denne bekendtgørelse udbetales som statsstøtte under EUs de minimis-regler, jf. bestemmelserne i Kommissionens forordning (EU) nr. 717/2014 af 27. juni 2014.
 3) Én virksomhed: Som defineret i artikel 2, stk. 2, i Kommissionens forordning nr. 717/2014.
 4) Fiskedage: Antal dage, som et fartøj har fisket i Østersøen.
 5) Nyetableret erhvervsfisker: Fartøjsejere, der er nyregistrerede i fiskeriet i perioden 2013-2015, og opfylder denne ordnings øvrige betingelser.
 6) Referenceperiode: Perioden den 1. januar 2013 til den 31. december 2015.
7) Den vestlige Østersø: ICES områderne 22-24 8) Den østlige Østersø: ICES områderne 25-32 Betingelser for kompensation § 3. En virksomhed skal opfylde følgende betingelser for at være berettiget til at modtage kompensation:
 1) Virksomheden skal være aktiv erhvervsfisker.
 2) Virksomheden skal indsende en underskrevet erklæring om al øvrig de minimis-støtte, som virksomheden har modtaget i indeværende og de to foregående regnskabsår i medfør af Kommissionens forordning (EU) nr. 717/2014 eller øvrige de minimis-forordninger.
 3) Virksomheden skal indsende en underskrevet tro- og love erklæring om, at kompensationsmodtageren ikke har foretaget alvorlig overtrædelse af fiskeripolitikken.
 4) Virksomheden skal indsende en tro- og love erklæring om, at kompensationsmodtageren ikke har begået svig i forbindelse med modtagelse af støtte under EFF eller EHFF, som omhandlet i artikel 10, stk. 3, i forordning nr. 508/2014.
 Stk. 2. En virksomhed kan opnå kompensation for hvert fartøj den ejer, hvis fartøjet opfylder følgende betingelser:
1) Fartøjet skal have udøvet lovligt fiskeri efter torsk i Østersøen i referenceperioden 2013-2015 2) Fartøjet skal have haft minimum 70 fiskedage i Østersøen i alt i 2014 og 2015.
3) Fartøjets andel af fangster af torsk fra Østersøen i referenceperioden skal udgøre minimum 20 pct. af fartøjets samlede landingsværdi, heraf skal minimum 10 pct. være fanget i enten vestlig eller østlig Østersø 4) Landingsværdien af fisk fanget i Østersøen i referenceperioden skal udgøre minimum 30 pct. af fartøjets samlede landingsværdi.
 5) Kompensationsbeløbet skal være højere end bagatelgrænsen på 5.000 kr.
 Stk. 3. Kompensationsbeløbet for nyetablerede fiskere, der ikke har fisket i hele referenceperioden, beregnes forholdsmæssigt ud fra de år, hvor de har været aktive inden for referenceperioden.
Beregning af kompensationsbeløb § 4. Virksomheden, der modtager kompensation, kan over en periode på 3 regnskabsår maksimalt modtage 30.000 Euro i kompensation, der ydes efter bestemmelserne i Kommissionens forordning (EU) nr. 717/2014. Inden for dette støtteloft medregnes øvrig de minimis-støtte, der er ydet i medfør af nævnte forordning.
 Stk. 2. Kompensationsbeløbet beregnes ud fra betingelserne i § 6. Hvis den beregnede kompensation er over det maksimale beløb nævnt i stk. 1, nedsættes beløbet til 30.000 Euro.
 Stk. 3. Råder en virksomhed over flere fartøjer kumuleres kompensationen pr. fartøj, jf. dog stk. 1 og 2.
§ 5. Landbrugs- og Fiskeristyrelsen fastsætter størrelsen af virksomhedens kompensation på baggrund af landingsværdien i referenceperioden.
Til brug for at fastslå, hvorvidt en virksomhed kan omfattes af ordningen, anvendes data fra Landbrugs- og Fiskeristyrelsens Fartøjs-, Logbogs-, Licens-, Individ- og Afregningsregister.
For hvert enkelt fartøj, der har landet torsk i Østersøen i referenceperioden, kontrolleres det, om fartøjets aktivitets- og landingshistorik opfylder de angivne betingelser i § 3.
 § 6. Landbrugs- og Fiskeristyrelsen beregner kompensationen på baggrund af virksomhedens historiske landinger i henholdsvis vestlige- og østlige Østersø.
 Stk. 2. Kompensationen for virksomhedens indtjeningstab i vestlige Østersø beregnes som 50 pct. af virksomhedens gennemsnitlige årlige landingsværdi af torsk fanget i den vestlige Østersø i referenceperioden, dog under forudsætning af, at minimum 10 pct. af fartøjets landringsværdi er fremkommet ved landinger fra vestlige Østersø.
 Stk. 3. Kompensationen for virksomhedens indtjeningstab i østlige Østersø beregnes som 19 pct. af virksomhedens gennemsnitlige årlige landingsværdi af torsk fanget i den østlige Østersø i referenceperioden, dog under forudsætning af, at minimum 10 pct. af fartøjets landringsværdi stammer fra østlige Østersø.
 § 7. For fartøjer, der har samme ejer den 31. december 2015 og 1. januar 2017, tilfalder kompensationen den pågældende ejer.
 Stk. 2. Fartøjer, der er blevet solgt eller gjort inaktive i perioden fra den 1. januar 2016 til den 1. januar 2017, håndterer Landbrugs- og Fiskeristyrelsen på følgende måde:
 1) Såfremt et FKA-fartøj er solgt efter referenceperioden, tilfalder kompensationen den virksomhed, som ejer de tilhørende FKA-rettigheder til torsk i Østersøen, pr. 1. januar 2017.
 2) Såfremt et MAF-fartøj er solgt efter referenceperioden, tilfalder kompensationen den virksomhed, som ejer det pågældende MAF-fartøj, pr. 1. januar 2017.
 3) Såfremt et FKA-fartøj er udgået af fiskerflåden efter referenceperioden, tilfalder kompensationen den virksomhed, som ejer de tilhørende FKA-rettigheder til torsk i Østersøen pr. 1. januar 2017.
 4) Såfremt et MAF-fartøj er udgået af fiskerflåden efter referenceperioden, bortfalder kompensationen.
 5) Såfremt et fartøj er genindført som MAF-fartøj efter frasalg af det pågældende fartøjs FKA-andele, og MAF-fartøjet anvendes til torskefiskeri i Østersøen, tilfalder kompensationen den virksomhed, som ejer MAF-fartøjet.
 Stk. 3. For fartøjer, der var udgået af fiskerflåden inden referenceperiodens afslutning, tilfalder kompensationen den virksomhed, som ejer de tilhørende FKA-rettigheder til torsk i Østersøen pr. 1. januar 2017.
 Stk. 4. Er en virksomhed, der i øvrigt opfylder betingelserne i denne bekendtgørelse, under konkursbehandling den 1. januar 2017, kan støtte udbetales til den, der erhverver fartøjet fra boet, såfremt erhvervelsen er sket senest 15. maj 2017.
Udbetaling af kompensation § 8. Landbrugs- og Fiskeristyrelsen meddeler afgørelse om kompensation til de omfattede virksomheder.
Stk. 2. Når fiskerivirksomheden har accepteret afgørelsen og returneret de krævede erklæringer, udbetaler styrelsen kompensationsbeløbet Stk. 2. Beløbet udbetales til modtagerens NemKonto.
Kontrol og tilbagebetaling § 9. Landbrugs- og Fiskeristyrelsen foretager fysisk og administrativ kontrol i forbindelse med administrationen af denne ordning.
 Stk. 2. Landbrugs- og Fiskeristyrelsen kan til brug for kontrollen indhente oplysninger fra andre myndigheder.
§ 10. I tilfælde, hvor der er sket udbetaling af kompensationsbeløb i strid med betingelserne i denne bekendtgørelse, kan beløbet eller dele heraf kræves tilbagebetalt.
Ved opgørelse af tilbagebetalingskravet tillægges renter, hvis fristen for tilbagebetalingen overskrides.
Rentetillægget beregnes for perioden mellem fristen for tilbagebetaling og datoen for tilbagebetalingen og med den i lov om renter ved forsinket betaling m.v. (Renteloven) fastsatte referencesats med tillæg.
Ikrafttræden § 11. Bekendtgørelsen træder i kraft den 15. maj 2017.
Landbrugs- og Fiskeristyrelsen, den 11. maj 2017 Jette Petersen / Oluf Engberg 1) I bekendtgørelsen er der medtaget visse bestemmelser fra Kommissionens forordning (EU) nr. 717/2014 af 27. juni 2014 om anvendelse af artikel 107 og 108 i traktaten om Den Europæiske Unions funktionsmåde på de minimis-støtte i fiskeri- og akvakultursektoren, EU-Tidende 2014, nr.
L 190, s. 45-54. Ifølge artikel 288 i EUF-Traktaten gælder en forordning umiddelbart i hver medlemsstat.
Gengivelsen af disse bestemmelser i bekendtgørelsen er således udelukkende begrundet i praktiske hensyn og berører ikke nævnte forordningers umiddelbare gyldighed i Danmark.
