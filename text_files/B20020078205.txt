Bekendtgørelse om opkrævning af  

 miljø- og skrotningsbidrag samt udbetaling af godtgørelse i  

 forbindelse med ophugning og skrotning af biler1) I medfør af § 5, stk. 6, § 6, stk. 4, § 7,  

 stk. 2, § 7 c, § 8, § 8 a, stk. 3 og 4 og § 9,  

 stk. 2 og 3, i lov nr. 372 af 2. juni 1999 om miljøbidrag og  

 godtgørelse i forbindelse med ophugning og skrotning af biler som  

 ændret ved lov nr. 385 af 6. juni 2002, § 1, stk. 2, i lov  

 nr. 571 af 19. december 1985, forvaltningsloven, og § 1, stk. 3, i  

 lov nr. 572 af 19. december 1985 om offentlighed i forvaltningen  

 (Offentlighedsloven), samt efter forhandling med justitsministeren og de  

 statslige told- og skattemyndigheder, fastsættes:
Kapitel 1 Opkrævning af miljøbidrag § 1. De forsikringsselskaber, der er omfattet af  

 § 2, stk. 2, i lov om miljøbidrag, godtgørelse og  

 skrotningsbidrag i forbindelse med ophugning og skrotning af biler  

 opkræver det i samme lov § 3 nævnte bidrag samtidig med  

 opkrævning af præmien på den lovpligtige  

 ansvarsforsikring.
Stk. 2. Såfremt præmien på den lovpligtige  

 ansvarsforsikring opkræves to eller flere gange pr. år,  

 opkræves miljøbidraget for samme periode, som der opkræves  

 præmie for.
Miljøbidragets størrelse fastsættes som  

 5,00 kr. pr. måned.
 Stk. 3. Ved forsikringsforholdets ophør,  

 godtgøres forsikringstageren for allerede indbetalte  

 miljøbidrag.
 § 2. Forsikringsselskaberne skal  

 føre regnskab over præmieindbetalinger med angivelse af  

 præmieperioden, der kan danne grundlag for opgørelse af de i  

 hver måned opkrævede miljøbidrag og for kontrollen med  

 bidragets betaling.
Stk. 2. Forsikringsselskaberne og repræsentanterne skal  

 efter udgangen af hver måned og senest den 15. i den følgende  

 måned til de statslige told- og skattemyndigheder angive summen af de  

 pligtige miljøbidrag.
Angivelsen skal være underskrevet af  

 repræsentanten eller selskabets ansvarlige ledelse.
Stk. 3. De pligtige miljøbidrag i en måned  

 omfatter de bidrag, der forfalder til betaling i den pågældende  

 måned.
Bidrag, der godtgøres forsikringstagerne eller afskrives  

 som uerholdelige, fradrages i summen af bidrag i den måned, hvor  

 tilbagebetalingen eller afskrivningen finder sted.
 § 3. Summen af de pligtige miljøbidrag skal  

 indbetales til de statslige told- og skattemyndigheder senest samtidig med  

 angivelsesfristens udløb, jf. § 2, stk. 2.
 § 4. Betales summen af de pligtige  

 miljøbidrag ikke rettidigt, skal der betales rente herfor og gebyr for  

 erindringsskrivelse efter reglerne i lov om afgift af ansvarsforsikringer for  

 motorkøretøjer m.v.
Kapitel 2 Opkrævning af skrotningsbidrag § 5. Den, der erhvervsmæssigt importerer  

 eller i Danmark fremstiller nye motorkøretøjer, skal lade sig  

 registrere hos De Danske Bilimportører med henblik på  

 indbetaling af skrotningsbidraget.
 Stk. 2. Den, der efter stk. 1 har pligt til at lade sig  

 registrere, skal ved registreringen give oplysninger om navn, adresse,  

 telefon- og telefaxnummer, eventuel e-mailadresse og CVR.nr.
 Stk. 3. Pligten til at lade sig registrere er opfyldt,  

 når den der importerer eller i Danmark fremstiller nye  

 motorkøretøjer har givet disse oplysninger til De Danske  

 Bilimportører som medlem af foreningen.
 § 6. De Danske Bilimportører opkræver  

 et skrotningsbidrag, jf. § 7 b i lov om miljøbidrag,  

 godtgørelse og skrotningsbidrag i forbindelse med ophugning og  

 skrotning af biler, hos den, der erhvervsmæssigt importerer  

 eller i Danmark fremstiller motorkøretøjer i form af  

 personbiler (M1) og varebiler (N1).
Stk. 2. Skrotningsbridrag opgøres kvartalsvist efter  

 kvartalets udløb.
Indbetaling af skrotningsbidrag til De Danske  

 Bilimportører skal ske senest 45 dage efter udløbet af hvert  

 kvartal, første gang den 15. november 2002.
§ 7. De Danske Bilimportører skal overfor  

 Miljøstyrelsen oplyse om summen af de pligtige skrotningsbidrag og  

 summen af de indbetalte skrotningsbidrag senest 10 dage efter udløbet  

 af indbetalingsfristen, jf. § 6, stk. 2. De Danske  

 Bilimportører skal samtidig redegøre for eventuelle differencer  

 mellem de to beløb og om påtænkte foranstaltninger i den  

 anledning.
Redegørelsen skal være underskrevet af De Danske  

 Bilimportørers ansvarlige ledelse.
 Stk. 2. De Danske Bilimportører indbetaler summen af de  

 indbetalte skrotningsbidrag til Miljøstyrelsen senest 10 dage efter  

 udløbet af indbetalingsfristen.
 Stk. 3. De indbetalte skrotningsbidrag skal holdes adskilt fra  

 De Danske Bilimportørers øvrige midler på en  

 særskilt spærret konto med klausul om, at de indestående  

 beløb tjener til sikkerhed for indbetalingerne til  

 Miljøstyrelsen.
§ 8. Betaler De Danske Bilimportører ikke  

 skrotningsbidraget rettidigt til Miljøstyrelsen, skal der betales  

 rente herfor.
Forrentning sker fra forfaldsdato for skrotningsbidraget, jf.  

 § 7, stk. 2. Skrotningsbidraget forrentes med 1,3 pct. i  

 månedlig rente for hver påbegyndt måned fra forfaldsdato,  

 jf. lovens § 7 b, stk. 3.
§ 9. De Danske Bilimportører skal  

 føre særskilt regnskab over indbetalingerne af  

 skrotningsbidraget.
Regnskabet skal indeholde en opgørelse over  

 indbetalte skrotningsbidrag, skrotningsbidrag, som er i restance, samt  

 skrotningsbidrag som er afskrevet som uerholdelige.
Regnskabet skal revideres  

 af en statsautoriseret revisor i henhold til en revisionsinstruks udarbejdet  

 af Miljøstyrelsen.
Regnskabet aflægges overfor  

 Miljøstyrelsen senest den 31. marts hvert år.
 § 10. De Danske Bilimportører skal opbevare  

 oplysninger og dokumentation af enhver art om administration af  

 skrotningsbidraget, herunder om beregning, opkrævning og indbetaling, i  

 5 år.
 Stk. 2. Oplysninger som nævnt i stk. 1, skal efter  

 anmodning videregives til Miljøstyrelsen til brug for  

 Miljøstyrelsens kontrol med ordningen.
Kapitel 3 Udbetaling af godtgørelse § 11. Der ydes efter anmodning en  

 godtgørelse til ejeren af en udtjent bil omfattet af § 2 i lov om  

 miljøbidrag, godtgørelse og skrotningsbidrag i forbindelse med  

 ophugning og skrotning af biler efter aflevering af  

 motorkøretøjet til affaldshåndtering.
 Stk. 2. Der ydes endvidere efter anmodning en  

 godtgørelse til politi og kommuner, som efter retmæssig  

 fjernelse eller konfiskation indleverer en udtjent bil omfattet af § 2 i  

 lov om miljøbidrag, godtgørelse og skrotningsbidrag i  

 forbindelse med ophugning og skrotning af biler til affaldshåndtering,  

 jf. lovens § 6, stk. 3.
 Stk. 3. Såfremt et forsikringsselskab ved konstatering  

 af totalskade overtager en bil, indtræder forsikringsselskabet i  

 ejerens krav på godtgørelse efter denne bekendtgørelse.  

 Ved udbetaling af totalskadeerstatning skal godtgørelsesbeløbet  

 oplyses over for bilejeren.
 § 12. Godtgørelsen ydes, såfremt  

 følgende betingelser er opfyldt:
1)	Bilen er afmeldt Centralregistret for Motorkøretøjer  

 efter den 30. juni 2000, og 2)	aflevering af bilen til affaldsbehandling dokumenteres ved  

 forelæggelse af en skrotningsattest, udstedt i overensstemmelse med  

 § 7 i bekendtgørelse nr. 480 af 19. juni i 2002 om  

 håndtering af affald i form af motordrevne køretøjer og  

 affaldsfraktioner herfra og eventuelle senere ændringer, eller 3)	aflevering af bilen til affaldsbehandling i udlandet dokumenteres  

 ved forelæggelse af en skrotningsattest, der er udstedt efter nationale  

 regler i den pågældende stat om affaldsbehandling af biler,  

 svarende til reglerne i Direktiv 2000/53/EF af 18. september 2000 om  

 udrangerede køretøjer og eventuelle senere ændringer  

 heraf.
 § 13. Anmodningen indsendes til det af  

 miljøministeren udpegede administrative organ, »Miljøordning for biler«.
Stk. 2. For biler, der er afleveret til affaldsbehandling i  

 Danmark, udgøres anmodningen af skrotningsattesten forsynet med  

 bilejerens og en eventuel transporthavers underskrift.
Anmodningen  

 vedlægges bilens registreringsattest med motorkontorets påtegning  

 om bilens afmelding eller motorkontorets kvittering for afmeldingen.
Stk. 3. For biler, der er afleveret til affaldsbehandling af  

 politi eller kommuner, udgøres anmodningen af skrotningsattesten  

 forsynet med politiets eller kommunens underskrift.
Anmodningen  

 vedlægges motorkontorets kvittering for afmeldingen eller tilsvarende  

 dokumentation fra politiet.
 § 14. Godtgørelsen udgør 1.750  

 kr.
 Stk. 2. Godtgørelsen udbetales ved check eller anvises  

 til modtagerens konto i pengeinstitut.
§ 15. Godtgørelse, der er ydet, uden at  

 betingelserne i § 12 var opfyldt, skal tilbagebetales.
Beløbet  

 skal tilbagebetales senest 14 dage efter at Miljøstyrelsen skriftligt  

 har fremsat påkrav herom.
Beløbet indbetales til  

 Miljøstyrelsen.
 Stk. 2. Betales et beløb ikke rettidigt, jf.  

 stk. 1, skal der betales 1,3% i månedlig rente for hver  

 påbegyndt måned fra det tidspunkt, beløbet skulle have  

 været betalt til tidspunktet for indbetalingen til  

 Miljøstyrelsen.
 § 16. Miljøstyrelsen kan bestemme, at  

 § 15 ikke skal finde anvendelse, når det forhold, der  

 udløser tilbagebetalingspligten, har underordnet betydning.
Kapitel 4 Administrative bestemmelser § 17. Administration og kontrol i henhold til  

 kapitel 1, herunder opkrævning af miljøbidrag hos  

 forsikringsselskaberne, udøves af de statslige told- og  

 skattemyndigheder.
 § 18. Landsskatteretten påkender klager over  

 de statslige told- og skattemyndigheders afgørelser i 1. instans af  

 spørgsmål om miljøbidragspligt.
 Stk. 2. Reglerne i skattestyrelseslovens kapitler 3 og 3A  

 finder anvendelse ved klage til Landsskatteretten efter stk. 1.
 § 19. Administration, herunder opkrævning af  

 skrotningsbidrag i henhold til kapitel 2, udøves af De Danske  

 Bilimportører.
 Stk. 2. Miljøministerens beføjelse efter  

 § 8a, stk. 1, i lov om miljøbidrag, godtgørelse og  

 skrotningsbidrag i forbindelse med ophugning og skrotning af biler,  

 udøves af Miljøstyrelsen.
 Stk. 3. De Danske Bilimportører skal snarest  

 forelægge alle tilfælde, hvor der opstår uenighed om  

 administrationen, herunder om opkrævning af skrotningsbidraget, for  

 Miljøstyrelsen til afgørelse.
 § 20. Administration af kapitel 3 udøves af  

»Miljøordning for biler«.
 Stk. 2. Reglerne i forvaltningsloven og offentlighedsloven  

 gælder for den virksomhed, som »Miljøordning for biler«  

 udøver i medfør af kapitel 3.
 Stk. 3. Alle tilfælde, hvor »Miljøordning for biler«  

 ikke finder betingelserne for ydelse af godtgørelse opfyldt, eller  

 hvor der opstår tvivlsspørgsmål, forelægges snarest  

 for Miljøstyrelsen til afgørelse .
 § 21. Miljøstyrelsens  

 afgørelser kan ikke indbringes for anden administrativ myndighed.
Kapitel 5 Straffebestemmelser § 22. Medmindre højere straf er forskyldt  

 efter den øvrige lovgivning straffes med bøde den, der  

 forsætligt eller groft uagtsomt, 1)	overtræder § 2, stk. 1, 2)	afgiver urigtige eller vildledende oplysninger eller undlader at  

 give oplysninger i henhold til § 2, stk. 2, 3)	undlader at lade sig registrere eller afgiver urigtige eller  

 vildledende oplysninger i henhold til § 5, 4)	undlader at opkræve skrotningsbidrag i henhold til  

 § 6, 5)	afgiver urigtige eller vildledende oplysninger eller undlader at  

 give oplysninger i henhold til § 7, 6)	undlader at føre regnskab eller afgiver urigtige eller  

 vildledende oplysninger i henhold til § 9, 7)	undlader at opbevare oplysninger og dokumentation efter § 10,  

 stk. 1, eller 8)	undlader at videregive oplysninger efter § 10, stk. 2.
 Stk. 2. Der kan pålægges selskaber m.v. (juridiske  

 personer) strafansvar efter reglerne i straffelovens 5. kapitel.
Kapitel 6 Ikrafttrædelses- og overgangsbestemmelser § 23. Bekendtgørelsen træder i kraft  

 den 1. oktober 2002.
 Stk. 2. Bekendtgørelse nr. 141 af 25. februar 2000 om  

 opkrævning af miljøbidrag og udbetaling af godtgørelse i  

 forbindelse med ophugning og skrotning af biler ophæves.
 § 24. For forsikringsforhold, der var  

 løbende på tidspunktet for bekendtgørelsens  

 ikrafttræden, nedsættes miljøbidraget ved den  

 første ordinære betaling af forsikringspræmie efter den  

 30. september 2002.
Miljøministeriet, den 17. september  

 2002 Hans Chr.
Schmidt /Helge Andreasen 1)   Bekendtgørelsen indeholder  

 bestemmelser, der gennemfører Europa-Parlamentets og Rådets  

 direktiv 2000/53/EF af 18. september 2000 om udrangerede  

 køretøjer, EF-Tidende 2000 L 269, side 34.
