 I henhold til § 87, § 90, § 93, stk. 7 og § 188 i lov om rettens pleje  

 jfr. lovbekendtgørelse nr. 567 af 1. september 1986, som senest ændret ved  

 lov nr. 385 og 386 af 10. juni 1987, § 109, stk. 4 i lov om leje jfr.  

 lovbekendtgørelse nr. 524 af 11. august 1986, som senest ændret ved lov nr.  

 376 af 10. juni 1987, samt § 132, stk. 1 i lov om social bistand, jfr.  

 lovbekendtgørelse nr. 171 af 25. marts 1987, som senest ændret ved lov nr.  

 391 af 10. juni 1987, fastsættes:
 § 1.  Der tilkommer nævninger, domsmænd, sagkyndige  

 retsmedlemmer og andre lægdommere 600 kr. for hver dag og 120 kr. for hver  

 nat, de i anledning af deres hverv må være borte fra hjemmet.
 Stk. 2.  Har sagens behandling strakt sig over et  

 længere tidsrum, kan rettens formand undtagelsesvis tillægge en lægdommer en  

 særlig godtgørelse, såfremt den pågældendes deltagelse i sagens behandling  

 har påført ham et tab, som væsentligt overstiger det i stk. 1 nævnte  

 vederlag.
 § 2.  Der tilkommer vidner 40 kr. for hver påbegyndt  

 periode af 2 timer, de i anledning af vidnepligten må være borte fra hjemmet,  

 dog mindst 80 kr.
 Stk. 2.  Må det antages, at et vidne har haft udgifter  

 eller tab, der overstiger den i stk. 1 nævnte godtgørelse, kan retten, hvis  

 omstændighederne taler for det, tillægge vidnet en særlig godtgørelse herfor.
 § 3.  Lægdommere og vidner har endvidere krav på  

 godtgørelse til hotelophold og befordring efter de for ansatte i staten  

 gældende regler.
 Stk. 2.  Der ydes dog befordringsgodtgørelse, hvis den  

 pågældende må rejse mere end 3 kilometer for at nå til retten.
 § 4.  Bestemmelserne i § 2, stk. 2, og § 3 finder  

 efter begæring tilsvarende anvendelse med hensyn til personer, der efter  

 indkaldelse har afgivet forklaring til politiet.
 § 5.  Bekendtgørelsen træder i kraft den 1. december  

 1987.
 Stk. 2.  Bekendtgørelse nr. 154 af 19. april 1971 om  

 ydelser til lægdommere og vidner m.v., som ændret ved bekendtgørelse nr. 599  

 af 8. december 1977, ophæves.
