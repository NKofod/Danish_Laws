Skriftlig fremsættelse (14. marts 2018) Erhvervsministeren (Brian Mikkelsen):
 Herved tillader jeg mig for Folketinget at fremsætte:
Forslag til lov om ændring af selskabsloven, lov om visse erhvervsdrivende virksomheder og lov om erhvervsdrivende fonde (Nedsættelse af minimumskrav til aktieselskabers selskabskapital og ændrede krav til ejerregistrering m.v.) (Lovforslag nr.
L 185) Regeringen (Venstre, Liberal Alliance og Det Konservative Folkeparti) samt Dansk Folkeparti og Radikale Venstre indgik i november 2017 Aftale om Erhvervs- og iværksætterinitiativer, som indeholder 35 initiativer, som skal styrke grundlaget for den fremtidige vækst i Danmark.
Et af initiativerne i aftalen er en sænkelse af kapitalkrav for aktieselskaber fra 500.000 kr. til 400.000 kr.
Det vil lette muligheden for at etablere aktieselskaber og til at omdanne anpartsselskaber til aktieselskaber, når de når et udviklingsstadie, hvor det kan være en fordel for dem at være et aktieselskab.
Gode erhvervsvilkår handler også om at skabe gennemsigtighed i virksomhederne og modvirke økonomiske kriminalitet.
Dette sikres bl.a. ved en registrering af virksomhedens ejeroplysninger.
Et af forslagets hovedpunkter er derfor at gøre registrering af reelle ejere til en betingelse for at drive virksomhed.
Formålet er således at kunne håndhæve kravet om ejerregistrering på en hensigtsmæssig måde.
 I sammenhæng hermed foreslås det, at der indføres en mulighed for, at Erhvervsstyrelsen kan oversende virksomheder til tvangsopløsning ved skifteretten, hvis der intet er registreret i Erhvervsstyrelsens IT-systemer om virksomhedens reelle ejere.
Desuden indeholder lovforslaget et forslag om bedre omdannelsesmuligheder for de såkaldte virksomheder med begrænset ansvar.
Regeringen foreslår, at der indføres en hjemmel til at omdanne virksomheder med begrænset ansvar til aktieselskaber, idet dette vurderes at lette processen for de virksomheder, som ønsker at drive virksomhed i aktieselskabsform.
 Lovforslaget har til hovedformål at forbedre rammevilkårene for at drive virksomhed i Danmark.
 Med disse bemærkninger, og idet jeg i øvrigt henviser til lovforslaget og bemærkningerne til dette, skal jeg hermed anbefale forslaget til Folketingets velvillige behandling.
