 § 1.  Statens Museumsnævn er oprettet med  

 sammensætning og funktionsperiode i henhold til § 23 i lov nr. 291 af 6. juni  

 1984 om museer m.v. til varetagelse af de opgaver, der er tillagt nævnet i  

 denne lov.
 § 2.  Nævnet vælger blandt medlemmerne en formand og  

 en næstformand, der i formandens fravær varetager dennes formandsopgaver,  

 jfr. lovens § 23, stk. 3.
 § 3.  Nævnet er beslutningsdygtigt, når formanden,  

 eller i dennes fravær næstformanden, og mindst 7 andre medlemmer eller  

 suppleanter er tilstede.
Stk. 2.  Beslutninger i nævnet træffes ved almindelig  

 stemmeflertal.
I tilfælde af stemmelighed er formandens stemme udslaggivende.
 § 4.  Nævnet kan nedsætte såvel faste underudvalg til  

 forberedende behandling af bestemte sagsområder som midlertidige  

 arbejdsudvalg til behandling af konkrete opgaver.
 Stk. 2.  Nævnet kan beslutte, at udvalgene kan tiltrædes  

 af ikke-nævnsmedlemmer.
§ 5.  Formanden fastsætter tid og sted for nævnets  

 møder og leder disse.
Møder afholdes mindst 4 gange årligt.
 Stk. 2.  På begæring af mindst 4 medlemmer skal der  

 indkaldes til møde.
 Stk. 3.  Formanden kan beslutte, at hastende sager skal  

 behandles skriftligt.
 § 6.  I sager, der ikke tåler udsættelse, træffer  

 formanden afgørelse med efterfølgende orientering af nævnet.
§ 7.  Suppleanter indkaldes kun ved længerevarende  

 forfald og efter det pågældende nævnsmedlems anmodning.
Dog kan suppleanter  

 for de af Amtsrådsforeningen i Danmark og Kommunernes Landsforening udpegede  

 medlemmer give møde, når disse medlemmer er forhindret i at møde.
 § 8.  Formanden fastlægger dagsorden for møderne.  

 Forslag til dagsordenspunkter indsendes til museumsnævnets sekretariat.
 Stk. 2.  Dagsorden udsendes til medlemmerne senest 8  

 dage inden møderne.
Stk. 3.  Der optages referat af møderne i nævnet og i de  

 af nævnet nedsatte udvalg.
Referater udsendes til medlemmerne senest 2 uger  

 efter mødets afholdelse.
 Ministeriet for kulturelle anliggender,  

 den 8. marts 1985.
