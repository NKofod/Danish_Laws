Skriftlig fremsættelse (2. oktober  

 2002) Kulturministeren Herved tillader jeg mig for Folketinget at  

 fremsætte:
 Forslag til lov om ændring af ophavsretsloven  

 (Gennemførelse af infosoc-direktivet, nye aftalelicenser m.v.).
(Lovforslag nr.
L 19).
Hovedformålet med lovforslaget er at  

 gennemføre direktiv 2001/29/EF af 22. maj 2001 om harmonisering af  

 visse aspekter af ophavsret og beslægtede rettigheder i  

 informationssamfundet; det såkaldte infosoc-direktiv.
Direktivet skal  

 være gennemført inden den 22. december 2002.
 Infosoc-direktivet harmoniserer EU-landenes lovgivninger  

 om ophavsret og ophavsretsbeslægtede rettigheder med særligt  

 sigte på de nye digitale udnyttelsesmuligheder i informationssamfundet.
 Hovedpunktene i infosoc-direktivet er  

 følgende:
 En harmonisering af eneretten til henholdsvis kopiering,  

 overføring og spredning.
 En udtømmende liste over tilladte undtagelser fra disse  

 rettigheder.
 Regler om beskyttelse af tekniske foranstaltninger og elektroniske  

 oplysninger om rettighedsforvaltning.
Harmoniseringen af retten til kopiering og retten til  

 overføring, herunder udsendelse i radio og fjernsyn og  

 tilrådighedsstillelse on demand, nødvendiggør i  

 hovedsagen kun tekniske ændringer i ophavsretsloven.
For så vidt  

 angår spredningsretten er vi derimod tvunget til at forlade princippet  

 om international konsumption og i stedet indføre en regel om regional  

 konsumption.
Det betyder i praksis, at det ikke længere vil være  

 lovligt at parallel- eller specialimportere eksempelvis bøger og  

 plader fra lande uden for EØS med henblik på salg i Danmark uden  

 rettighedshaverens samtykke.
Ophavsretslovens undtagelseskapitel kan med en række  

 mindre justeringer tilpasses infosoc-direktivets udtømmende liste over  

 tilladte undtagelser.
Justeringerne består fortrinsvist i, at en  

 række af de gældende undtagelser begrænses til ikke at  

 gælde for udnyttelse i erhvervsøjemed.
Infosoc-direktivets regler vedrørende tekniske  

 foranstaltninger, dvs. kopispærringer og lignende til beskyttelse af  

 værker m.v., og elektroniske oplysninger om rettighedsforvaltning  

 betyder, at der skal indføres helt nye regler herom i ophavsretsloven.  

 Jeg foreslår derfor en række forbud mod omgåelse af  

 henholdsvis kopispærringer m.v. og elektroniske oplysninger om  

 rettighedsforvaltning.
Som et supplement hertil stilles der forslag om en  

 særlig mekanisme til løsning af konflikter i forholdet mellem de  

 ophavsretlige undtagelser og tekniske foranstaltninger.
 Ud over de lovændringer, der er  

 nødvendiggjort af infosoc-direktivet, fremsættes forskellige  

 andre forslag, der ikke har en direkte tilknytning til direktivet.
 Det drejer sig bl.a. om to nye aftalelicenser; én  

 for bibliotekernes digitale formidling og én for Danmarks Radios og TV  

 2s genanvendelse af arkivproduktioner.
Aftalelicensen på biblioteksområdet  

 åbner mulighed for, at offentlige biblioteker på bestilling kan  

 foretage digital formidling af tidsskriftsartikler og andre tekstuddrag m.v.  

 til hhv. andre biblioteker og direkte til de enkelte brugere.
Forslaget  

 betyder, at bibliotekerne kan benytte fx e-mail og digitale faxmaskiner som  

 led i deres formidlingsvirksomhed.
Baggrunden for forslaget er et  

 ønske fra bibliotekssektoren om at kunne anvende den digitale teknik  

 som led i lånesamarbejdet med andre biblioteker og direkte i forhold  

 til brugerne.
Forslaget om en aftalelicens for Danmarks Radios og TV  

 2s genanvendelse af arkivproduktioner fremsættes på  

 baggrund af ønsker fra bl.a Danmarks Radio og TV 2. Public  

 service-radiofonierne har i deres arkiver en lang række produktioner,  

 som har været udsendt for år tilbage.
På grund af det store  

 antal rettigheder, der er knyttet til disse produktioner, har radiofonierne  

 vanskeligt ved at klarere samtlige rettigheder i forbindelse med  

 genanvendelse af arkivproduktionerne.
Den nye aftalelicens vil gøre  

 det lettere for Danmarks Radio og TV 2 at klarere rettighederne til  

 genanvendelse af deres egne produktioner, som har været udsendt  

 før den 1. januar 1998. Genanvendelse kan ske i form af genudsendelse  

 og tilrådighedsstillelse on demand fx via internettet.
Af hensyn til de offentlige bibliotekers  

 formidlingsforpligtelser stilles der desuden forslag om, at bibliotekerne  

 skal kunne tilgængeliggøre alle offentliggjorte værker  

 på stedet uden samtykke fra rettighedshaverne.
Det betyder bl.a., at  

 bibliotekerne frit vil kunne give de besøgende adgang til internettet  

 samt radio- og fjernsynsudsendelser.
 Idet jeg i øvrigt henviser til lovforslaget med  

 bemærkninger, anbefaler jeg forslaget til Folketingets velvillige  

 behandling.
