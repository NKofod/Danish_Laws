 Et medlem, der var sikkerhedsrepræsentant, blev bortvist fra sit  

 arbejde på grund af beruselse den 15. juni 1989.
 Kassen udbetalte dagpenge efter udløb af det almindelige  

 opsigelsesvarsel på 28 dage.
 En faglig voldgift fandt, at der ikke havde været tilstrækkelig grund  

 til bortvisning, men nok for at afskedige medlemmet, og da med 6 måneders  

 varsel (det overenskomstmæssige varsel var 28 dage).
 Medlemmet skulle ifølge voldgiftskendelsen have en godtgørelse  

 svarende til den løn, han ville have oppebåret i overenskomstens  

 varslingsperiode på 6 måneder.
 Direktoratet fandt ikke, at medlemmet havde været dagpengeberettiget  

 før udløbet af opsigelses-varslingsperioden på 6 måneder.
 Ankenævnet fandt, at medlemmets arbejdsophør måtte anses for  

 selvforskyldt, og at medlemmet derfor mistede retten til dagpenge i 5 uger  

 fra bortvisningen at regne.
 Nævnet lagde til grund, at medlemmet havde modtaget dagpenge med rette  

 efter udløbet af karantæneperioden, idet hverken kassen eller medlemmet på  

 daværende tidspunkt havde kendskab til, at han senere ville få udbetalt en  

 godtgørende svarende til hans lønindkomst i 6 måneders varslingsperioden.
 Nævnet fandt imidlertid, at der i det konkrete tilfælde kunne kræves  

 tilbagebetaling af de udbetalte dagpenge med hjemmel i dansk rets almindelige  

 grundsætninger om dobbeltforsørgelse.
 Et medlem havde været sikkerhedsrepræsentant i et aktieselskab i mere end  

 10 år.
 Medlemmet blev bortvist den 15. juni 1989, da han var mødt beruset på  

 arbejde og som truckfører var impliceret i et mindre uheld.
 Sikkerhedsudvalget på virksomheden har bl.a. vedtaget, at fremmøde i  

 beruset tilstand ikke vil blive godtaget og omgående vil medføre afskedigelse  

 uden varsel.
 Det blev bestridt, at medlemmet var mødt beruset, og spørgsmålet om  

 berettigelsen af bortvisningen blev henvist til faglig voldgift.
 Det overenskomstmæssige varsel for afskedigelse var 28 dage.
 Ifølge virksomhedens overenskomst med SID skulle afskedigelsen være  

 begrundet i tvingende årsager, og opsigelsesvarslet var 6 måneder, hvis  

 vedkommende ubrudt havde været sikkerhedsrepræsentant i mindst 5 år.
Medlemmet havde i 1987, i begyndelsen af 1989 og i maj 1989 fået mundtlige  

 advarsler i forbindelse med uheld ved truckkørsel.
I 1987 blev det sagt til  

 medlemmet, at han var beruset.
 Opmanden udtalte:
 »Det lægges til grund, at de advarsler, der blev givet A.A. i 1987 og  

 i 1989 alle har haft forbindelse med spiritusindtagelse, og at han efter den  

 sidste advarsel i maj 1989 var klar over, at en gentagelse kunne få følger  

 for hans ansættelse.
 Om episoden torsdag den 15. juni 1989 bemærkes:
 Efter bevisførelsen findes det godtgjort, at A.A. den pågældende dag var  

 påvirket af spiritus i en sådan grad, at indklagede - de tidligere advarsler  

 taget i betragtning - har haft tvingende grund til at bringe  

 ansættelsesforholdet til ophør.
 Således som sagen udviklede sig i løbet af dagen, finder opmanden ikke, at  

 indklagede har haft fuldt tilstrækkelig grundlag for at bortvise ham, men nok  

 for at afskedige ham og da med varsel på 6 måneder.
 Efter det således foreliggende bør der gives A.A. en godtgørelse svarende  

 til den løn, han ville have oppebåret i overenskomstens varslingsperiode på 6  

 måneder.
DET BESTEMMES Indklagede, aktieselskabet, har alene været berettiget til at afskedige  

 sikkerhedsrepræsentant A.A. på grund af tvingende årsager med det varsel på 6  

 måneder, der overenskomstmæssigt tilkommer ham.
Indklagede betaler derfor til A.A. en godtgørelse svarende til hans  

 lønindkomst i varslingsperioden.« Medlemmet havde fået dagpenge efter udløbet af det almindelige  

 opsigelsesvarsel på 28 dage.
 Direktoratet anmodede kassen om at undersøge, hvorvidt medlemmet herefter  

 havde modtaget dagpenge med urette.
 Direktoratet fandt, at medlemmet ikke var dagpengeberettiget før udløbet  

 af varslingsperioden på 6 måneder, jf. arbejdsløshedsforsikringslovens § 58,  

 stk. 1, nr. 3, og direktoratets cirkulære af 10. maj 1982.
Direktoratet lagde til grund, at medlemmet var omfattet af  

 opsigelsesvarslet på 6 måneder.
Den ved opmandskendelsen tilkendte erstatning  

 svarende til 6 måneders løn ansås for erstatning for tabt arbejdsfortjeneste  

 som følge af ikke overholdt opsigelsesvarsel.
 Da arbejdsophøret måtte anses for selvforskyldt, skulle medlemmet ikendes  

 5 ugers karantæne fra bortvisningen, jf. § 63 i  

 arbejdsløshedsforsikringsloven og direktoratets bekendtgørelse nr. 315 af 17.  

 maj 1989, §§ 22 og 26.
 Kassen anførte, at den del af erstatningen, der dækker perioden ud over de  

 28 dage, ikke skulle anses for at være erstatning for manglende  

 opsigelsesvarsel, som medførte fradrag i dagpengene.
 For så vidt angik spørgsmålet om karantæne, gjorde kassen gældende, at et  

 medlem, der får tilkendt en godtgørelse i forbindelse med en afskedigelse,  

 ikke kan anses for at være selvforskyldt ledig, hvorfor den af direktoratet  

 tildelte karantæne også burde bortfalde.
 Ankenævnet fandt, at medlemmets arbejdsophør måtte anses for  

 selvforskyldt, og at medlemmet derfor havde mistet retten til dagpenge i 5  

 uger fra bortvisningen at regne.
 Ankenævnet lagde til grund, at A.A. havde modtaget dagpenge med rette  

 efter udløbet af karantæneperioden, idet hverken kassen eller medlemmet på  

 daværende tidspunkt havde kendskab til, at han senere ville få udbetalt en  

 godtgørelse svarende til hans lønindkomst i 6 måneders varslingsperioden.
 Ankenævnet fandt imidlertid, at medlemmet havde modtaget 2 ydelser  

 (dagpenge og godtgørelse), der dækkede samme periode og samme formål, og at  

 der i det konkrete tilfælde kunne kræves tilbagebetaling af de udbetalte  

 dagpenge med hjemmel i dansk rets almindelige grundsætninger om  

 dobbeltforsørgelse.
 Ankenævnet tiltrådte med denne begrundelse direktoratets afgørelse.
