Nr BSF 101 Forslag til folketingsbeslutning om afholdelse af vejledende  

 folkeafstemning om amtskommunernes nedlæggelse Fremsat af Aage Brusgaard (FP) Kim Behnke (FP) Tom Behnke (FP) Niels  

 Højland (FP) Kirsten Jacobsen (FP) Annette Just (FP) Bent Wissing (FP) den 25. februar 1997 Folketinget opfordrer regeringen til at foretage de nødvendige administrative foranstaltninger, som sikrer afholdelse af en vejledende folkeafstemning om nedlæggelse af amtskommunerne.
Den vejledende folkeafstemning skal finde sted i forbindelse med amts- og kommunalvalget den 18. november 1997.
Bemærkninger til forslaget Mange års folkelig, faglig og politisk debat om amtskommunernes  

 berettigelse gør, at det er på tide, at befolkningen får lov til at tage  

 stilling til amtskommunernes berettigelse via en vejledende folkeafstemning.
Forslagsstillerne mener, at den megen debat om amtskommunernes  

 eksistensberettigelse er udtryk for en holdning, som Folketinget skal tage  

 alvorligt.
Debatten har i store træk drejet sig om, at amtskommunerne i  

 udpræget grad er en overflødig administrativ instans, der bør fjernes.
I et lille land som Danmark med kun godt 5 mio. indbyggere er der ikke  

 behov for hele tre administrative niveauer.
Det kan ikke undgås, at der  

 forekommer dobbeltadministration af borgerne.
Det kan ingen være tjent med.  

 Borgerne har ikke mulighed for at henvende sig hos "det  

 offentlige", men er i nogle situationer tvunget til at henvende sig hos  

 hele tre forskellige offentlige administrative myndigheder.
De ansatte i en  

 offentlig instans er tvunget til at gennemgå det papirarbejde, som en anden  

 offentlig instans har udarbejdet.
Derpå foretages et nyt papirarbejde, som  

 tilgår den første offentlige instans, som så igen skal konferere med den  

 tredje offentlige instans, før borgeren kan blive betjent.
Det kan hverken  

 borgeren eller de ansatte i det offentlige være tjent med.
Det avler  

 bureaukrati og ansvarsløshed og er spild af skatteydernes penge.
På dette område kunne det offentlige lære meget af det private  

 erhvervsliv.
Ingen virksomhed, som har tænkt sig at overleve på det frie  

 marked, kan sige til sine kunder, at de desværre har henvendt sig det  

 forkerte sted og må bruge dyrebar tid på at tage til en anden afdeling i  

 virksomheden for at få løst problemet.
En virksomhed, som behandler en kunde  

 på den måde, vil aldrig overleve i dagens Danmark.
En kundevenlig virksomhed  

 vil have et sted, hvor kunden kan henvende sig og efterfølgende blive  

 betjent.
Som situationen er i dag, forekommer der en grov udnyttelse af det  

 offentliges monopol, som end ikke kan indbringes for Konkurrencerådet.
Borgerne i Danmark har krav på, at de enormt mange skattekroner bliver  

 udnyttet til størst mulig gavn for borgerne.
Borgerne kan ikke være tjent  

 med, at en alt for stor del af skattekronerne bliver brugt til  

 dobbeltadministration.
Borgerne har med andre ord krav på en bedre udnyttelse  

 af deres penge, end tilfældet er i dag.
Politikere har det med at glemme, at  

 det faktisk er borgernes surt tjente penge, de sidder og skalter og valter  

 med.
Hvordan strukturen for det fremtidige arbejde i det offentlige skal se ud  

 efter amternes nedlæggelse, kan efterfølgende diskuteres efter oplæg fra  

 indenrigsministeren.
Nogle funktioner vil mest hensigtsmæssigt kunne lægges i  

 kommunalt regi, f.eks. teknisk forvaltning, andre vil mest hensigtsmæssigt  

 kunne lægges ind under ministerierne, og atter andre vil helt kunne falde  

 bort.
Der henvises i øvrigt til forslag til folketingsbeslutning om  

 nedlæggelse af amtskommunerne (B 61), der er fremsat af medlemmer af  

 Fremskridtspartiet og Dansk Folkeparti (se Folketingstidende 1996-97,  

 forhandlingerne side 2400 og tillæg A side 1883 og 1886).
En struktur med tre niveauer i et så lille land som Danmark resulterer  

 ikke kun i unødige udgifter, overadministration og bureaukrati, men også i  

 diffuse, uigennemsigtige arbejdsgange samt i forskydelse af ansvar inden for  

 de offentlige niveauer.
Borgere, eksperter og politikere har igennem mange år  

 udtrykt stor utilfredshed med amtskommunerne, og det er forslagsstillernes  

 opfattelse, at det er vigtigt at tage kritikken seriøst med henblik på en  

 afklaring og et reelt vurderingsgrundlag.
Dette bør ske ved at give borgerne  

 direkte demokratisk medindflydelse på spørgsmålet om amtskommunernes  

 eksistensberettigelse.
Det er tydeligt, at befolkningens interesse for amtspolitikeres virke er  

 langt mindre end den interesse, befolkningen udviser for primærkommunerne og  

 for Folketinget.
Det er endvidere forslagsstillernes opfattelse, at den  

 forholdsvis høje valgdeltagelse ved amtsrådsvalgene kun opnås, fordi valgene  

 afholdes samtidig med kommunalvalgene.
Forslagsstillerne opfordrer med beslutningsforslaget Folketinget til at  

 give borgerne indflydelse i et stort og aktuelt spørgsmål.
Resultatet af en  

 vejledende folkeafstemning vil yderligere kunne indgå i det arbejde, som den  

 opgavekommission, der er nedsat af Indenrigsministeriet, er i gang med.  

 Opgavekommissionen skal for hele landet vurdere den nuværende opgavefordeling  

 mellem stat, amtskommuner og kommuner samt overveje eventuelle ændringer  

 heri.
Efter kommissoriet skal opgavekommissionen afslutte sit arbejde med  

 udgangen af 1998.
Skriftlig fremsættelse Aage Brusgaard (FP):
 Som ordfører for forslagsstillerne tillader jeg mig hermed at fremsætte:
 Forslag til folketingsbeslutning om afholdelse af vejledende  

 folkeafstemning om amtskommunernes nedlæggelse.
(Beslutningsforslag nr.
B 101).
 Jeg henviser i øvrigt til de bemærkninger, der ledsager  

 beslutningsforslaget, og anbefaler det til Tingets velvillige behandling.
