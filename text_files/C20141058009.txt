Rigsadvokatmeddelelsen, afsnittet: Værneting i bødesager Revideret 26. november 2014 1. Overblik og tjekliste For anklagemyndighedens valg af værneting i bødesager, der sendes til retten, gælder følgende retningslinjer:
  Som altovervejende hovedregel sendes bødesagen til retten ved gernings-stedets værneting.
  Undtagelsesvis kan bødesagen sendes til retten ved hjemtinget, f.eks. som følge af særlige personlige forhold, der taler for, at den sigtede/tiltalte ikke skal rejse langt for at få sin sag behandlet.
 Retningslinjerne gælder for:
 rene bødesager, herunder ATK-sager  bødesager, hvor der tillige er påstand om konfiskation.
2. Politiets efterforskning og sagsbehandling 3. Forberedelse 4. Jura 4.1. Værneting i bødesager Der fastsættes følgende retningslinjer for valg af værneting i sager, hvor strafpåstanden er bøde:
 Gerningsstedet værneting:
  Sager om bødeforelæg, hvor den pågældende ikke har anmodet om et retsmøde, jf. retsplejelovens § 896 a, sendes til retten ved gerningsstedets værneting.
  Sager om bødeforelæg, hvor den pågældende har anmodet om et retsmøde, jf. retsplejelovens § 896 a, sendes til retten ved gerningsstedets værneting.
  Bødesager, som sendes direkte i retten med et anklageskrift, sendes ligeledes til retten ved gerningsstedets værneting.
 Hjemtinget:
  I særlige tilfælde kan bødesager sendes til retten ved hjemtinget, f.eks. som følge af særlige personlige forhold, der taler for, at den sigtede/tiltalte ikke skal rejse langt for at få behandlet sagen.
 Baggrunden for retningslinjerne er den forenkling af domstolenes behandling af bødesager, som er gennemført ved lov nr. 411 af 9. maj 2011 (Forenkling af bødesags-processen), og som har rejst spørgsmål om justering af retningslinjerne for valg af værneting i bødesager.
 Retningslinjerne er fastsat efter drøftelse med Domstolsstyrelsen og Rigspolitiet.
Retningslinjerne gælder for rene bødesager (herunder sager fra automatisk hastigheds-kontrol (ATK)) og omfatter både tilfælde, hvor sagen inden fremsendelse til retten er søgt afgjort med et bødeforelæg, og hvor sagen sendes direkte i retten med et anklageskrift.
Sager, hvor der desuden er nedlagt påstand om konfiskation, er også omfattet af retningslinjerne.
 Andre bødesager, herunder sager, hvor der er spørgsmål om betinget eller ubetinget frakendelse af førerretten eller om kørselsforbud, er ikke omfattet af retningslinjerne og forudsættes behandlet efter retningslinjerne i retsplejelovens kapitel 63, som indeholder regler om værneting og forening af straffesager.
4.2. Særlige tilfælde I visse sager kan der opstå tvivl om, hvad der skal anses for at være gerningsstedet.
Hvis gerningsstedet kan være i flere politikredse, må valg af værneting aftales konkret mellem de pågældende politikredse.
Det bemærkes i den forbindelse, at det mellem rigsadvokaturen og SKAT er aftalt, at sager om manglende overholdelse af registreringsafgiftsloven sendes til den politi-kreds, hvor bilejerens formodede danske bopæl er.
Det gælder, uanset hvor bilen er blevet standset.
Bilejerens formodede bopæl anses således som gerningssted for overtrædelse af registreringsafgiftsloven.
 De ovennævnte retningslinjer for valg af værneting i bødesager ændrer ikke ved de almindelige regler og den hidtidige praksis om forening (sammenlægning) af bøde-straffesager, jf. navnlig retsplejelovens § 705, stk. 1, jf. § 700.
