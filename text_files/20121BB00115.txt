Fremsat den 9. april 2013 af Merete Riisager (LA), Simon Emil Ammitzbøll (LA), Joachim B.
Olsen (LA) og Anders Samuelsen (LA) Forslag til folketingsbeslutning om en revision af straffelovens bestemmelser om ansatte i service- og sikkerhedsfremmende funktioner i prostitutionsbranchen Folketinget pålægger regeringen inden udgangen af 2013 at fremsætte et lovforslag, der ændrer straffelovens bestemmelser om rufferi og alfonseri, så ansatte i service- og sikkerhedsfunktioner, der hjælper og beskytter frivillige sexarbejdere, ikke omfattes af bestemmelserne som anbefalet af Straffelovrådet.
Bemærkninger til forslaget Regeringen har besluttet ikke at gøre sexkøb strafbart, hvilket forslagsstillerne finder glædeligt, da Straffelovrådets betænkning nr. 1534 om seksualforbrydelser netop viser, at en yderligere kriminalisering af køb af sex ikke vil hjælpe de beskæftigede i branchen, men derimod gøre arbejdsforholdene sværere og mere risikable.
 Regeringen har dog valgt ikke at følge Straffelovrådets anbefalinger om en revision af bestemmelserne om ikke-erhvervsmæssig mellemmandsvirksomhed vedrørende andres prostitution, der ikke indebærer, at mellemmanden driver virksomhed med eller i øvrigt udnytter andres prostitution.
Forslagsstillerne mener, at der er et akut behov for at forbedre arbejdsforholdene for de beskæftigede i prostitutionsbranchen.
Der findes flere eksempler på personer, der på trods af selv de mindste hjælpeforanstaltninger og gøremål er blevet dømt for mellemmandsvirksomhed.
Repræsentanter fra branchen har som eksempel fortalt om en sag, hvor en ægtefælle til en prostitueret blev dømt for at have hjulpet med at skrue en seng, der knirkede, sammen og for at have skiftet en bonrulle i et kasseapparat.
Der findes derfor i dag en betydelig gråzone for mellemmandsvirksomhed vedrørende andres prostitution, hvor personer, der ikke har haft til hensigt at udnytte eller skade de prostituerede, risikerer at blive tiltalt og dømt.
Dertil kommer, at de prostituerede har alt for ringe mulighed for at beskytte sig selv i tilfælde af trusler, afpresning eller overfald.
Frygten for, at de selv eller deres ansatte bliver anklaget for mellemmandsvirksomhed, afholder dem fra at kontakte politiet.
 Forslagsstillerne understreger, at de prostituerede bekræfter problemernes omfang, og at de derfor støtter kraftigt op om Straffelovrådets anbefalinger om afkriminalisering af ikke-erhvervsmæssig mellemmandsvirksomhed.
På den baggrund finder forslagsstillerne det nødvendigt, at der foretages en modernisering af straffelovens bestemmelser om mellemmandsvirksomhed vedrørende andres prostitution, sådan som Straffelovrådet anbefaler det i betænkning nr. 1534. Formålet med moderniseringen er at skelne mellem personer, der har haft til forsæt at skade og udnytte de prostituerede, og personer, der indgår et egentligt samarbejde med de prostituerede alene med den hensigt at udføre service- og sikkerhedsfremmende funktioner.
Det kan være funktioner, som  kan lette arbejdet og styrke sikkerheden i de prostitueredes arbejde, såsom telefonpasning, kørsel, beskyttelse el. lign.
Med beslutningsforslaget pålægges regeringen at ændre straffelovens bestemmelser vedrørende rufferi og alfonseri, således at ansatte i service- og sikkerhedsfunktioner ikke kan blive idømt straf for at udøve sådanne funktioner.
Forslagsstillerne understreger, at ændringen udelukkende skal gælde de frivillige sexarbejdere.
Skriftlig fremsættelse Merete Riisager (LA):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om en revision af straffelovens bestemmelser om ansatte i service- og sikkerhedsfremmende funktionerr i prostitutionsbranchen.
(Beslutningsforslag nr.
B 115) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
