 Skriftlig fremstilling er et stort og vigtigt område inden for danskfaget.  

 Fra tid til anden har der været rejst ønske om en sammenhængende beskrivelse  

 af de vurderingskriterier som kan benyttes i det daglige arbejde og ved  

 formelle eksamener.
 Det er vores indtryk at der blandt dansklærerne er stor koncensus om disse  

 kriterier, men vi skønner dog at der kan være et behov for en sådan  

 beskrivelse, og i det følgende er beskrivelsen forsøgt.
 I det store og hele er der tale om opsamling af synspunkter og  

 bemærkninger som gennem årene har været publiceret i diverse skrivelser som  

 breve til censorerne, sammendrag af censorudtalelser, artikler i  

 Dansklærerforeningens publikationer m.m.
 Skrivelsen må opfattes som et udkast hvor ikke alt er beskrevet, og hvor  

 man må forestille sig at meget vil blive suppleret, korrigeret og nuanceret  

 efterhånden.
 Selv om det i princippet er umuligt at skelne mellem form og indhold når  

 et skriftligt produkt skal bedømmes kan det alligevel være nyttigt at gøre  

 det et stykke vej, og man må da sige at ingen opgavebesvarelse kan få en høj  

 karakter hvis den ikke både har et godt indhold og er godt formuleret.
Det kan være vanskeligt at afveje de to aspekter over for hinanden.  

 Afgørende for om et skriftligt arbejde kan få en høj karakter er naturligvis,  

 at der i arbejdet er en vis indholdsmæssig tyngde.
Men det er vigtigt at gøre  

 sig klart at undervisningen i skriftlig dansk har som sit vigtigste formål at  

 give eleverne et redskab de kan benytte til at formulere og udvikle deres  

 tanker og følelser og meddele dem til andre.
Derfor må det redskabsmæssige  

 have en væsentlig vægt i undervisningen og i vurderingen af elevernes  

 præstationer.
Det betyder bl.a. at man ikke kan give en høj vurdering af et  

 skriftligt arbejde hvis en sproglig formulering er usikker eller mangelfuld,  

 og samtidig betyder det at det indholdsmæssige skal være svagt for at trække  

 en sprogligt god præstation ned på en meget dårlig karakter.
 Ved karakterfastsættelsen skal der altid anlægges en helhedsvurdering -  

 såvel af det sproglige som af indholdet - hvor positive og negative momenter  

 afvejes mod hinanden.
Hvad det vil sige at indholdet er godt og det sproglige tilfredsstillende  

 vil blive søgt afklaret i det følgende.
Det lader sig næppe gøre at nå til et  

 fuldstændig entydigt resultat, men man kan dog gøre nogle tilnærmelser til en  

 beskrivelse af vigtige indholds- og formuleringsmæssige momenter.
 I det følgende vil vi tage disse momenter frem:
På indholdssiden EMNEBEHANDLINGEN og TILRETTELÆGGELSEN, herunder  

  disposition, abstraktion og konkretisering.
Under DEN SPROGLIGE  FORM  

 behandle momenterne redegørelses-, referat- og  citatteknik,  

 sætningsdannelse, idiomatik/semantik og ordforråd,  stilsikkerhed, sproglig  

 vitalitet, retstavning og tegnsætning.
EMNEBEHANDLINGEN Af væsentlig betydning for vurderingen af et skriftligt arbejde er den  

 indholdsmæssige kvalitet.
Der må være tale om en passende grundighed i behandlingen af emner.
Der  

 bør være inddraget vigtige aspekter ved emnet, men det kan dog ikke være et  

 krav at man har alle aspekter med.
Ved diskussion af et givet emne eller problem må der kræves en nogenlunde  

 sammenhæng i argumentationen.
Diskussionen må gerne have et personligt præg,  

 dvs. vise personligt tilegnede synspunkter og relevante, originale  

 synsvinkler på stoffet.
For så vidt der foreligger et tekstgrundlag vil det være af betydning for  

 den indholdsmæssige vægt, at der ligger en rimeligt argumenteret - men ikke  

 nødvendigvis rigtig - forståelse af tekstmaterialet bag det skrevne.
Det er  

 en svækkelse af indholdet hvis væsentlige sider af tekstgrundlaget er overset  

 eller udeladt.
Ved deciderede analyse- og fortolkningsopgaver gør det samme sig gældende.  

 Det er ikke afgørense for vurderingen om resultatet opfylder en faglig  

 standard for tekstanalyse, men man må også her kræve at der er arbejdet  

 seriøst og argumenteret ud fra en læsning af den forelagte tekst samt at  

 væsentlige aspekter er inddraget.
Man kan demonstrere et rimeligt analytisk  

 niveau som grundlag for tolkningen af en tekst, selv om man ikke har en  

 stringent metodisk tilgang, fx i referat eller anden form for redegørelse.
Noget lignende gør sig gældende ved forholdet mellem opgaveformulering og  

 opgavebesvarelse.
Der må være et vist rum for elevernes opfattelse af  

 formuleringen.
Hvis fx opgaven og dens formuleringer kan forstås i en præcis  

 analytisk forstand, men samtidig i en åben, mere hverdagssproglig eller almen  

 forstand, er det fuldt acceptabelt hvis eleverne vælger den åbne.
Også hvor det ikke er direkte krævet gennem en opgaveformulering må det  

 anses for et plus, hvis man mærker en personlig holdning bag det skrevne.
En  

 personlig opfattelse kan også udfoldes i særlige afsnit, også hvor det ikke  

 direkte kræves i opgaveformuleringen.
TILRETTELÆGGELSEN Af væsentlig betydning er den form som indholdet gives gennem  

 tilrettelæggelsen.
Der findes ikke en dispositionsform som er den eneste  

 rigtige.
Meget brugt er »fisken«, dvs. en indledning (hovedet),  

 sagsbehandling (kroppen) og afslutning (halen). Denne form kan være meget  

 logisk og som sådan have sine fortrin, men der er mange andre former, der er  

 lige så gode.
Det kan fx have en positiv appel til læsere at begynde en tekst  

 »in medias res« og først efterhånden afsløre de nærmere sammenhænge  

 i besvarelsen.
I megen journalistik indleder man med en konkret, fx  

 personorienteret synsvinkel og udvikler derefter det principielle.
Denne form  

 sammen med andre af mere associativ eller impressionistisk art kan vidne om  

 en meget høj bevidsthed hos tilrettelæggeren og må i så fald vurderes højt.
 Alt i alt må dispositionsformer der forsøger at fange læserens  

 opmærksomhed med det samme, vurderes som lige så værdifulde som mere  

 klassiske former.
Afslutningen kan være »lukkende« ved at vende tilbage til  

 indledningens formuleringer og eventuelt konkludere på en problemstilling.  

 Men lige så værdifulde kan »åbnende« afslutninger være.
Dvs.  

 afslutninger der viser henimod nye spørgsmål og perspektiver.
Dansk stil er ikke nogen selvstændig genre.
Genrer og sprogformer der er  

 alment accepterede udtryksformer i offentligheden - fra det frækt  

 journalistiske over det nøgternt rapporterende eller filosofisk ræsonnerende  

 til det næsten kancelliprægede - er også acceptable i skriftlig dansk.
Det  

 vigtigste er at valg af disposition og genre står i et nogenlunde passende  

 forhold til emnet og til hensigt og tanke.
Abstraktion og konkretisering Det er værdifuldt at kunne bevæge sig fra det konkrete til det almene, fx  

 ved at kunne se og beskrive det almene via en konkret situation.
Almene perspektiver kan udmærket indeholdes i og udfoldes præcist i  

 konkrete situationsbeskrivelser, forløbsbeskrivelser, personportrætter eller  

 lignende, også uden at de følges op af diskursiv sammenfatning.
Det er  

 indlysende viden for enhver, der beskæftiger sig med skønlitteratur, men  

 gælder også på mere fordringsløse niveauer.
For mange elever er det en  

 udtryksmåde der ligger i naturlig forlængelse af - og tættere på - deres egen  

 omverdensoplevelser, og som er lige så præcis som og til tider mere nuanceret  

 end skolens traditionelle abstrakt-intellektuelle.
Lærerens egen opdragelse i  

 den abstrakte tradition gør det lettere at læse hen over sådanne konkrete  

 kvaliteter ved besvarelserne.
 Det er værdifuldt at kunne behandle et abstrakt emne ved hjælp af  

 træffende konkretiseringer, fx i form af billedsprog, situationsbeskrivelser,  

 replikskifter, eksemplifikationer og lignende.
DEN SPROGLIGE FORM Redegørelses-, referat- og citatteknik Ved disse områder er det vigtigt at man mærker en sikker teknik hos  

 eleven.
Ved redegørelser må eleven kunne vælge det væsentlige ud og ikke gengive  

 alle detaljer.
Det drejer sig om at demonstrere overblik over et sagforhold  

 eller en tekst.
Sprogligt må der være distance til et eventuelt tekstforlæg.
Eleven må  

 benytte sine egne ord, undgå afsmitning.
Den foreliggende tekst eller de  

 foreliggende synspunkter må gengives loyalt, uden at dette behøver at  

 forhindre elevens egen holdning i at komme frem.
Der skal være en tydelig  

 forskel på referat og citat, og en klar markering af hvornår elevens egne  

 synspunkter kommer frem.
Ordforråd - idiomatik/semantik Et udviklet ordforråd kan være et plus for en skriftlig fremstilling hvis  

 det benyttes på en indholdsmæssig og stilistisk hensigtsmæssig måde.
Men det  

 er ingen forudsætning for en høj karakter at eleven demonstrerer et sådant  

 ordforråd.
Det vigtige er hvordan han eller hun benytter sit eget ordforråd.
 Det er vigtigt at eksaminanden ikke viser usikkerhed ved at give ordene et  

 forkert betydningsindhold (semantiske fejl eller skævheder) eller ved  

 utilsigtet at benytte vendinger som ikke er i overensstemmelse med almindelig  

 sprogbrug (idiomatiske fejl).
Stilsikkerhed I mange besvarelser vil der forekomme en vis stilistisk usikkerhed.
Den må  

 indgå i bedømmelsen, men med alderstrinnet taget i betragtning ikke med for  

 stor vægt.
 Bevidste stilbrud kan have positiv betydning for vurderingen.
Sætningsdannelse På studenter- og hf-niveau må man forlange en stor sikkerhed i udformning  

 og afgrænsning af sætninger.
 Inden for og mellem sætninger må der være sikkerhed i kongruensforholdene.
Sproglig vitalitet Det er et plus for en fremstilling hvis den gennem sin brug af sprogets  

 forskellige virkemidler fremstår varieret og træfsikkert.
Variation af  

 sætningslængder og -former, bevidst udnyttelse af tegnsætningsapparatet,  

 træffende billedbrug, bevidst brug af jargon, slang og dialekt kan være nogle  

 af de virkemidler der er med til at give et positivt indtryk af de sproglige  

 færdigheder.
Retstavning Feltet stavefejl er bredt, og forskellige stavefejl har forskellig vægt i  

 vurderingen af det skriftlige arbejde.
Mest belastende er fejl der viser mangelfuld beherskelse af det danske  

 sprogs bøjningssystem.
Det gælder fx forveksling af udsagnsordenes nutidsform  

 og navneform, forveksling af tillægsformer og navneordsendelser.
Forkerte  

 genitivformer har ligeledes negativ betydning.
 Fejl af betydning er også betydningsbærende stavefejl, fx tryg/tryk,  

 synes/syntes, for/får, ligge/lægge.
 Enkeltstående stavefejl fx i fremmedord bør tillægges mindre betydning,  

 men man kan dog ikke se bort fra dem.
Tegnsætning Det er vigtigt at eksaminanderne er i stand til at afgrænse meninger ved  

 hjælp af tegn.
Specielt naturligvis punktum, men en læseforstyrrende  

 kommatering har også negativ vægt.
Det samme gælder mangelfuld brug af  

 spørgsmålstegn og udråbstegn og forveksling af kolon og semikolon.
Helheden Det er afgørende endnu engang at understrege at der ved bedømmelsen af et  

 skriftligt arbejde i dansk er tale om en helhedsvurdering.
Vægtningen af de  

 enkelte elementer beror i sidste instans på et skøn hvor kvaliteter og  

 mangler åbent og omhyggeligt afvejes i forhold til hinanden.
