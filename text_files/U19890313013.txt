Efter ca. 3. måneders ansættelse i en virksomhed, blev en arbejder  

 afskediget.
Virksomheden blev indklaget for Arbejdsretten med krav om bod for  

 overenskomststridig afskedigelse, idet det blev gjort gældende, at  

 afskedigelsen skyldtes, at arbejderen havde nægtet at arbejde med asbest.  

 Dette blev ikke anset for godtgjort, hvorfor virksomheden frifandtes.
En  

 afvisningspåstand begrundet i, at der ikke var retligt grundlag for at  

 behandle sagen i Arbejdsretten, blev ikke taget til følge.
 Dommere: Bæhring, Gert Kristensen, Bent Larsen, Preben Albæk  

 Petersen, Riis (retsformand), Springborg og Westergaard.
 Under denne sag har Landsorganisationen i Danmark for Blik- og  

 Rørarbejderforbundet i Danmark indklaget Dansk Arbejdsgiverforening for  

 Jernets Arbejdsgiverforening og for denne forenings medlem, Henriksen og  

 Jørgensen A/S, for Arbejdsretten.
 Klagerne har efter deres endelige påstand påstået den af den indklagede  

 virksomhed den 23. april 1987 foretagne afskedigelse af forbundets medlem  

 rørlægger  Niels Andersen kendt overenskomststridig og den indklagede  

 virksomhed pålagt en af Arbejdsretten fastsat bod for det skete  

 overenskomstbrud.
 Indklagede har påstået afvisning, subsidiært frifindelse.
 Rørlægger  Niels Andersen blev ansat i den indklagede virksomhed den 27.  

 januar 1987. Virksomhedens skrivelse af 23. april 1987 til  Niels Andersen  

 har følgende indhold:
» Niels Andersen meddeles herved opsagt d.d. til fratrædelse samme  

 dags aften grundet manglende egnet arbejde.« Afskedigelsen blev den 30. april 1987 behandlet på et fællesmøde.
Klagerne  

 gjorde her gældende, at afskedigelsen var overenskomststridig, idet  

 virksomheden havde pålagt  Niels Andersen at udføre et arbejde uden at sikre  

 sig, at Arbejdsministeriets bekendtgørelse nr. 660 af 24. september 1986 om  

 asbest var overholdt, og at afskedigelsen skete, da  Niels Andersen anmodede  

 virksomheden om at efterleve bekendtgørelsen.
Klagerne fandt herefter, at  

 virksomheden havde begået brud på Normens § 5, stk. 2, og Arbejdsministeriets  

 bekendtgørelse nr. 660 af 24. september 1986. Indklagede gjorde på  

 fællesmødet gældende, at virksomheden ikke beskæftigede sig med  

 asbestsanering, og at  Niels Andersen ikke skulle have beskæftiget sig med  

 asbestsanering.
Det på fællesmødet omtalte arbejde bestod blandt andet i udskiftning af  

 ca. 35 meter fjernvarmeledning i jord mellem to boligblokke på Baltorpvej  

 19-21 i Ballerup.
Fjernvarmeledningerne gik ind i gavlen på de to boligblokke  

 og var inden for i kælderen beviklet med isoleringsmateriale.
 Erichs Jern & Metalopkøb, Ejby, har ved skrivelse af 1. januar 1988  

 til den indklagede virksomhed bekræftet, at det af indklagede er blevet  

 anmodet om afisolering af rørindføringer mellem to boligblokke Baltorpvej  

 19-21, og at arbejdet blev rekvireret af indklagede den 13. april 1987.  

 Faktura herfor af 21. maj 1987 beskriver arbejdet som afisolering af rør for  

 asbest på Baltorpvej 19-21.
 Parterne har under domsforhandlingen været enige om, at Erichs Jern &  

 Metalopkøb har foretaget det pågældende arbejde med afisolering af rør for  

 asbest i tiden fra den 23. april 1987 til den 11. maj 1987, og at den  

 indklagede virksomhed derefter påbegyndte arbejdet den 15. maj 1987.
 Der er for Arbejdsretten afgivet forklaring af rørlægger  Niels Andersen,  

 VVS-tekniker  Michael Jensen og ingeniør  Christian Henriksen.
Rørlægger  Niels Andersen har forklaret, at han, medens han før påsken  

 1987 udførte et arbejde på Lilletoften i Skovlunde, af  Eivind Harvøe hos  

 indklagede fik at vide, at han efter påske skulle udføre arbejde på  

 Baltorpvej i Ballerup.
Efter Harvøes anmodning besigtigede han derefter ved  

 kørsel fra og til Skovlunde arbejdspladsen i Ballerup.
Indklagede har  

 godtgjort ham 20 km kørsel herfor.
Afstanden mellem de to arbejdspladser i  

 Skovlunde og Ballerup var formentlig 3-4 km.
Morgenen efter besigtigelsen af  

 arbejdspladsen i Ballerup talte han med Harvøe og en af medejerne af  

 indklagede.
Han fortalte da, at der muligvis var asbest på arbejdspladsen i  

 Ballerup.
Da han i ugen efter påsken var blevet færdig med et nyt arbejde,  

 meldte han sig den 23. april 1987 ved arbejdstids begyndelse hos indklagede.  

 Ingeniør  Christian Henriksen gav ham da besked om at pakke værktøj til brug  

 for arbejdet på Baltorpvej.
Han spurgte, om der var konstateret asbest.  

  Christian Henriksen svarede hertil, at han selv kunne tage en prøve.
Han og  

 Michael gik derefter ned for at læsse materialer på en bil.
Christian  

 Henriksen kom ned til dem med arbejdssedlerne.
Han spurgte så Christian  

 Henriksen, om arbejdspladsen på Baltorpvej var undersøgt for asbest.  

  Christian Henriksen svarede hertil, at han kunne få en fyreseddel.
Det fik  

 han så.
VVS-tekniker  Michael Jensen har forklaret, at han den 23. april 1987  

 mødte kl. 7.00 hos indklagede.
Han fik besked om sammen med Niels at tage til  

 Baltorpvej.
Da de var ved at læsse en bil, kom  Christian Henriksen med deres  

 arbejdssedler.
Niels spurgte da  Christian Henriksen, om der var afisoleret  

 på Baltorpvej.
Hertil svarede  Christian Henriksen, at I selv kan se på det.  

 Da Niels svarede, at det ikke var deres pligt, sagde  Christian Henriksen til  

 Niels, at hvis du ikke er interesseret, kan du gå din vej.
Niels svarede  

 hertil, at han skulle have en fyreseddel, hvortil  Christian Henriksen sagde,  

 at det kunne han få.
Niels og  Christian Henriksen sagde den morgen en masse  

 ting til hinanden.
Han har selv været ansat hos indklagede i 1 år.
Indklagede  

 accepterede, at der ved betaling af km-penge blev rundet op på antallet af  

 kørte km.
Han har selv, medens han var ansat hos indklagede, foretaget mindre  

 afisolering for asbest.
Det er imidlertid ikke sket efter ordre fra  

 indklagede, som heller ikke har instrueret om, hvordan sådant arbejde skulle  

 udføres.
Ingeniør  Christian Henriksen har forklaret, at der er ansat 30-35 i den  

 indklagede virksomhed, som udfører alle VVS- opgaver.
Han besigtigede selv  

 arbejdspladsen på Baltorpvej den 27. marts 1987, da de fik arbejdet overladt.  

 Han konstaterede da en lækage i fjernvarmeledningen.
Indklagede påtager sig  

 ikke asbestopgaver.
Hvis der er mistanke om asbest, rekvireres andre firmaer  

 til at foretage analyseprøver og afisolering for asbest.  Niels Andersen er  

 ikke blevet bedt om at besigtige arbejdspladsen.
Det gør kun overmontøren.  

  Niels Andersen blev den 23. april 1987 bedt om at pakke og sammen  

 med Michael tage ud til Baltorpvej og rigge til.
Der skulle foretages en del  

 ting, før man kunne komme i gang med at udskifte fjernvarmeledningen.  

  Niels Andersen gjorde forfærdelig vrøvl og talte om, at indklagede var et  

 dårligt firma.
Han sagde så til  Niels Andersen, at hvis firmaet var så  

 dårligt, kunne han finde noget andet.  Niels Andersen bad derefter om en  

 fyreseddel, hvad han fik.
Indklagede havde modtaget klager fra kunder over  

  Niels Andersen.
Afskedigelsesbrevet blev udformet som sket for ikke at  

 stille  Niels Andersen dårligere end nødvendigt.
 VVS-tekniker  Michael Jensen har supplerende forklaret, at han ikke fik  

 det indtryk af hændelsesforløbet den 23. april 1987, som ingeniør Christian  

 Henriksen har forklaret.
Klagerne har påstået sagen undergivet realitetsbehandling ved  

 Arbejdsretten.
Afskedigelsen er foretaget, fordi  Niels Andersen nægtede at  

 udføre ulovligt arbejde og agtede at påberåbe sig Normens § 5, stk. 2. En  

 sådan afskedigelse er overenskomststridig som en organisationsfjendtlig  

 handling.
Klagerne har begrundet de nedlagte påstande med, at indklagede ikke har  

 løftet bevisbyrden for, at den indklagede virksomhed har haft en legitim  

 begrundelse for afskedigelsen.
Den i fyresedlen angivne begrundelse kan ikke  

 være rigtig.
Virksomheden havde rigeligt med arbejde, og der må være en  

 formodning imod, at en arbejdsgiver overtræder straffelovens § 163.  

 Fyresedlen kom i umiddelbar forlængelse af, at  Niels Andersen havde rejst  

 spørgsmålet om asbest.
 Indklagede har begrundet afvisningspåstanden med, at der ikke er noget  

 retligt grundlag for at behandle sagen i Arbejdsretten.
Indklagede har begrundet frifindelsespåstanden med, at den indklagede  

 virksomhed den 13. april 1987 havde rekvireret afisolering af rørene i  

 kældrene for asbest, og at virksomheden, der altid overlader afisolering for  

 asbest til andre firmaer, herefter ikke var interesseret i selv at udføre  

 asbestisoleringen.  Niels Andersen blev afskediget efter at have fremsat  

 anmodning herom.
Selv om dette ikke lægges til grund, har afskedigelsen under  

 alle omstændigheder været berettiget, idet  Niels Andersen kun havde været  

 ansat hos den indklagede virksomhed i knapt tre måneder.
Med så kort  

 ansættelsestid har det været berettiget at afskedige  Niels Andersen, som  

 kunder havde klaget over, og som nu kom med ukvemsord om det firma, som han  

 var ansat i.
 Arbejdsretten skal udtale:
Det af indklagede anførte kan ikke begrunde, at Arbejdsretten undlader at  

 påkende de af klagerne nedlagte påstande.
Indklagedes påstand om afvisning  

 kan derfor ikke tages til følge.
Det lægges til grund, at den indklagede virksomhed den 13. april 1987  

 havde rekvireret et andet firma til at foretage afisolering af rør for asbest  

 på arbejdspladsen Baltorpvej 19-21 i Ballerup.
Klagerne har herefter ikke  

 godtgjort, at  Niels Andersen blev afskediget, fordi han nægtede at arbejde  

 med asbest.
Afskedigelsen kan derfor ikke anses for overenskomststridig, og  

 indklagedes påstand om frifindelse tages til følge.
 T h i k e n d e s f o r r e t :
 Indklagede, Dansk Arbejdsgiverforening for Jernets Arbejdsgiverforening  

 for Henriksen & Jørgensen A/S, frifindes.
I sagsomkostninger betaler klagerne, Landsorganisationen i Danmark for  

 Blik- og Rørarbejderforbundet i Danmark, 2.000 kr. til Arbejdsretten.
NOTER  

 (* 1) Henvisninger: Per Jacobsen s.602, K 86.219 (A 1988 s.35).
