Bekendtgørelse om tilskud til frugt, grønt og mælk til uddeling på skoler og dagtilbud mv.1) I medfør af § 1, stk. 1, nr. 1, og stk. 2-5, § 1 a, stk. 1 og 2, § 4, stk. 1, og § 5 a i lov om administration af Det Europæiske Fællesskabs forordninger om ordninger under Den Fælles Landbrugspolitik finansieret af Den Europæiske Garantifond for Landbruget m.v. (landbrugsstøtteloven), jf. lovbekendtgørelse nr. 115 af 6. februar 2020, fastsættes efter bemyndigelse i henhold til § 5, stk. 1, nr. 1, i bekendtgørelse nr. 1273 af 27. november 2017 om Landbrugsstyrelsens opgaver og beføjelser:
Kapitel 1 Formål og anvendelse § 1. Landbrugsstyrelsen kan, med henblik på at fremme sunde kostvaner og styrke børns og unges adgang til og forbrug af frugt, grønt og mælk, give tilsagn om tilskud til frugt, grønt og mælk under anvendelse af Den Europæiske Unions regler for tilskud til uddeling af frugt og grøntsager, bananer og mælk i uddannelsesinstitutioner under Den Europæiske Unions fælles markedsordning for landbrugsprodukter.
 Stk. 2. Følgende er omfattet af denne ordning:
 1) Frisk, uforarbejdet frugt og grønt, jf. bilag 1, samt læringsaktiviteter.
 2) Konsummælk og laktosefrie udgaver heraf, såfremt de lever op til kravene under Fødevarestyrelsens nøglehulsmærke for mælk og syrnede produkter, samt letmælk.
 3) Kærnemælk og laktosefrie udgaver heraf, såfremt kærnemælken lever op til kravene under Fødevarestyrelsens nøglehulsmærke for mælk og syrnede produkter.
 Stk. 3. De i stk. 2 omhandlede produkter må ikke være tilsat sukker, salt, fedt, sødemidler, kunstige smagsforstærkere E 620  650 og kakao, jf. artikel 23, stk. 6 og 9, i forordning (EU) nr. 1308/2013.
 § 2. Landbrugsstyrelsen kan give tilsagn om tilskud til levering og uddeling af de i § 1, stk. 2, nr. 1, nævnte produkter til børn og unge i skolers børnehaveklasser og 1.-10. klassetrin eller tilsvarende niveau.
 Stk. 2. Landbrugsstyrelsen kan, i de tilfælde hvor der gives tilsagn efter stk. 1, give tilsagn om tilskud til læringsaktiviteter, som ansøger selv iværksætter, udover dem Landbrugsstyrelsen stiller gratis til rådighed.
 § 3. Landbrugsstyrelsen kan give tilskud til levering og uddeling af de i § 1, stk. 2, nr. 2 og 3, nævnte produkter til børn og unge i:
 1) Daginstitutioner og andre dagtilbud til børn indtil skolestart, der er omfattet af lov om dag-, fritids- og klubtilbud mv. til børn og unge.
 2) Skolers børnehaveklasser og 1.-10. klassetrin eller tilsvarende niveau.
 3) Gymnasiale eller erhvervsrettede uddannelsesinstitutioner.
 4) Produktionsskoler.
 5) Andre undervisningsinstitutioner for børn og unge, herunder undervisningstilbud i regionalt regi og institutioner for børn og unge med vidtgående fysiske eller psykiske handicap.
 Stk. 2. Landbrugsstyrelsen kan efter ansøgning tillade, at undervisningsinstitutioner og dagtilbud, der ikke er nævnt i stk. 1, kan blive omfattet af ordningen.
Kapitel 2 Definitioner § 4. I denne bekendtgørelse forstås ved:
 1) Skoleår: Perioden fra 1. august til 31. juli.
 2) Ordning:
 a) Tiltag, der indebærer, at børn og unge på skoler, som nævnt i § 2, stk. 1, tilbydes frugt og grønt på undervisningsdage fra 1. august til 31. juli.
 b) Tiltag, der indebærer, at børn og unge på institutioner og skoler, som nævnt i § 3, stk. 1 og stk. 2, tilbydes mælk på undervisningsdage/åbningsdage fra 1. august til 31. juli.
 3) Skole: En undervisningsinstitution, hvor der i børnehaveklasser og 1. 10. klassetrin eller på tilsvarende niveau undervises i overensstemmelse med folkeskoleloven eller gives undervisning tilsvarende, hvad der almindeligvis kræves i folkeskolen.
 4) Undervisningsdag: Dag, hvor der foretages aktiv, skemalagt undervisning, og hvor der er mødepligt for eleverne.
 5) Åbningsdag: Dag, hvor dagtilbud er åben for pasning af børn.
 6) Læringsaktiviteter: Pædagogiske ledsageforanstaltninger, som defineret i artikel 23, stk. 10, i forordning (EU) nr. 1308/2013, der skal øge børns kendskab til landbruget og fremme børnenes viden om ernæring, sundhed, frugt, grønt, mælk og mejeriprodukter.
 7) Udnyttelsesgrad: Den procentvise andel af et tilsagn, der udbetales, på baggrund af de reelt udførte tilskudsberettigede aktiviteter inden for tilsagnet.
8) Erklæringsskema: Det skema, der skal vedlægges ansøgningen, når kommuner, leverandører, distributører eller organisationer søger om tilsagn om tilskud eller tilskud.
Skemaet underskrives af de skoler, som tilsagnet søges på baggrund af, eller af de skoler, institutioner og dagtilbud, som tilskuddet søges på baggrund af.
Erklæringsskemaet kan findes på Landbrugsstyrelsens hjemmeside.
 9) Normalt skolemåltid: Måltider, der uddeles, og som helt eller delvist finansieres nationalt.
 § 5. Leveringslister for skolefrugt og -grønt samt skolemælk skal af hensyn til dokumentation for de reelt uddelte produkter udarbejdes.
 Stk. 2. Leveringslister, der underskrives af skolen, skal indeholde:
 1) Ansøgers navn, adresse og eventuelt CVR-nr.
 2) Udsteders navn, adresse og CVR-nr.
 3) For skolefrugt, leveringsdatoen eller -perioden med angivelse af vægt i kilogram og art af de leverede produkter.
 4) For skolemælk, leveringsdatoen eller -perioden med angivelse af mængde og art af de leverede produkter.
 5) Modtagerens navn, adresse og CVR-nr.
 6) Modtagerens underskrift for det leverede.
 Stk. 3. Leveringslister, der underskrives af grossist, skal indeholde:
 1) Grossistens navn, adresse og eventuelt CVR-nr.
 2) Ansøgers navn, adresse og CVR-nr.
 3) For skolefrugt, leveringsdatoen eller -perioden med angivelse af vægt i kilogram og art af de leverede produkter.
 4) For skolemælk, leveringsdatoen eller -perioden med angivelse af mængde og art af de leverede produkter.
 5) Skolens navn.
 6) Underskrift af grossist.
 Stk. 4. Leveringslister skal på Landbrugsstyrelsens anmodning kunne forevises med angivelse af den specifikke dato, hvorpå hver enkelt levering blev udført, samt vægt i kilogram og arten af de leverede produkter.
Uddeling i forbindelse med normale skolemåltider § 6. Tilskudsberettigede produkter, der uddeles i forbindelse med normale skolemåltider, og som er helt eller delvist nationalt finansieret 1) må ikke anvendes til tilberedning af de normale skolemåltider, 2) må ikke anvendes til at erstatte produkter, der er en del af de normale skolemåltider, i form af finansielle bidrag fra offentlige og/eller private enheder, og 3) skal til enhver tid være let genkendelige som værende led i skoleordningen gennem passende kommunikations- og oplysningsforanstaltninger.
 Stk. 2. Normale skolemåltider, der uddeles gratis og som fuldt ud finansieres nationalt, er ikke omfattet af stk.1, nr. 2.
Kapitel 3 Frugt og grønt Ansøgning om tilsagn om tilskud § 7. Følgende juridiske personer kan til brug for levering og uddeling til børn og unge i skolers børnehaveklasser og 1.-10. klassetrin eller tilsvarende niveau søge om tilsagn om tilskud til produkter nævnt i § 1, stk. 2, nr. 1:
 1) Skoler.
 2) Undervisningsmyndigheder, i det omfang produkterne uddeles til elever, der hører under deres ansvarsområde.
 3) Kommuner.
 4) Leverandører og distributører.
 5) Organisationer, der ansøger om tilskud på vegne af en eller flere institutioner eller undervisningsmyndigheder, og som er oprettet specifikt for at deltage i ordningen.
 Stk. 2. Skolefritidsordninger kan ikke søge om tilskud.
 § 8. Ansøgning om tilsagn om tilskud indsendes til Landbrugsstyrelsen på det ansøgningsskema, der kan findes på Landbrugsstyrelsens hjemmeside.
 Stk. 2. Ansøgning om tilsagn for skoleåret 2022-2023 kan indsendes fra fredag den 22. april 2022 kl. 8.00, og skal være modtaget i Landbrugsstyrelsen senest fredag den 29. april 2022 kl. 23.59.
 Stk. 3. De i § 7, stk. 1, nr. 3-5 nævnte ansøgere skal sammen med ansøgningen, jf. stk. 1, indsende et af skolen udfyldt og underskrevet erklæringsskema for hver skole, der er omfattet af ansøgningen om tilsagn.
 Stk. 4. Såfremt skolen ikke ønsker at anvende Landbrugsstyrelsens læringsaktiviteter, kan ansøger i stedet ansøge om tilsagn om tilskud til udgifter til læringsaktiviteter, som skolen selv iværksætter, jf. § 2, stk. 2.
 Stk. 5. Ved ansøgning om tilsagn til uddeling af frugt og grønt skal ansøger oplyse hvilken eller hvilke læringsaktiviteter, skolen agter at anvende.
 Stk. 6. Såfremt ansøger selv vil iværksætte læringsaktiviteter, skal ansøger sammen med ansøgningen indsende et udfyldt og underskrevet ansøgningsskema om læringsaktiviteter, der kan findes på Landbrugsstyrelsens hjemmeside.
 Stk. 7. Når ansøger opnår tilsagn, bliver ansøger samtidig godkendt og kan efterfølgende udføre de tilskudsberettigede aktiviteter.
Afgørelse på baggrund af oplysninger i ansøgningen § 9. Landbrugsstyrelsen træffer afgørelse om helt eller delvist afslag på ansøgning om tilsagn, hvis 1) de påkrævede oplysninger i ansøgningen, jf. § 8, ikke er afgivet, 2) der er væsentlige mangler ved ansøgningen, 3) udgifterne ikke er tilskudsberettigede, jf. §§ 16 og 17, 4) ansøger har givet urigtige eller vildledende oplysninger eller har fortiet oplysninger af betydning for sagens afgørelse, 5) ansøger ikke er tilskudsberettiget, jf. § 7, eller 6) ansøgningen ikke vedrører den målgruppe, produkter eller læringsaktiviteter, som ordningen omhandler.
Afgørelse på baggrund af prioriteringen § 10. Landbrugsstyrelsen giver tilsagn til alle ansøgninger modtaget inden for ansøgningsperioden, jf. § 8, stk. 2, hvis ansøgningerne opfylder betingelserne i §§ 8 og 9.
 Stk. 2. Såfremt de modtagne ansøgninger beløbsmæssigt overstiger de midler, der er til rådighed under den af EU fastsatte ramme, reducerer Landbrugsstyrelsen tilsagnene med lige stor procentdel.
Fastsættelse af tilsagnets størrelse § 11. Tilsagnets størrelse fastsættes på baggrund af ansøgers udnyttelse af dennes tilsagn for skoleåret 2019-2020.
 Stk. 2. Hvis ansøger ikke har fået tilsagn for skoleåret 2019-2020, vil tilsagnet blive fastsat på baggrund af det seneste tilsagn, der er givet siden skoleåret 2017-2018.
 Stk. 3. Hvis udnyttelsesgraden for skoleåret 2019-2020 er lavere end udnyttelsesgraden for det seneste tilsagn, der er givet siden skoleåret 2017-2018, vil tilsagnet blive fastsat på baggrund af dette.
 Stk. 4. Såfremt ansøger tidligere har fået tilsagn, fastsættes tilsagnets størrelse på baggrund af dette tidligere tilsagn, jf. stk. 1-3. Hvis udnyttelsesgraden for dette tidligere tilsagn er:
 1) Under eller lig med 70 pct., kan der højst tildeles det samme tilsagnsbeløb som det tidligere tilsagn, og tilsagnet kan nedsættes efter en skønsmæssig vurdering.
 2) Over 70 pct., men under eller lig med 85 pct. kan der tildeles det samme tilsagnsbeløb som det tidligere tilsagn.
 3) Over 85 pct. kan der tildeles det fulde ansøgte beløb.
 Stk. 5. Ansøgere, der ikke tidligere har modtaget tilsagn, eller som kun har modtaget tilsagn på ordningen i 2019/2020 eller 2020/2021, er ikke omfattet af stk. 4.
Kriterier for tilskudsberettigelse § 12. Tilsagn om tilskud er betinget af, at uddelingsperioden dækker undervisningsdage i det skoleår, som ansøgningen vedrører.
Forpligtelser § 13. Ansøgere, som nævnt i § 7, stk. 1, nr. 3-5, er forpligtet til at kunne forevise et underskrevet erklæringsskema fra den skole eller undervisningsmyndighed, hvortil produkterne leveres.
Erklæringsskemaet skal være påført skolens og/eller undervisningsmyndighedens navn, adresse, CVR-nr., P.nr, det samlede antal registrerede elever på skolen/undervisningsmyndigheden samt de mængder af produkter, der ansøges om at blive uddelt eller leveret til skolen/undervisningsmyndigheden.
§ 14. Tilsagnshaver er forpligtet til 1) at gennemføre uddelingen af frugt og grønt i overensstemmelse med tilsagnet, 2) at uddele 100 gram frugt eller grønt pr. barn pr. dag, ud fra en gennemsnitlig betragtning i hele uddelingsperioden, 3) i tilfældet, hvor tilsagnshaver ikke er en skole, at informere skolen om, at skolen er forpligtet til at have internetbanner på forsiden af deres hjemmeside, hvor der oplyses, at der deltages i ordningen.
Alternativt har skolen mulighed for at hænge en plakat op på et klart synligt sted ved hovedindgangen, hvor det oplyses, at der deltages i ordningen.
Internetbanner eller plakat skal være synlig, indtil slutudbetalingen har fundet sted.
Landbrugsstyrelsen stiller banner og plakat til rådighed, 4) i tilfældet, hvor tilsagnshaver ikke er en skole, at informere skolen om, at skolen er forpligtet til at sikre, at uddeling af tilskudsberettigede produkter i forbindelse med normale skolemåltider sker i overensstemmelse med betingelserne herfor, jf. § 6, 5) i tilfældet, hvor tilsagnshaver ikke er en skole, at informere skolen om, at skolen er forpligtet til at sikre, at de omfattede børn i ordningen deltager i læringsaktiviteter, 6) i tilfældet, hvor tilsagnshaver ikke er en skole, at informere skolen om, at skolen er forpligtet til at iværksætte og dokumentere læringsaktiviteter i det skoleår ansøgningen vedrører og sikre, at dokumentationen kan fremvises ved fysisk kontrol, 7) i tilfældet, hvor tilsagnshaver ikke er en skole, at videregive det materiale, som Landbrugsstyrelsen stiller til rådighed til de deltagende skoler, 8) i tilfælde, hvor ordningen eller dele heraf er omfattet af udbudsloven eller bekendtgørelse af lov om indhentning af tilbud på visse offentlige og offentligt støttede kontrakter at opbevare dokumentation for, at disse regler er overholdt i mindst fem år og seks måneder fra datoen for afsluttende udbetaling af tilskud, 9) at afgive de oplysninger, som Landbrugsstyrelsen anmoder om til brug for sagsbehandlingen, 10) uden ugrundet ophold at give Landbrugsstyrelsen meddelelse om forhold, der kan medføre, at betingelserne for udbetaling af hele eller dele af tilskuddet er bortfaldet, og derfor ikke skal udbetales, eller som medfører, at allerede udbetalte tilskud skal tilbagebetales, 11) at oplyse Landbrugsstyrelsen, hvis dele af eller det fulde tilsagn ikke udnyttes, 12) at sikre, at minimum 80 pct. af tilskuddet bruges til nedsættelse af den pris, som eleverne eller børnene betaler for de pågældende produkter, 13) at sikre, at al dokumentation holdes tilgængelig i mindst fem år og seks måneder fra datoen for den afsluttende udbetaling af det pågældende tilskud, og 14) at sikre, at produkterne er tilgængelige til konsum for børnene.
§ 15. Deltagende skoler med eller uden eget tilsagn er forpligtet til 1) at iværksætte og dokumentere læringsaktiviteter i det skoleår ansøgningen vedrører og sikre, at dokumentationen kan fremvises ved fysisk kontrol, 2) at sikre, at de omfattede børn i ordningen deltager i læringsaktiviteterne, 3) at have internetbanner på forsiden af deres hjemmeside, hvor det oplyses, at der deltages i ordningen.
Alternativt har skolen mulighed for at hænge en plakat op på et klart synligt sted ved hovedindgangen, hvor det oplyses, at der deltages i ordningen.
Internetbanner eller plakat skal være synlig, indtil slutudbetalingen har fundet sted.
Landbrugsstyrelsen stiller banner og plakat til rådighed, og 4) at sikre, at uddeling af tilskudsberettigede produkter i forbindelse med normale skolemåltider sker i overensstemmelse med betingelserne herfor, jf. § 6.
Tilskudsberettigede udgifter § 16. De tilskudsberettigede udgifter omfatter:
 1) De produkter som er nævnt i § 1, stk. 2, nr. 1.
 2) De i § 8, stk. 4, nævnte læringsaktiviteter, jf. dog § 18, stk. 5.
 § 17. De tilskudsberettigede udgifter kan ikke omfatte:
 1) Udgifter, hvortil der gives andre EU tilskud.
 2) Moms.
Beregning af tilskud § 18. Tilsagn om tilskud til produkter som nævnt i § 1, stk. 2, nr. 1, gives på baggrund af standardomkostninger pr. elev pr. undervisningsdag pr. produktgruppe.
Landbrugsstyrelsen giver tilskud svarende til 100 pct. af standardomkostningen, jf. tilskudssatserne i bilag 1.
 Stk. 2. For elever i skoler og undervisningsinstitutioner kan der gives tilskud til frugt og grønt svarende til 100 gram pr. elev pr. undervisningsdag, ud fra en gennemsnitlig betragtning i hele uddelingsperioden.
 Stk. 3. Tilskuddet kan højest beregnes på grundlag af 200 undervisningsdage.
 Stk. 4. Tilskud til læringsaktiviteter bliver beregnet på baggrund af de faktiske udgifter.
 Stk. 5. Tilskud til læringsaktiviteter kan ikke udgøre mere end 15 pct. af det tildelte tilsagn til uddeling.
Ændring og overdragelse af tilsagn § 19. Ændring af et tilsagn kan godkendes af Landbrugsstyrelsen på betingelse af, at ændringen er i overensstemmelse med ordningens formål.
Ansøgning om ændring af tilsagnet skal indgives på et særligt skema, der findes på Landbrugsstyrelsens hjemmeside.
 Stk. 2. Ansøgning om ændring af et tilsagn skal være modtaget i Landbrugsstyrelsen den første onsdag i april måned i det skoleår, tilsagnet vedrører.
 Stk. 3. Når ansøgningen er indsendt til Landbrugsstyrelsen, må ændringen sættes i gang for ansøgers egen regning og risiko.
 Stk. 4. Tilsagnsbeløbet kan ikke forhøjes i forbindelse med ændringen.
 Stk. 5. Tilsagn kan ikke overføres til kommende skoleår eller anvendes med tilbagevirkende kraft.
§ 20. Landbrugsstyrelsen kan efter ansøgning tillade, at tilsagnet overdrages til en anden, der ifølge § 7 kan være tilsagnshaver.
Den der får overdraget tilsagnet, overtager alle rettigheder og forpligtigelser forbundet med tilsagnet.
 Stk. 2. Ansøgningen skal indgives til Landbrugsstyrelsen på et særligt skema, der findes på Landbrugsstyrelsens hjemmeside.
 Stk. 3. Tilsagn kan ikke opdeles og overdrages delvist.
Udbetaling af tilskud § 21. Udbetaling af tilskud er betinget af følgende:
 1) Alle ansøgte produkter er dokumenteret leveret eller dokumenteret uddelt.
 2) De i §§ 12-15 anførte kriterier og forpligtigelser er opfyldte.
Stk. 2. Udbetaling af tilskud sker på baggrund af tilsagnshavers dokumentation for leverede eller uddelte tilskudsberettigede produkter.
Ansøgning om udbetaling af tilskud skal indsendes til Landbrugsstyrelsen med bilag, som nævnt i stk. 3 og 4, på det ansøgningsskema, der findes på Landbrugsstyrelsens hjemmeside.
 Stk. 3. De i § 7, stk. 1, nr. 1-5, nævnte ansøgere skal indsende følgende:
 1) Et udfyldt ansøgningsskema om udbetaling.
2) Dokumentation for de faktisk leverede eller uddelte produkter, herunder mængde fordelt på produkt i form af en leveringsliste udarbejdet af leverandøren eller grossisten.
Leveringslisten skal være underskrevet.
3) Kvittering for levering, der findes på Landbrugsstyrelsens hjemmeside, underskrevet af skolen og/eller undervisningsmyndigheden.
Undtaget herfor er skoler med eget tilsagn, jf. § 7, stk. 1, nr. 1.
 4) Benyttes egne læringsaktiviteter, hvor Landbrugsstyrelsen har givet tilsagn om tilskud, skal der indsendes betalingsdokumentation og faktura udstedt til tilsagnshaver, der viser de reelle omkostninger, der skal dækkes af udbetalingen.
Stk. 4. Ansøgning om udbetaling kan indgives som 1) slutudbetaling en gang årligt dækkende perioden 1. august - 31. juli, eller 2) rateudbetaling op til to gange årligt dækkende henholdsvis perioderne 1. august - 31. december og 1. januar - 31. juli.
 Stk. 5. Produkter er tilskudsberettigede i den periode, hvor produkterne er leveret eller uddelt.
Stk. 6. Ansøgning om udbetaling af tilskud skal være modtaget i Landbrugsstyrelsen senest tre måneder efter udløbet af den af perioderne nævnt i stk. 4, som ansøgningen vedrører.
Ansøgninger om udbetaling modtaget før udbetalingsperiodens start vil blive anset som modtaget udenfor udbetalingsperioden.
 § 22. Landbrugsstyrelsen kan forlange rigtigheden af oplysninger, der skal danne grundlag for udbetaling af tilskud, bekræftet af en godkendt revisor.
 § 23. Landbrugsstyrelsen overfører tilskuddet til tilsagnshavers NemKonto.
Kapitel 4 Mælk Ansøgning om tilskud § 24. Følgende juridiske personer kan til brug for levering og uddeling til børn og unge i de undervisningsinstitutioner eller dagtilbud, som er nævnt i § 3, søge om tilskud til produkter nævnt i § 1, stk. 2, nr. 2 og 3:
 1) Skoler, institutioner og dagtilbud som nævnt i § 3.
 2) Undervisningsmyndigheder, i det omfang produkterne uddeles til elever, der hører under deres ansvarsområde.
 3) Kommuner.
 4) Leverandører og distributører.
 5) Organisationer, der ansøger om tilskud på vegne af en eller flere institutioner eller undervisningsmyndigheder, og som er oprettet specifikt for at deltage i ordningen.
 Stk. 2. Skolefritidsordninger kan ikke søge om tilskud.
Registrering og godkendelse af tilskudsansøgere § 25. Nye ansøgere skal, for at kunne opnå tilskud efter § 1, stk. 2, nr. 2, eller § 1, stk. 2, nr. 3, registreres og godkendes hos Landbrugsstyrelsen.
Ansøgningen skal indsendes til Landbrugsstyrelsen på en formular, der kan findes på Landbrugsstyrelsens hjemmeside.
Kriterier for tilskudsberettigelse § 26. Tilskud er betinget af, at uddelingsperioden dækker undervisnings- og åbningsdage i det skoleår, som ansøgningen vedrører.
Forpligtelser § 27. Ansøgere, som nævnt i § 24, stk. 1, nr. 3-5, er forpligtet til at kunne forevise et underskrevet erklæringsskema fra den skole eller undervisningsmyndighed, hvortil produkterne leveres.
Erklæringsskemaet skal være påført skolens, institutionens, dagtilbuddets og eventuelt undervisningsmyndighedens navn, adresse, CVR-nr., P.nr. og det samlede antal registrerede elever på skolen, institutionen, dagtilbud eller undervisningsmyndigheden.
 Stk. 2. Landbrugsstyrelsen kan godkende anden form for dokumentation end erklæringsskema for ovenstående oplysninger.
§ 28. Ansøgere er forpligtet til, 1) at gennemføre uddelingen af mælk i overensstemmelse med tilskudsbetingelserne, 2) at sikre, at minimum 80 pct. af tilskuddet bruges til nedsættelse af den pris, som eleverne eller børnene betaler for de pågældende produkter, 3) i tilfældet, hvor ansøger er en juridisk person, jf. § 24, stk. 1, nr. 3-5, at informere skolen, institutionen, dagtilbuddet eller undervisningsmyndigheden om, at disse er forpligtet til at have internetbanner på forsiden af deres hjemmeside, hvor der oplyses, at der deltages i ordningen.
Alternativt er der mulighed for at hænge en plakat op på et klar synligt sted ved hovedindgangen, hvor det oplyses, at der deltages i ordningen.
Internetbanner eller plakat skal være synlig, indtil slutudbetalingen har fundet sted.
Landbrugsstyrelsen stiller banner og plakat til rådighed, 4) i tilfældet, hvor ansøger er en juridisk person, jf. § 24, stk. 1, nr. 3-5, at informere skolen, institutionen, dagtilbuddet eller undervisningsmyndigheden om, at disse er forpligtet til at sikre, uddeling af tilskudsberettigede produkter i forbindelse med normale skolemåltider sker i overensstemmelse med betingelserne herfor, jf. § 6, 5) i tilfældet, hvor ansøger er en juridisk person, jf. § 24, stk. 1, nr. 3-5, at informere skolen, institutionen, dagtilbuddet eller undervisningsmyndigheden om, at disse er forpligtet til at sikre, at de omfattede børn i ordningen deltager i læringsaktiviteter, 6) i tilfældet, hvor ansøger er en juridisk person, jf. § 24, stk. 1, nr. 3-5, at informere skolen, institutionen, dagtilbuddet eller undervisningsmyndigheden om, at disse er forpligtet til at iværksætte og dokumentere læringsaktiviteter i det skoleår ansøgningen vedrører og sikre, at dokumentationen kan fremvises ved fysisk kontrol, 7) i tilfældet, hvor ansøger er en juridisk person, jf. § 24, stk. 1, nr. 3-5, at videregive det materiale, som Landbrugsstyrelsen stiller til rådighed til den deltagende skole, institution, dagtilbud eller undervisningsmyndighed, 8) i tilfælde, hvor ordningen eller dele heraf er omfattet af udbudsloven eller bekendtgørelse af lov om indhentning af tilbud på visse offentlige og offentligt støttede kontrakter at opbevare dokumentation for, at disse regler er overholdt i mindst fem år og seks måneder fra datoen for afsluttende udbetaling af tilskud, 9) at afgive de oplysninger, som Landbrugsstyrelsen anmoder om til brug for sagsbehandlingen, 10) uden ugrundet ophold at give Landbrugsstyrelsen meddelelse om forhold, der kan medføre, at betingelserne for udbetaling af hele eller dele af tilskuddet er bortfaldet, og derfor ikke skal udbetales, eller som medfører, at allerede udbetalte tilskud skal tilbagebetales, 11) at sikre, at al dokumentation holdes tilgængelig i mindst fem år og seks måneder fra datoen for den afsluttende udbetaling af det pågældende tilskud, og 12) at sikre, at produkterne er tilgængelige til konsum for børnene.
§ 29. Deltagende skoler, institutioner, dagtilbud eller undervisningsmyndigheder med eller uden egen ansøgning er forpligtet til 1) at iværksætte og dokumentere læringsaktiviteter i det skoleår ansøgningen vedrører og sikre, at dokumentationen kan fremvises ved fysisk kontrol, 2) at sikre, at de omfattede børn i ordningen deltager i læringsaktiviteterne, 3) at have internetbanner på forsiden af deres hjemmeside, hvor der oplyses, at der deltages i ordningen.
Alternativt er der mulighed for at hænge en plakat op på et klart synligt sted ved hovedindgangen, hvor det oplyses, at der deltages i ordningen.
Internetbanner eller plakat skal være synlig, indtil slutudbetalingen har fundet sted.
Landbrugsstyrelsen stiller banner og plakat til rådighed, og 4) at sikre, at uddeling af tilskudsberettigede produkter i forbindelse med normale skolemåltider sker i overensstemmelse med betingelserne herfor, jf. § 6.
Tilskudsberettigede udgifter § 30. De tilskudsberettigede udgifter omfatter produkter som nævnt i § 1, stk. 2, nr. 2 og 3.
 § 31. De tilskudsberettigede udgifter kan ikke omfatte:
 1) Udgifter, hvortil der gives andre EU tilskud.
 2) Moms.
Beregning af tilskud § 32. Tilskud bliver givet på baggrund af standardomkostninger pr. elev/barn pr. undervisningsdag/åbningsdag pr. produktgruppe.
Landbrugsstyrelsen kan give tilskud svarende til 17 pct. af standardomkostningen, jf. tilskudssatsen i bilag 2.
 Stk. 2. For elever i skoler og undervisningsinstitutioner kan der maksimalt ydes tilskud til et kvantum mælk svarende til 0,25 liter mælk pr. elev. pr. undervisningsdag, jf. bilag 2.
 Stk. 3. For børn i daginstitutioner og dagtilbud kan der maksimalt ydes tilskud til et kvantum mælk svarende til 0,25 liter mælk pr. barn pr. åbningsdag, jf. bilag 2.
 Stk. 4. Tilskuddet kan højest beregnes på grundlag af 200 undervisningsdage eller åbningsdage.
Udbetaling af tilskud § 33. Udbetaling af tilskud er betinget af følgende:
 1) Alle ansøgte produkter er dokumenteret leveret eller dokumenteret uddelt.
 2) De i §§ 26-29 anførte kriterier og forpligtelser er opfyldte.
 Stk. 2. Ansøgning om udbetaling skal indgives til Landbrugsstyrelsen med bilag, som nævnt i stk. 3-4, på det ansøgningsskema, der findes på Landbrugsstyrelsens hjemmeside.
 Stk. 3. Ved ansøgning om udbetaling skal der indsendes følgende:
 1) Et ansøgningsskema om udbetaling.
 2) De i § 24, stk. 1, nr. 2-5, nævnte ansøgere, skal sammen med ansøgningen, jf. stk. 3, nr. 1, indsende et af skolen, institution eller dagtilbud udfyldt og underskrevet erklæringsskema, for hver skole, institution eller dagtilbud, der er omfattet af ansøgningen.
3) Dokumentation for de faktisk leverede eller uddelte mængder og typer af mælk, i form af en leveringsliste.
Leveringslisten skal være underskrevet.
 4) Dokumentation for at maksimummængderne pr. elev eller barn pr. dag er overholdt, jf. stk. 2 og 3.
Stk. 4. Ansøgninger om udbetaling indgives tre gange årligt dækkende perioderne 1) 1. august  31. oktober, 2) 1. november  28. februar, og 3) 1. marts  31. juli.
 Stk. 5. Udgifter er tilskudsberettigede i den periode, hvor mælken er leveret eller uddelt.
 Stk. 6. Ansøgning om udbetaling skal være modtaget i Landbrugsstyrelsen i følgende ansøgningsperioder:
 1) 1. januar  15. januar for uddelingsperioden 1. august  31. oktober, jf. stk. 4, nr. 1.
 2) 1. april  15. april for uddelingsperioden 1. november  28. februar, jf. stk. 4, nr. 2.
 3) 1. september  15. september for uddelingsperioden 1. marts  31. juli, jf. stk. 4, nr. 3.
Afgørelse på baggrund af oplysninger i ansøgningen § 34. Landbrugsstyrelsen træffer afgørelse om helt eller delvist afslag på ansøgning om tilskud, hvis 1) de påkrævede oplysninger i ansøgningen, jf. § 33, ikke er afgivet, 2) der er væsentlige mangler ved ansøgningen, 3) udgifterne ikke er tilskudsberettigede, jf. §§ 30 og 31, 4) ansøger har givet urigtige eller vildledende oplysninger eller har fortiet oplysninger af betydning for sagens afgørelse, 5) ansøger ikke er tilskudsberettiget, jf. § 24, 6) ansøgningen ikke vedrører den målgruppe, jf. § 3, stk. 1, eller de produkter, jf. § 1, stk. 2, nr. 2 og 3, ordningen omhandler, eller 7) ansøgningen er modtaget i Landbrugsstyrelsen før ansøgningsperioden, jf. § 33, stk. 6.
Afgørelse på baggrund af prioriteringen § 35. Landbrugsstyrelsen foretager en prioritering af de tilskudsberettigede ansøgninger, jf. stk. 2-4.
 Stk. 2. Der gives tilskud til ansøgninger modtaget inden for den to ugers periode, hvor ansøger kan indsende ansøgning om udbetaling, jf. § 33, stk. 6, hvis ansøgningerne opfylder betingelserne i § 33.
 Stk. 3. Såfremt de i stk. 2 nævnte ansøgninger beløbsmæssigt overstiger de midler, der er til rådighed under den pågældende uddelingsperiode, jf. § 33, stk. 4, reducerer Landbrugsstyrelsen tilskuddene med lige stor procentdel.
 § 36. Landbrugsstyrelsen kan forlange rigtigheden af oplysninger, der skal danne grundlag for udbetaling af tilskud, bekræftet af en godkendt revisor.
 § 37. Landbrugsstyrelsen udbetaler tilskuddet til ansøgers NemKonto.
Kapitel 5 Bortfald af tilsagn eller tilskud, nedsættelse af tilskud, advarsel og udelukkelse Bortfald af tilsagn og tilskud § 38. Landbrugsstyrelsen træffer afgørelse om bortfald af tilsagn eller tilskud i tilfælde, hvor kriterierne, jf. § 12 eller § 26 ikke overholdes.
Samtidig kan Landbrugsstyrelsen træffe afgørelse om tilbagebetaling af tilskud.
Nedsættelse af tilskud § 39. Landbrugsstyrelsen kan efter en konkret vurdering træffe afgørelse om hel eller delvis nedsættelse af tilskud når:
 1) Ansøger ikke overholder forpligtelserne, jf. § 13, § 14, nr. 1-2 og 8-14, § 27 og § 28, nr. 1-2 og 8-12.
 2) Ansøger har afgivet urigtige eller vildledende oplysninger eller fortiet oplysninger af betydning for sagens afgørelse.
 3) Ansøger undlader at yde den fornødne vejledning og hjælp ved gennemførelse af den i kapitel 6 nævnte kontrol, eller undlader at sikre, at skolerne, institutionerne eller dagtilbuddene medvirker til at yde den nødvendige vejledning og hjælp ved gennemførelse af den i kapitel 6 nævnte kontrol.
 4) Underretningsforpligtigelsen ikke er opfyldt, jf. § 14, stk. 1, nr. 10, og § 28, stk. 1, nr. 10.
 Stk. 2. Uanset stk. 1 kan Landbrugsstyrelsen opretholde tilsagn eller tilskud eller foretage en nedsættelse af den samlede værdi af de tilskudsberettigede udgifter, hvis udbudsloven, bekendtgørelse af lov om indhentning af tilbud på visse offentlige og offentligt støttede kontrakter, eller forpligtelserne i § 14, nr. 8, eller § 28, nr. 8, ikke er opfyldt.
 § 40. Landbrugsstyrelsen nedsætter tilskuddet, hvis tidsfristerne i § 21, stk. 6, eller § 33, stk. 6, overskrides:
 1) Med 5 pct. hvis tidsfristen er overskredet med 1-30 kalenderdage.
 2) Med 10 pct. hvis tidsfristen er overskredet med 31-60 kalenderdage.
 Stk. 2. Landbrugsstyrelsen nedsætter tilskuddet med yderligere 1 pct. pr. kalenderdag, hvis tidsfristerne i § 21, stk. 6, eller § 33, stk. 6, overskrides med mere end 60 kalenderdage, udregnet i forhold til den tilbageværende balance.
 § 41. Landbrugsstyrelsen kan opkræve renter efter de almindelige renteregler, på sager, hvor der træffes afgørelse om tilbagebetaling af tilskud.
Advarsel og udelukkelse § 42. Landbrugsstyrelsen kan uddele op til to advarsler, hvor forpligtelserne om læringsaktiviteter, jf. § 14, nr. 5-7, § 15, nr.1-2, § 28, nr. 5-7, og § 29, nr. 1-2, eller forpligtelsen om skiltning, jf. § 14, nr. 3, § 15, nr. 3, § 28, nr. 3, eller § 29, nr. 3, ikke overholdes, eller hvor det vurderes, at produkterne anvendes i madlavningen eller erstatter produkter, der indgår i de normalt afholdte skolemåltider, jf. § 14, nr. 4, § 15, nr. 4, § 28, nr. 4 eller § 29, nr. 4.
 Stk. 2. Hvor der tidligere er uddelt to advarsler om det samme forhold indenfor en treårig periode, kan Landbrugsstyrelsen efter en konkret vurdering, træffe afgørelse om udelukkelse fra ordningerne i op til 12 måneder.
 § 43. Hvor forpligtelserne, jf. § 13, § 14, nr. 1-2 og 8-14, § 27 og § 28, nr. 1-2 og 8-12, ikke overholdes, kan Landbrugsstyrelsen træffe afgørelse om udelukkelse fra ordningen i op til 12 måneder.
Kapitel 6 Myndigheder og kontrol § 44. Landbrugsstyrelsen forestår den administrative og fysiske kontrol i forbindelse med administrationen af ordningen.
 Stk. 2. Det påhviler støtteberettigede ansøgere at yde den nødvendige bistand ved kontrol, herunder at gøre dokumentation tilgængelig for kontrol, samt at sikre, at institutioner som nævnt i § 3, medvirker ved kontrol.
 Stk. 3. Landbrugsstyrelsen kan iværksætte stikprøvevis vægtkontrol på de deltagende skoler under ordningen for skolefrugt og -grønt.
Kapitel 7 Administration Obligatorisk digital kommunikation § 45. Al skriftlig kommunikation med Landbrugsstyrelsen i forbindelse med tilskud, godkendelse og udbetaling efter denne bekendtgørelse skal ske via e-mail.
Kapitel 8 Ikrafttræden § 46. Bekendtgørelsen træder i kraft den 29. marts 2022.
 Stk. 2. Bekendtgørelsen nr. 456 af 17. marts 2021 om tilskud til frugt, grønt og mælk til uddeling på skoler og dagtilbud mv. ophæves, men finder fortsat anvendelse for tilsagn, der er givet i medfør heraf og for øvrige ansøgninger, der vedrører skoleåret 2021-2022.
 Stk. 3. Bekendtgørelse nr. 335 af 31. marts 2020 om tilskud til frugt, grønt og mælk til uddeling på skoler og dagtilbud mv., finder fortsat anvendelse for tilsagn, der er givet i medfør heraf og for øvrige ansøgninger, der vedrører skoleåret 2020-2021.
Landbrugsstyrelsen, den 23. marts 2022 Lars Gregersen / Michael Etting Pentz Bilag 1 Tilskudssatser for uforarbejdet frugt og grønt, jf. bekendtgørelsens § 18 Konventionel frugt og grønt Bemærk: En tilskudssats er pr. 100 gram pr. barn pr. dag.
Der skal derfor som minimum uddeles 100 gram frugt/grønt pr. barn.
Økologisk frugt og grønt Bemærk: En tilskudssats er pr. 100 gram pr. barn pr. dag.
Der skal derfor som minimum uddeles 100 gram frugt/grønt pr. barn.
1) I bekendtgørelsen er der medtaget visse bestemmelser fra Europa-Parlamentets og Rådets forordning (EU) nr. 1308/2013 af 17. december 2013 om en fælles markedsordning for landbrugsprodukter og om ophævelse af Rådets forordning (EØF) nr. 0922/72, (EØF) nr. 234/79, (EF) nr. 1037/2001 og (EF) nr. 1234/2007, EU tidende 2013, nr.
L 347, side 671, som ændret ved Europa-Parlamentets og Rådets forordning (EU) 2021/2117 af 2. december 2021 om ændring af forordning (EU) nr. 1308/2013 om en fælles markedsordning for landbrugsprodukter, (EU) nr. 1151/2012 om kvalitetsordninger for landbrugsprodukter og fødevarer, (EU) nr. 251/2014 om definition, beskrivelse, præsentation, mærkning og beskyttelse af geografiske betegnelser for aromatiserede vinprodukter og (EU) nr. 228/2013 om særlige foranstaltninger på landbrugsområdet i Unionens fjernområder, nr.
L 435, side 262, Kommissionens delegerede forordning (EU) nr. 2017/40 om supplerende regler til Europa- Parlamentets og Rådets forordning (EU) nr. 1308/2013 for så vidt angår EU-støtte til uddeling af frugt og grøntsager, bananer og mælk i undervisningsinstitutioner og om ændring af forordning (EU) nr. 907/2014, EU tidende 2017, nr.
L 5, side 11, Kommissionens gennemførelsesforordning (EU) nr. 2017/39 om gennemførelsesbestemmelser til Europa-Parlamentets og Rådets forordning (EU) nr. 1308/2013 for så vidt angår EU-støtte til uddeling af frugt og grøntsager, bananer og mælk i undervisningsinstitutioner, EU tidende 2017, nr.
L 5, side 1. Ifølge artikel 288 i EUF-Traktaten gælder en forordning umiddelbart i hver medlemsstat.
Gengivelsen af disse bestemmelser i bekendtgørelsen er således udelukkende begrundet i praktiske hensyn og berører ikke forordningernes umiddelbare gyldighed i Danmark.
