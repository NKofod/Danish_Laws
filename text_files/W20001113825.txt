Kendelse fra Pressenævnet i sag nr.  

 17/2000 2 kvinder har klaget til Pressenævnet over en  

 artikel bragt i Hobro Avis den 19. januar 2000, idet de mener, at god  

 presseskik er tilsidesat.
De kræver endvidere, at Hobro Avis bringer et  

 genmæle.
 Hobro Avis bragte den 19. januar 2000 en artikel med  

 overskriften "Styrketræning øger sex-lysten", hvoraf  

 bl.a. fremgik at:
"Styrketræning er for alle.
Og jo ældre du er,  

 desto mere har du i virkeligheden brug for at styrketræne".
Som illustration til artiklen bragte bladet to billeder  

 fra det lokale motionscenter.
Det ene af billederne viser begge klagerne, der  

 begge er iført motionstøj, mens de står og kigger  

 på en motionsinstruktør, der sidder i et motionsapparat.  

 Billedet har underteksten: "Styrketræning øger ikke blot  

 muskelmassen, men også sexlysten, siger  Claus  René fra Hobro  

 Helse Sport". Det andet af billederne viser kun den ene klager, mens hun  

 iført motionstøj dyrker styrketræning for armene i et  

 motionsapparat.
Dette billede har underteksten: "Styrketræning er sundt  

 for folk i alle aldre, fastslår ny amerikansk rapport".
 Klagerne har anført, at de to billeder er taget for  

 2½ år siden i en helt anden forbindelse, og at de begge var uvidende  

 om, at billederne blev brugt til artiklen.
 Klagerne har endvidere anført, at de føler  

 sig krænket og misbrugt, og at de aldrig ville have medvirket  

 frivilligt til den pågældende artikel.
 Klagerne anfører endvidere, at de håber at  

 få sikkerhed for, at episoden ikke gentager sig, og at bladet sender  

 negativerne til billederne til dem.
 Klagerne har til brug for sagen formuleret følgende  

 genmælekrav:
 "Hobro Avis bragte den 19. januar 2000 en artikel med  

 overskriften: "Styrketræning øger sex-lysten". Som illustration  

 af denne artikel, har man brugt to arkivfotos af to lokale  

 forhenværende brugere af helse centret, som intet har med den omtalte  

 artikel at gøre".
Indklagede har tilbudt klagerne at bringe en berigtigelse,  

 hvor bladet redegør for, at billederne er arkivfotos uden tilknytning  

 til artiklens overskrift.
Bladet har endvidere returneret negativerne til  

 klagerne.
 Pressenævnet har fremsendt klagernes forslag til  

 genmæle til bladet, der ikke har reageret herpå.
I sagens behandling har følgende  

 nævnsmedlemmer deltaget: Per Sørensen, Jørgen Grunnet,  

 Kaare R.
Skou og Ole Askvig.
 Pressenævnet udtaler:
Billedmateriale, der anvendes i forbindelse med en  

 artikel, skal have relation til artiklens overskrift og indhold.
Da dette  

 ikke var tilfældet med billederne af klagerne, har bladet tilsidesat  

 god presseskik, og nævnet udtaler sin kritik af bladet.
 Ved at bringe de to billeder har bladet ikke bragt  

 oplysninger om klagerne af faktisk karakter, som er egnet til at  

 påføre dem nogen økonomisk eller anden skade af  

 betydning, og nævnet finder derfor ikke, at klagerne har krav på  

 at få bragt et genmæle.
 I medfør af medieansvarslovens § 49  

 pålægges det herefter den ansvarshavende redaktør af Hobro  

 Avis at offentliggøre følgende:
 "Kendelse fra Pressenævnet.
Hobro Avis bragte den 19. januar 2000 en artikel med  

 overskriften "Styrketræning øger sex-lysten". Artiklen var  

 illustreret af to billeder, hvoraf det ene viste begge klagerne, mens det  

 andet kun viste den ene af klagerne.
Billederne var taget i en anden  

 sammenhæng.
 [De 2 kvinder] har klaget til Pressenævnet over  

 anvendelsen af billederne, som de finder er i strid med god presseskik, og de  

 har krævet et genmæle.
 Bladet har tilbudt klagerne at bringe en berigtigelse, og  

 bladet har returneret negativerne til klagerne.
 Pressenævnet har i anledning af klagen udtalt, at  

 ved at bringe de to billeder har bladet ikke bragt oplysninger om klagerne af  

 faktisk karakter, som er egnet til at påføre dem nogen  

 økonomisk eller anden skade af betydning, og nævnet finder  

 derfor ikke, at klagerne har krav på at få bragt et  

 genmæle.
 Billedmateriale, der anvendes i forbindelse med en  

 artikel, skal imidlertid have relation til artiklens overskrift og indhold.  

 Da dette ikke var tilfældet med billederne af klagerne, har bladet  

 tilsidesat god presseskik, og nævnet udtaler sin kritik af bladet.
 København, den 22. marts 2000.
Per Sørensen, Jørgen Grunnet, Kaare R.
Skou  

 og Ole Askvig." Afsagt den 22. marts 2000.
