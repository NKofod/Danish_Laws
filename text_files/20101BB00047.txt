Fremsat den 17. december 2010 af Mogens Jensen (S), Holger K.
Nielsen (SF), Jørgen Poulsen (RV) og Per Clausen (EL) Forslag til folketingsbeslutning om krav til overholdelse af dansk lovgivning og reklamefrie udsendelser for at opnå støtte fra public service-puljen Folketinget pålægger regeringen at undersøge mulighederne for at udelukke medievirksomheder, der ikke overholder dansk lovgivning, fra at få støtte fra public service-puljen.
 Endvidere pålægges regeringen at sikre, at medievirksomheder, der modtager licensmidler fra public service-puljen, ikke kan bringe reklamer i de udsendelser, som er produceret med licensmidler.
Bemærkninger til forslaget Mediepolitikken er en afgørende hjørnesten i kulturpolitikken.
Forslagsstillerne er overordnet set af den opfattelse, at mediepolitikken bør bidrage til at sikre et mediebillede, der er kendetegnet ved pluralisme, demokratisk medleven, tilgængelighed, oplysning, kritisk journalistik og kvalitet i bredeste forstand.
Mediepolitikken indebærer en regulering af markedsføring i radio, fjernsyn og on demand-audiovisuelle medietjenester, som medvirker til at efterleve mediepolitikkens overordnede mål.
Forslagsstillerne finder det derfor problematisk, at danske licensmidler via public service-puljen går til at støtte programmer og dermed tv-stationer, der undlader at overholde reklamereglerne fastsat i lov om radio- og fjernsynsvirksomhed.
For situationen i dag er, at kommercielle tv-stationer sender til danske husstande fra London.
Dermed opnår tv-stationerne en række konkurrencemæssige fordele, samtidig med at tv-stationerne med den udenlandske placering kan unddrage sig dansk reklamelovgivning, ifølge hvilken det bl.a. ikke er tilladt med reklameafbrydelser midt i udsendelserne.
Samtidig modtager disse tv-stationer støtte fra licensmidlerne via public service-puljen.
Public service-puljen blev etableret i forbindelse med medieaftalen for 2007-2010 og blev finansieret af et overskydende licensprovenu.
Puljens formål er at yde støtte til produktion af dansk tv-drama og tv-dokumentar til udsendelse på andre fjernsynsforetagender end DR, de regionale TV 2-virksomheder og ikkekommercielle lokaltv-stationer.
Puljen bidrager til at supplere det aktuelle tv-udbud i forhold til kvalitet, alsidighed og mangfoldighed, og formålet med puljen er således overordnet set at bidrage til at opfylde de mediepolitiske målsætninger  ikke at støtte programmer og tv-stationer, der unddrager sig de i Danmark gældende regler for markedsføring.
Derfor bør det være et generelt krav for at kunne modtage støtte fra public service-puljen, at tv-stationerne skal overholde dansk lovgivning.
I forlængelse heraf bør det samtidig være en betingelse for at få støtte fra public service-puljen, at de støttede programmer ikke afbrydes af reklamer.
Skriftlig fremsættelse Mogens Jensen (S):
 Som ordfører for forslagsstillerne tillader jeg mig herved at fremsætte:
Forslag til folketingsbeslutning om krav til overholdelse af dansk lovgivning og reklamefrie udsendelser for at opnå støtte fra public service-puljen (Beslutningsforslag nr.
B 47) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
