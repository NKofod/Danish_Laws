Ankestyrelsen har revurderet praksis om behovsbestemt førtidspension  

 til personer i 50-59-årsalderen.
Resultatet blev en mindre lempelse i forhold  

 til den tidligere praksis.
 Som tidligere meddelt i Nyt fra Ankestyrelsen nr. 4/1993, har styrelsen  

 fået en del forespørgsler om praksis for tilkendelse af behovsbestemt  

 førtidspension til personer i aldersgruppen 50- 59- årige.
Vi har desuden i forbindelse med behandlingen af pensionssager fra hele  

 landet måttet konstatere, at der har udviklet sig nogen uensartethed i  

 tilkendelsespraksis.
Således har enkelte kommuner, i strid med Ankestyrelsens  

 praksis, tilkendt behovsbestemt førtidspension til kvinder i 55-års alderen,  

 uden forudgående forsøg på afprøvning af arbejdsplaceringsmulighederne.
 Ankestyrelsen har på den baggrund besluttet at tage spørgsmålet om  

 behovsbestemt førtidspension til personer i alderen 54-59 år op til fornyet  

 vurdering af praksis.
Lovgrundlag Efter bestemmelsen i lov om social pension § 14, stk. 3, nr. 3 kan der  

 tilkendes forhøjet almindelig førtidspension eller almindelig førtidspension  

 til personer i alderen 50-67 år, når sociale og helbredsmæssige forhold taler  

 for det.
 Tilkendelse af pension, når sociale og helbredsmæssige grunde taler for  

 det, betyder, at der kan tilkendes pension på et kombineret socialt og  

 helbredsmæssigt grundlag eller alene på socialt grundlag.
 Det er en betingelse for tilkendelse af pension efter § 14, stk. 3, nr. 3,  

 at der er tale om et varigt udækket forsørgelsesgrundlag.
 De nærmere regler om tilkendelse af behovsbestemt førtidspension fremgår  

 af Socialministeriets bekendtgørelse nr. 522 af 16. juni 1994, § 15 og § 16.  

 Det er en betingelse for tilkendelse af pension på socialt grundlag, at den  

 samlede indtægt for ansøgeren og dennes eventuelle ægtefælle ikke overstiger  

 en grænse, der fremgår af § 16.
Indtægtsgrænsen for forsørgelsesgrundlaget for gifte er det beløb, der  

 årligt højst kan udbetales i dagpenge ved sygdom eller fødsel.
For enlige er  

 grænsen 2/3 af dette beløb.
 Det er ikke en betingelse for tilkendelse af behovsbestemt førtidspension,  

 at ansøgeren har haft tilknytning til arbejdsmarkedet, men alene, at der skal  

 være et varigt udækket forsørgelsesbehov.
 Ved tilkendelse af pension på rent socialt grundlag skal der lægges vægt  

 på ansøgerens alder og tidligere erhvervsbaggrund, ligesom mulighederne for  

 at afhjælpe forsørgelsesbehovet gennem revalidering, omskoling eller selektiv  

 placering skal vurderes og eventuelt være forsøgt realiseret.
Ankestyrelsens praksis Efter Ankestyrelsens hidtidige praksis antages der, hos personer uden  

 væsentlige helbredsklager, i almindelighed først at foreligge et varigt behov  

 for forsørgelse, når de pågældende er omkring 60 år, medmindre  

 arbejdsprøvning, forsøg på arbejdsplacering mv. konkret har vist, at det ikke  

 er muligt for de pågældende at opnå eller generhverve tilknytning til  

 arbejdsmarkedet.
Først når ansøgerne er omkring 60 år, er der en formodning  

 for, at de ikke længere kan opnå beskæftigelse.
Nye principielle afgørelser I september 1994 har Ankestyrelsen behandlet 6 sager om behovsbestemt  

 førtidspension til kvinder i alderen 54-59 år.
 Alle ansøgerne havde meget beskedne eller slet ingen helbredsklager, som i  

 sig selv kunne udgøre nogen hindring for erhvervsarbejde.
 Der skulle derfor overvejende lægges vægt på deres alder og sociale  

 forhold, herunder tidligere uddannelses- og erhvervsbaggrund.
 Alle ansøgerne var blevet gift i de tidlige ungdomsår og havde i  

 forbindelse hermed eller i forbindelse med 1. graviditet, opgivet  

 erhvervsarbejde og var blevet husmødre.
 De havde således i et langt ægteskab opfyldt deres del af den gensidige  

 forsørgelsespligt ved at være husmødre, og det havde som udgangspunkt ikke  

 været deres hensigt at vende tilbage til erhvervsarbejde.
 Fælles for kvinderne var, at de efter det fyldte 50. år var kommet i en  

 social situation, der medførte, at forsørgelsesgrundlaget varigt faldt til  

 under udelukkelsesgrænsen.
 De var f.eks. gift med en noget ældre ægtefælle, der overgik til efterløn  

 på laveste sats eller til folkepension, eller de blev enlige i forbindelse  

 med skilsmisse eller ægtefællens død.
 Ved bedømmelsen af sagerne er der lagt vægt på alder, uddannelse og  

 tidligere erhvervserfaring.
Det er Ankestyrelsens vurdering, at der særligt for de kvinder, der  

 mangler uddannelse og erhvervserfaring, og som i mange år har været  

 fraværende fra arbejdsmarkedet, er en formodning for, at de kun har få eller  

 ingen ressourcer, der kan udnyttes i forhold til revalidering/oplæring og  

 arbejdstræning.
Ved vurderingen lægges der vægt på, at ressourcerne i forhold  

 til erhvervsarbejde aftager med alderen.
Efter disse kriterier blev der i to sager tilkendt behovsbestemt  

 førtidspension til 57-årige kvinder, der var uden uddannelse og  

 erhvervserfaring.
Efter mange års fravær fra arbejdsmarkedet kunne det ikke  

 længere forventes, at de havde ressourcer, der kunne udnyttes  

 erhvervsmæssigt, således at de kunne bidrage til forsørgelsesgrundlaget.
Der  

 blev således ikke i disse sager stillet krav om forudgående arbejdsprøvning.
 En 54-årig gift kvinde, der ligeledes var uden uddannelse og  

 erhvervserfaring, fik afslag på behovsbestemt førtidspension, med henvisning  

 til, at hendes helbredsforhold ikke skønnedes at være til hinder for  

 erhvervsarbejde, herunder arbejdsprøvning eller andre tiltag med henblik på  

 forbedring af hendes muligheder for at opnå beskæftigelse.
I tre sager var der tale om ansøgere i aldersgruppen 55-57 år, der havde  

 uddannelse og tidligere nogen erhvervserfaring, men som havde valgt at være  

 husmødre i en længere årrække.
Der blev her givet afslag på behovsbestemt  

 førtidspension med mindre arbejdsprøvning konkret havde vist, at der ikke  

 længere var realistiske erhvervsmuligheder.
Praksisændring Afgørelserne betyder således en mindre lempelse i forhold til den  

 tidligere praksis for så vidt angår tilkendelse af behovsbestemt  

 førtidspension til ansøgere, hvor det på grund af alder, manglende  

 uddannelse, manglende tidligere erhvervserfaring og mangeårigt fravær fra  

 arbejdsmarkedet må formodes, at de ikke længere vil kunne opnå tilknytning  

 til arbejdsmarkedet.
 Nærmere redegørelse for de enkelte sager fremgår af SM P-20-94, som er  

 udsendt 15. december 1994.
 De vil udgøre et supplement, samt betyde en delvis ændring af den praksis,  

 der bl.a. fremgår af SM P-4-87, SM P-7-87, SM P-21-87, SM P-5-88, SM P-7-88,  

 SM P-13-88, SM P-16-88, SM P-11-89.
