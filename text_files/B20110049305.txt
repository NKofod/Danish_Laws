Bekendtgørelse om HyperCard I medfør af tekstanmærkning nr. 126 ad § 28, jf.
Aktstykke nr. 125 af 19. maj 2011, fastsættes:
 § 1. HyperCard er et periodekort til befordring i bus, tog og metro i den offentlige servicetrafik, som tilbydes uddannelsessøgende på ungdomsuddannelser, der opfylder de betingelser, herunder om hvilke uddannelser, omfang, studieaktivitet m.v., som fremgår af kapitel 2 i lovbekendtgørelse nr. 170 af 24. februar 2009 om befordringsrabat til uddannelsessøgende i ungdomsuddannelser m.v.
 § 2. HyperCard giver følgende rettigheder for indehaveren:
 1) Befordring med bus, tog og metro i den offentlige servicetrafik i alle takstzoner i det takstområde, hvor den uddannelsessøgende har registreret adresse i Det Centrale Personregister (CPR). Takstområderne fremgår af bilag 1.
 2) Befordring med bus, tog og metro i den offentlige servicetrafik mellem den uddannelsessøgendes registrerede adresse i Det Centrale Personregister (CPR) og den relevante uddannelsesinstitution på de vilkår, som Uddannelsesstyrelsen fastsætter som følge af §§ 6 og 8 i lovbekendtgørelse nr. 170 af 24. februar 2009 om befordringsrabat til uddannelsessøgende i ungdomsuddannelser m.v.
 3) Befordring med al offentlig servicetrafik med bus, tog og metro på børnetakst i alle øvrige takstområder end det takstområde hvor den uddannelsessøgende har registreret adresse i Det Centrale Personregister (CPR). Kortet giver endvidere adgang til bus- og privatbanetransport mellem takstområder på børnetakst.
 4) Befordring med ungdomsbillet mellem takstområder på de jernbanestrækninger, hvor der udføres offentlig servicetrafik på kontrakt med staten (Wildcard- og Wundercardtakst).
 § 3. Bestilling af HyperCard, kontrol af bestilling m.v. administreres af Uddannelsesstyrelsen i det system, som, jf. § 14 i lovbekendtgørelse 170 af 24. februar 2009 om befordringsrabat til uddannelsessøgende i ungdomsuddannelser m.v., er opbygget til at håndtere befordringsrabat.
§ 4. Den uddannelsessøgende skal selv betale et egenbetalingsbeløb på 300 kr. pr. måned, hvor periodekortet er gyldigt.
Udstedes HyperCard som er periodekort med valgfri gyldighed på mindst 30 dage skal den uddannelsessøgende betale et egenbetalingsbeløb på 9,86 kr. for hver dag, hvor periodekortet er gyldigt.
 § 5. Administrationen af HyperCard, herunder bl.a. regler om kompensation, aftaler om fælles markedsføring og rejseregler for at bruge HyperCard aftales mellem Trafikstyrelsen og de befordringsansvarlige (Trafikselskaberne, Bornholms Regionskommune, de jernbanevirksomheder, der udfører offentlig servicetrafik på kontrakt med staten, og Metroselskabet I/S) samt mellem Trafikstyrelsen og Uddannelsesstyrelsen.
 § 6. Denne bekendtgørelse træder i kraft den 27. maj 2011.
