(Til politidirektøren i København og  

 samtlige politimestre) I de senere år er ænder og andre svømmefugle adskillige gange i stort  

 antal kommet i berøring med den fra skibe i havet udledte spildolie og har  

 herved mistet flyveevnen, hvorfor de i hjælpeløs tilstand er drevet ind på  

 kysten, eller er omkommet af sult på havet.
Hvor dette er sket i større omfang har vedkommende politimester i hvert  

 enkelt tilfælde truffet aftale med jagtrådet, en stedlig jagtforening eller  

 foreningen til dyrenes beskyttelse om aflivning af olieindsmurte ænder, som  

 er drevet i land i hjælpeløs tilstand.
Da imidlertid tilfælde af denne art  

 forekommer i stigende antal, har man fundet det mere hensigtsmæssigt at  

 fastsætte almindelige regler for den fremgangsmåde, der vil være at anvende,  

 hvorfor landbrugsministeriet herved bestemmer følgende:
Olieindsmurt fuglevildt, som findes i hjælpeløs tilstand, kan - også i  

 fredningstiden - aflives ved politiets foranstaltning.
Aflivningen bør, så  

 vidt muligt, foretages med bistand af en jagtkonsulent eller en stedlig  

 jagtforening, der må forudsættes at kunne anvise egnede personer, som uden  

 vederlag er villige til at foretage aflivningen.
De personer, som medvirker  

 herved, kan få udleveret 2 patroner for hvert nedskudt stykke fuglevildt.  

 Udgifterne hertil refunderes politiet af jagtfonden.
 De nedskudte fugle skal afleveres til politiet, som foranlediger dem  

 destrueret.
 Såfremt de undtagelsesvis måtte være egnede til menneskeføde, afleveres de  

 dog af politiet til et alderdomshjem eller til andet velgørende formål.  

 Eventuelle udgifter ved destruktionen refunderes politiet af jagtfonden.
