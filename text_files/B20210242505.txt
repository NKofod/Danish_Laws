Bekendtgørelse om fastsættelse af grænser for besiddelse af råvarederivater1) I medfør af § 128, stk. 1, i lov om kapitalmarkeder, jf. lovbekendtgørelse nr. 2014 af 1. november 2021, som ændret ved lov nr. 2383 af 14. december 2021, fastsættes:
 § 1. Bekendtgørelsen finder anvendelse for landbrugsråvarederivater og kritiske eller væsentlige råvarederivater, der handles på markedspladser, der er underlagt Finanstilsynets tilsyn, og gennem økonomisk tilsvarende OTC-kontrakter.
 § 2. Finanstilsynet fastsætter grænser for, hvor stor en nettoposition en person må besidde i et råvarederivat, der er omfattet af § 1 i overensstemmelse med Kommissionens delegerede forordning (EU) 2017/591 af 1. december 2016 om supplerende regler til Europa-Parlamentets og Rådets direktiv 2014/65/EU for så vidt angår reguleringsmæssige tekniske standarder for anvendelse af positionslofter på råvarederivater samt Europa-Parlamentets og Rådets direktiv (EU) 2021/338 af 16. februar 2021 om ændring af direktiv 2014/65/EU, for så vidt angår oplysningskrav, produktstyring og positionslofter, og af direktiv 2013/36/EU og (EU) 2019/878, for så vidt angår deres anvendelse på investeringsvirksomheder, med henblik på at bidrage til genopretningen efter covid-19-krisen.
 Stk. 2. Finanstilsynet reviderer grænserne, når der er en betydelig forandring i det disponible udbud, antallet af åbne positioner eller en anden væsentlig forandring på markedet for det pågældende råvarederivat, der er omfattet af § 1.
 Stk. 3. Finanstilsynet offentliggør de fastsatte grænser på Finanstilsynets hjemmeside.
 § 3. Bekendtgørelsen træder i kraft den 1. januar 2022.
 Stk. 2. Bekendtgørelse nr. 1229 af 24. november 2017 om fastsættelse af grænser for besiddelse af råvarederivater ophæves.
Finanstilsynet, den 14. december 2021 Jesper Berg / Anne Bruun 1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2014/65/EU af 15. maj 2014 om markeder for finansielle instrumenter og om ændring af direktiv 2002/92/EF og direktiv 2011/61/EU, EU-Tidende 2014, nr.
L 173, side 349 og dele af Europa-Parlamentets og Rådets Direktiv (EU) 2021/338 af 16. februar 2021 om ændring af direktiv 2014/65/EU, for så vidt angår oplysningskrav, produktstyring og positionslofter, og af direktiv 2013/36/EU og (EU) 2019/878, for så vidt angår deres anvendelse på investeringsvirksomheder, med henblik på at bidrage til genopretningen efter covid-19-krisen, EU Tidende 2021, nr.
L 68, side 14.
