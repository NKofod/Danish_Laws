Skriftlig fremsættelse (30. oktober 2014) Erhvervs- og vækstministeren (Henrik Sass Larsen):
 Herved tillader jeg mig for Folketinget at fremsætte:
Forslag til lov om Danmarks Grønne Investeringsfond (Lovforslag nr.
L 46) Formålet med lovforslaget er at etablere Danmarks Grønnere Investeringsfond.
Fonden skal yde lån investeringer, der fremmer den grønne omstilling af samfundet.
Fonden kan blandt andet yde lån til investeringer i energibesparelser, vedvarende energianlæg og større energimæssig ressourceudnyttelse.
Etableringen af fonden er en del af Aftale om et grønnere Danmark, som regeringen indgik med SF og Enhedslisten i juni 2014.
Fondens målgruppe er offentlige og private virksomheder, fonde, foreninger, almene boligorganisationer mv.
Fonden etableres med en egenkapital på op til 200 mio. kr., og en statsgaranteret låneramme på op til 5 mia. kr.
I første omgang får fonden en egenkapital på 80 mio. kr. og en statsgaranteret låneramme på 2 mia. kr.
Fondens samlede finansiering kan højst udgøre 60 pct. af virksomhedernes omkostninger forbundet med projekterne målt på porteføljeniveau for fonden.
Fondens økonomi skal hvile i sig selv.
Fonden etableres med en uafhængig bestyrelse på op til seks medlemmer, der udpeges af erhvervs- og ministeren.
Bestyrelsen skal have kompetencer på både kredit- og investeringsområdet, samt viden om energi og ressourcer.
Bestyrelsen skal varetage den overordnede og strategiske ledelse af fonden.
Erhvervs- og vækstministeren fører tilsyn med fonden, og har mulighed for at fastsætte nærmere regler om lånevilkår, administration, ledelse mm.
Vækstfonden varetager sekretariatsbetjeningen af fonden.
Fonden skal yde lån til projekter, som ikke ville være blevet igangsat uden finansieringen, eller som bliver fremrykket væsentlig som følge af finansiering.
Fonden får bl.a. mulighed for at indgå i samarbejde med bl.a. energiselskaber.
Det bliver blandt andet muligt for fonden at yde rammelån til energiselskaberne til projekter målrettet den samlede kundekreds.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
