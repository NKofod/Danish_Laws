(Ungdomscirkulæret) I.
Indledning.
1. Som følge af de ændringer, der siden udsendelsen af  

 RAC 260 af 7. december 1932 og RAC 162 af 15. september 1934 er sket i  

 praksis og i lovgivningen blandt andet ved straffelovs- og  

 retsplejelovsændringerne i 1961 og ved lov nr. 193 af 4. juni 1964 om børne-  

 og ungdomsforsorg, har jeg anset det for hensigtsmæssigt at udarbejde en ny  

 vejledning om behandlingen af sager mod unge lovovertrædere.
Denne vejledning  

 træder i stedet for forskrifterne om unge lovovertrædere i 1932- og  

 1934-cirkulærerne.
Efter aftale med justitsministeriet indbefatter  

 vejledningen reglerne i JMC 10 af 31. januar 1940 angående strafferetlig  

 undersøgelse mod personer under 21 år og afhøring af børn.
2. Forskrifterne finder anvendelse på lovovertrædere  

 under 21 år, for så vidt angår ungdomsfængsel dog også lovovertrædere over  

 denne alder.
Første afsnit om reaktionsvalget indeholder en beskrivelse af  

 gældende ret og almindelig fulgt praksis og tilsigter - bortset fra en  

 anvisning om at anvende tiltalefrafald med vilkår om børne- og ungdomsforsorg  

 i mere begrænset omfang - ingen ændring i behandlingen af disse sager.
I den  

 hensigt at opnå en afkortning af ekspeditionstiden, især for sager der  

 afgøres med tiltalefrafald mod børne- og ungdomsforsorg, gives der i andet  

 afsnit anvisning om forskellige ændringer i fremgangsmåden, navnlig således  

 at retsbehandlingen som regel koncentreres i et retsmøde, hvor  

 forundersøgelsesforhør holdes, og godkendelse af vilkårene for og  

 tilkendegivelse om retsvirkningerne af tiltalefrafaldet finder sted.
II.
Reaktionsvalget.
A.
Almindelige retningslinier.
3. Fremstillingen i dette afsnit giver alene en  

 kortfattet orientering om reaktionsvalget over for unge lovovertrædere ved  

 visse særligt hyppigt forekommende kriminalitetsformer.
Den indeholder  

 retningslinier, som har støtte i praksis, men er ikke udtømmende og må  

 suppleres med eftersyn af domspraksis og håndbogs- og  

 tidsskriftslitteraturen.
Der henvises tillige til Straffelovkommissionens  

 betænkning vedrørende ungdomskriminaliteten (nr. 232/1959).
 4. Over for unge lovovertrædere vil der i stedet for  

 almindelig straf navnlig kunne være spørgsmål om at anvende tiltalefrafald  

 eller ungdomsfængsel.
5. Kompetencereglerne med hensyn til tiltalefrafald  

 findes nu i retsplejelovens § 723. Herefter kan statsadvokaten træffe  

 bestemmelse om tiltalefrafald, når tiltalefrafaldet indeholder vilkår om, at  

 sigtede undergives børne- og ungdomsforsorg.
Var sigtede under 18 år på  

 gerningstiden, kan statsadvokaten træffe bestemmelse om tiltalefrafald, når  

 tiltalefrafaldet meddeles på samme vilkår, som kan fastsættes i betingede  

 domme.
Disse former for tiltalefrafald kan tillige betinges af indenretlig  

 bødevedtagelse.
Bestemmelse om tiltalefrafald, der ikke indeholder vilkår,  

 eller alene vilkår om bødevedtagelse, eventuelt tillige erstatning, træffes  

 af rigsadvokaten, medmindre forholdet er omfattet af JMB 244 af 24. september  

 1957 eller andre særlige kompetenceregler.
Finder politimesteren, at en  

 politisag bør afgøres med vilkår om børne- og ungdomsforsorg, forelægges  

 sagen for statsadvokaten.
6. Hvis den, der er fritaget for tiltale i henhold til  

 et betinget tiltalefrafald, i prøvetiden gør sig skyldig i nyt strafbart  

 forhold eller begår en væsentlig overtrædelse af vilkårene, vil der være  

 mulighed for genoptagelse af sagen.
Sådanne sager - bortset fra ubetydelige  

 politiforseelser - forelægges som hidtil for statsadvokaten.
Medmindre  

 tiltalefrafaldet er besluttet af højere anklagemyndighed, bestemmer  

 statsadvaokaten, om genoptagelse skal ske.
Hertil vil der navnlig være  

 anledning, når der nu kan være spørgsmål om at dømme til ungdomsfængsel eller  

 anden indgribende foranstaltning.
Har den pågældende i forbindelse med  

 tiltalefrafaldet været institutionsanbragt, f.eks. på et hjem under børne- og  

 ungdomsforsorgen, træffes der i almindelighed ikke bestemmelse om  

 genoptagelse.
Det samme gælder, når der er forløbet lang tid fra  

 tiltalefrafaldet, eller hvis den nu foreliggende kriminalitet er af en anden  

 beskaffenhed end den, der ligger til grund for tiltalefrafaldet, eller den  

 tidligere kriminalitet er af ringe betydning.
Tiltalefrafaldet vil, selvom  

 sagen ikke genoptages, kunne dokumenteres til belysning af tiltaltes  

 kriminelle aktivitet.
7. Såfremt det må anses for formålstjenligt, kan  

 lovovertrædere, der på domstidspunktet er under 21 år, i stedet for  

 fængselsstraf idømmes ungdomsfængsel.
Når særlige grunde taler derfor, kan  

 denne strafart anvendes over for lovovertrædere mellem 21 og 23 år.  

 Ungdomsfængsel idømmes kun sjældent, når tiltalte er op mod 21 år på  

 domstidspunktet.
Flertallet af de lovovertrædere, der anses med  

 ungdomsfængsel, er i aldersgruppen 18-20 et halvt år, men ungdomsfængsel  

 bruges dog også jævnligt over for personer under denne alder, når børne- og  

 ungdomsforsorg har vist sig frugtesløs, eller kriminaliteten er af en så grov  

 beskaffenhed, at retshåndhævelsesgrunde gør det betænkeligt at begrænse  

 reaktionen til tiltalefrafald eller betinget dom.
8. Ved fuldbyrdelsen lægges der ifølge straffelovens §  

 41, stk. 2 vægt på den unges sociale og karaktermæssige udvikling gennem  

 arbejdstræning, oplæring og undervisning.
Det bør iagttages, at der ikke  

 nedlægges påstand om ungdomsfængsel over for sigtede, der i intelligensmæssig  

 henseende nærmer sig åndssvagegrænsen.
Formodning om tilstedeværelsen af  

 andre psykiske defekter kan ligeledes gøre anbringelse i ungdomsfængsel  

 utilrådelig, men mindre udtalte intelligensmangler og andre mindre  

 betydningsfulde mentale afvigelser er i reglen ikke til hinder for placering  

 i ungdomsfængsel.
9. Ungdomsfængsel fuldbyrdes for tiden i de åbne  

 fængsler Søbysøgaard, Møgelkær og Kærshovedgaard og den lukkede  

 ungdomsfængselsafdeling i statsfængslet i Nyborg; modtagelsesafdelingen er  

 placeret i Vestre fængsel.
Kvinder kan ikke modtages i ungdomsfængsel.
10. Ifølge straffelovens § 41, stk. 4 kan  

 fængselsnævnet træffe bestemmelse om, at en ungdomsfængselsfange skal  

 overføres til særfængsel, men stiller det sig på forhånd som en nærliggende  

 mulighed, at en sådan overførelse vil finde sted, bør der som regel ikke  

 nedlægges påstand om ungdomsfængsel.
Om genindsættelse i ungdomsfængsel  

 henvises til bemærkningerne nedenfor under pkt. 27.
B.
Berigelseskriminalitet - Sigtede under 18 år.
 11. Den hyppigst anvendte reaktion over for  

 lovovertrædere under 18 år, hvis kriminalitet består i eller domineres af  

 berigelsesforbrydelser, er betinget tiltalefrafald i reglen med vilkår om  

 børne- og ungdomsforsorg, eventuel af nærmere angivet art.
12. De hjælpeforanstaltninger, der kan iværksættes af  

 børne- og ungdomsforsorgen, er opregnet i § 27, stk. 2 i lov 193 af 4. juni  

 1964 om børne- og ungdomsforsorg.
Tiltalefrafaldet kan som hidtil nærmere  

 angive de hjælpeforanstaltninger, der stilles som vilkår for  

 tiltalefrafaldet.
Navnlig vil det kunne være af praktisk betydning at betinge  

 tiltalefrafaldet af, at sigtede anbringes i ungdomshjem eller i øvrigt uden  

 for hjemmet.
Det er børne- og ungdomsværnet, der tager bestemmelse om  

 iværksættelsen af hjælpeforanstaltninger og om disses nærmere indhold,  

 herunder om anbringelse uden for hjemmet.
Til opfyldelse af et vilkår, der  

 lyder på, at sigtede undergives børne- og ungdomsforsorg kræves i det  

 mindste, at der beskikkes den unge en tilsynsværge.
13. Hjælpeforanstaltninger kan iværksættes over for  

 børn og unge under 18 år, der har ophold her i landet.
Er en beslutning om  

 beskikkelse af tilsynsværge eller om anbringelse uden for hjemmet ikke  

 ophævet ved det fyldte 18. år, kan disse hjælpeforanstaltninger, jfr. lovens  

 § 29, stk. 2, også efter dette tidspunkt ændres til eller forbindes med andre  

 hjælpeforanstaltninger.
Hjælpeforanstaltningerne skal ifølge lovens § 45  

 ophøre, når formålet med foranstaltningerne er nået eller fortsat hjælp i  

 øvrigt ikke er påkrævet og senest når den unge fylder 21 år.
Herefter er det  

 ikke en betingelse for forsorgens varighed udover det 18. år, at der er  

 truffet beslutning herom inden 18 års dagens indtræden, eller at den  

 pågældende er eller har været anbragt på ungdomshjem.
Der vil således ikke  

 længere være anledning til et særskilt vilkår om forsorgsforlængelse udover  

 det 18. år; men der er intet til hinder for, at statsadvokaten i  

 tiltalefrafaldet angiver den tid for tilsynets varighed, som han finder  

 påkrævet.
14. Udgår den pågældende af børne- og ungdomsforsorgen  

 inden udløbet af en fastsat tilsynstid eller kort efter, at tiltale er  

 frafaldet, er der mulighed for - med rettens godkendelse - at overføre  

 tilsynet til Dansk Forsorgsselskab.
Det samme gælder, hvis børne- og  

 ungdomsforsorgens tilsyn viser sig ufyldestgørende.
 15. Når sigtede er op mod 18 år, vil vilkår om tilsyn  

 af Dansk Forsorgsselskab med pligt til at efterkomme forsorgsselskabets  

 bestemmelser om ophold og arbejde, eventuelt suppleret med adgang til  

 anbringelse i hjem eller andre vilkår, som kan fastsættes i betingede domme,  

 ofte være at foretrække for vilkår om børne- og ungdomsforsorg.
16. Beslutning om iværksættelse af  

 hjælpeforanstaltninger efter loven om børne- og ungdomsforsorg træffes af  

 børne- og ungdomsværnet i den kommune, hvor indehaveren af  

 forældremyndigheden, eller den, der faktisk udøver forældremyndigheden her i  

 landet, har bopæl, og ellers i den unges opholdskommune, lovens § 36.  

 Hjælpeforanstaltningerne skal så vidt muligt iværksættes i samarbejde med  

 forældremyndighedens indehaver eller udøver, og endelig beslutning om  

 anbringelse uden for hjemmet kan kun træffes, efter at indehaveren eller  

 udøveren af forældremyndigheden har haft lejlighed til at udtale sig over for  

 børne- og ungdomsværnet, jfr. § 30, smh. med § 28. Sådanne foranstaltninger,  

 som ikke kan udsættes uden fare for den unges vel, kan dog ifølge § 33  

 iværksættes foreløbigt, og når børne- og ungdomsværnet ikke er samlet, kan  

 beslutning om foreløbige foranstaltninger træffes og erklæring til brug for  

 afgørelsen om tiltalefrafald afgives af formanden, eventuelt af næstformanden  

 (næstformændene). Iværksætter børne- og ungdomsværnet ikke de  

 foranstaltninger, som er påkrævet, kan Landsnævnet for Børne- og  

 ungdomsforsorg ifølge § 54, stk. 2 træffe beslutning derom og pålægge børne-  

 og ungdomsværnet at gennemføre beslutningen.
Er det som vilkår i et  

 tiltalefrafald fastsat, at sigtede skal anbringes på nærmere angivet måde, og  

 træffer børne- og ungdomsværnet, efter at sigtede er inddraget under forsorg,  

 ikke beslutning om anbringelse i overensstemmelse med vilkåret, afgør  

 Direktoratet for Børne- og ungdomsforsorg ifølge § 56, hvor den pågældende  

 skal anbringes.
 17. Tiltalefrafald med vilkår om børne- og  

 ungdomsforsorg betinges tillige af, at sigtede efterkommer de forskrifter,  

 som forsorgsmyndigheden meddeler ham, og forbindes med det vilkår, at sigtede  

 i en nærmere fastsat prøvetid, der kun under særlige omstændigheder kan  

 overstige 3 år, men som hyppigt bestemmes til 2 år, og kan fastsættes til 1  

 år, ikke begår strafbart forhold.
 18. Om der til et tiltalefrafald skal knyttes vilkår  

 om børne- og ungdomsforsorg, eventuelt af nærmere angivet art, beror i første  

 række på, om vilkåret må anses som formålstjenligt med henblik på at  

 stabilisere den unge, men for anklagemyndighedens vedkommende kan også  

 retshåndhævelseshensyn komme i betragtning; kriminalitetens grovhed kan  

 f.eks. gøre det påkrævet, at gerningsmanden fjernes fra den by eller egn,  

 hvor forbrydelsen er blevet begået.
19. Det bør iagttages, at tiltalefrafald med vilkår om  

 børne- og ungdomsforsorg ikke benyttes for skematisk.
Ved gentaget  

 kriminalitet må det overvejes, om det er rigtigt at begrænse reaktionen til  

 tiltalefrafald, eventuelt med skærpede vilkår, herunder vilkår om vedtagelse  

 af bøde, eller om andre foranstaltninger, navnlig ungdomsfængsel, må anses  

 for mere formålstjenlige.
Opmærksomheden henledes på, at retten, f.eks. i  

 tilfælde, hvor den ikke mener at kunne tage en påstand om ungdomsfængsel til  

 følge, efter straffelovændringen i 1961 har mulighed for ved afsigelse af  

 betinget dom at etablere eller opretholde vilkår om børne- og ungdomsforsorg.  

 Begrunder kriminaliteten - den nu foreliggende og den tidligere registrerede  

 - ikke anden reaktion end tiltalefrafald, er der intet til hinder for på ny  

 at frafalde tiltale med vilkår om børne- og ungdomsforsorg.
Men er sigtede  

 allerede i henhold til tiltalefrafald inddraget under børne- og  

 ungdomsforsorg, vil det kunne være praktisk uden på ny at indhente erklæring  

 fra børne- og ungdomsværnet at afgøre sagen med et tiltalefrafald, der alene  

 indeholder vilkår om straffri vandel - efter omstændighederne kombineret med  

 bøde - således at det i resolutionen indskærpes, at de tidligere fastsatte  

 vilkår om børne- og ungdomsforsorg stadig står ved magt.
Denne fremgangsmåde  

 vil f.eks. være anvendelig ved sædvanlig undvigelseskriminalitet begået under  

 rømning fra ungdomshjem, når forstanderen har erklæret sig villig til at tage  

 sigtede tilbage, men kan også bruges i andre tilfælde, hvor tiltale kort  

 forinden er frafaldet på vilkår af børne- og ungdomsforsorg, eller når det i  

 øvrigt er klart, at sigtede skal forblive under børne- og ungdomsforsorg, og  

 der ikke er anledning til at ændre vilkårene.
20. Findes hjælpeforanstaltninger i henhold til loven  

 om børne- og ungdomsforsorg ikke formålstjenlige, f.eks. fordi det må  

 antages, at kriminaliteten ikke står i forbindelse med personlige eller  

 hjemlige forhold eller manglende evne til social tilpasning, kan tiltale  

 frafaldes alene på vilkår, at sigtede i en nærmere fastsat prøvetid, der kun  

 under særlige omstændigheder kan overstige 3 år, men som hyppigt bestemmes  

 til 2 år, og kan fastsættes til 1 år, ikke begår strafbart forhold.
Er  

 sigtede op mod 18 år, vil tilsyn af Dansk Forsorgsselskab med adgang til at  

 træffe bestemmelse om ophold og arbejde som nævnt under pkt. 15 ofte være at  

 foretrække for børne- og ungdomsforsorg.
Må andre vilkår, jfr. straffelovens  

 § 57, anses som formålstjenlige, kan sådanne vilkår knyttes til  

 tiltalefrafaldet.
21. Et tiltalefrafald, hvortil der er knyttet vilkår  

 af anden art, kan som omtalt i pkt. 5 yderligere betinges af, at sigtede i  

 retten vedtager at betale en bøde.
Hertil vil der især være anledning, dels  

 når der kan være grund til en skærpelse af reaktionen i forhold til en  

 tidligere afgørelse, dels i tilfælde hvor sigtede har gjort sig skyldig i  

 uligeartet kriminalitet, og der for et eller nogle af forholdene, f.eks.  

 brugstyveri, efter almindelig praksis er forskyldt bødestraf.
Vilkår om bøde  

 bør dog som regel kun stilles, når sigtede er betalingsdygtig og i  

 almindelighed ikke, når han er anbragt på hjem under børne- og  

 ungdomsforsorgen, eller tiltalefrafaldet indeholder vilkår om sådan  

 anbringelse.
22. Det er en betingelse for at afgøre sagen med et  

 betinget tiltalefrafald, at sigtede i retten har aflagt en uforbeholden  

 tilståelse, hvis rigtighed bestyrkes ved de i øvrigt foreliggende  

 omstændigheder.
Nægter han sig skyldig, kan de foran omtalte vilkår - efter  

 straffelovændringen i 1961 også vilkår om børne- og ungdomsforsorg -  

 fastsættes i en betinget dom.
Der er intet til hinder for at benytte denne  

 fremgangsmåde også i andre tilfælde, dersom det må antages, f.eks. ifølge  

 udtalelse fra børne- og ungdomsforsorgens myndigheder, at denne reaktionsform  

 af pædagogiske grunde må foretrækkes for et tiltalefrafald.
 23. Omfattes kriminaliteten af straffelovens § 287,  

 kan tiltale frafaldes uden vilkår - eller alene mod vedtagelse af dagbøder  

 eller betaling af erstatning - således at det gennem underretning til børne-  

 og ungdomsværnet om sagens udfald overlades til disse myndigheder på egen  

 hånd at tage bestemmelse om, hvorvidt hjælpeforanstaltninger skal iværksættes  

 over for sigtede.
24. Tiltalefrafald uden vilkår er som omtalt nedenfor  

 under C den sædvanlige fremgangsmåde, når genindsættelse i eller  

 tilbageførelse til ungdomsfængsel finder sted.
Denne form er tillige  

 anvendelig, når sigtede er under åndssvageforsorg eller psykiatrisk  

 behandling - enten ifølge dom eller på andet grundlag - og kriminaliteten  

 ikke begrunder en mere indgribende foranstaltning.
Også i andre tilfælde,  

 hvor den nu foreliggende kriminalitet ikke giver anledning til ændring af  

 allerede fastsatte vilkår, herunder forlængelse af prøvetiden, kan  

 tiltalefrafald uden vilkår komme i betragtning, navnlig når ny retslig  

 behandling anses for upåkrævet eller uhensigtsmæssig eller vanskeligt  

 gennemførlig.
25. Over for unge under 18 år, hvis kriminalitet, -  

 den nu foreliggende og den tidligere registrerede - består i eller domineres  

 af berigelsesforbrydelser, vil der kun undtagelsesvis kunne være spørgsmål om  

 at påstå anvendelse af almindelig ubetinget frihedsstraf, heller ikke som led  

 i en kombinationsdom.
Dersom opdragende foranstaltninger i medfør af loven om  

 børne- og ungdomsforsorg eller andre vilkår som led i tiltalefrafald eller  

 betinget dom har vist sig frugtesløse og fortsat må anses for utilstrækkelige  

 til at afholde sigtede fra kriminalitet, bør der som regel nedlægges påstand  

 om ungdomsfængsel.
Det samme gælder, når kriminaliteten er af så grov  

 beskaffenhed, at retshåndhævelsesgrunde gør det betænkeligt at begrænse  

 reaktionen til tiltalefrafald eller betinget dom.
C.
Berigelseskriminalitet. - Sigtede over 18 år.
26. Er sigtede over 18 år og ikke allerede inddraget  

 under børne- og ungdomsforsorg, vil der i reglen kun være anledning til at  

 afgøre sagen med tiltalefrafald, når forholdet falder ind under straffelovens  

 § 287; ellers fremmes sagen til dom på sædvanlig måde.
Dette gælder dog ikke,  

 hvis sigtede er under åndssvageforsorg eller psykiatrisk behandling - enten  

 ifølge dom eller på andet grundlag - og den nu foreliggende kriminalitet ikke  

 begrunder en mere indgribende foranstaltning, eller hvis kriminaliteten er  

 begået under prøveløsladelse eller under undvigelse fra ungdomsfængsel.
27. Gør en person, der er prøveløsladt fra  

 ungdomsfængsel, sig i prøvetiden skyldig i ligeartet kriminalitet, for  

 hvilken fængselsstraf er forskyldt, vil Fængselsnævnet i reglen træffe  

 beslutning om genindsættelse i ungdomsfængsel, medmindre omstændighederne  

 herunder navnlig delikventens alder taler derimod.
Træffer Fængselsnævnet  

 beslutning om genindsættelse i ungdomsfængsel, udfærdiges der samtidig med  

 ekspeditionen af genindsættelsesresolutionen tiltalefrafald af rigsadvokaten.  

 Er kriminaliteten begået under undvigelse fra ungdomsfængsel eller under  

 orlov, anses fangen i reglen med disciplinærstraf, når han er tilbageført, og  

 tidspunktet for prøveløsladelse kan udskydes.
Hvis ikke særlige  

 omstændigheder foreligger, vil sagen derfor sædvanligvis blive sluttet med  

 tiltalefrafald uden vilkår.
 28. Er sigtede inddraget under børne- og  

 ungdomsforsorg, og børne- og ungdomsforsorgens myndigheder anbefaler, at  

 sigtede forbliver under denne forsorg, eventuelt med skærpende vilkår, kan  

 sagen, når andre foranstaltninger ikke findes mere formålstjenlige, og  

 retshåndhævelsesgrunde ikke taler derimod, afgøres med en reaktion af dette  

 indhold, enten i form af et tiltalefrafald eller - hvis det af pædagodiske  

 grunde må foretrækkes - betinget dom, jfr. foran under pkt. 19. Giver den nu  

 foreliggende kriminalitet ikke anledning til ændring af vilkårene, vil sagen  

 som nævnt under pkt. 19 kunne afgøres med tiltalefrafald, der alene  

 indeholder vilkår om straffri vandel, eventuelt kombineret med bøde, eller  

 efter omstændighederne tiltalefrafald uden vilkår.
29. Er sigtede ikke tidligere straffet eller fritaget  

 for tiltale, vil en sag om berigelsesforbrydelser begået af en lovovertræder,  

 der er mellem 18 og 21 år i reglen blive afgjort med betinget dom, medmindre  

 anvendelse af ubetinget frihedsstraf må anses for påkrævet som følge af  

 kriminalitetens art og omfang.
Hvilke vilkår der skal knyttes til den  

 betingede dom, beror på personundersøgelsen; for unge lovovertrædere må der i  

 almindelighed formodes at være behov for tilsyn kombineret med adgang for  

 tilsynet til at træffe bestemmelse om ophold og arbejde.
Under hensyn til  

 muligheden for ungdomsfængsel ved ny sag i prøvetiden anvender domstolene som  

 oftest domsformen; betinget dom uden straffastsættelse.
 30. Er sigtede tidligere straffet eller fritaget for  

 tiltale, beror afgørelsen af, om en betinget dom kan anses for at være en  

 tilstrækkelig reaktion, i første række på beskaffenheden og grovheden af den  

 tidligere og den nu foreliggende kriminalitet og den tid, der er forløbet  

 siden den forudgående afgørelse, i forbindelse med en vurdering af, om  

 gerningsmandens nuværende personlige og sociale forhold gør det antageligt,  

 at en betinget dom vil være egnet til at afholde sigtede fra ny kriminalitet.
31. Almindeligt ubetinget fængsel anvendes kun i meget  

 begrænset udstrækning over for lovovertrædere under 21 år, hvis kriminalitet  

 består i eller domineres af berigelsesforbrydelser.
Er ubetinget  

 fængselsstraf forskyldt, og kriminaliteten må antages at stå i forbindelse  

 med manglende evne til social tilpasning, må ungdomsfængsel sædvanligvis  

 foretrækkes for almindeligt fængsel, medmindre proportionalitetshensyn er til  

 hinder derfor.
Valget må således som regel stå mellem ungdomsfængsel og  

 betinget dom, medmindre tiltalte er op mod 21 år på domstidspunktet, jfr.  

 foran under pkt. 7 til 10.
32. Derimod er der intet til hinder for anvendelse af  

 ubetinget hæfte.
Over for personer, der på domstidspunktet er under 21 år,  

 kan bøde og hæfte ifølge straffelovens § 91, stk. 2, anvendes også i  

 tilfælde, hvor den for lovovertrædelsen foreskrevne straf ikke hjemler disse  

 strafarter.
Idømmelse af hæftestraf berettiger ikke en læremester til at  

 ophæve en lærekontrakt, jfr. lærlingelovens § 21.
33. Ved straffelovændringen i 1961 er der skabt  

 mulighed for, når anvendelse af ubetinget frihedsstraf er påkrævet, at  

 forbinde en betinget frihedsstraf med en ubetinget frihedsstraf, både i  

 tilfælde, hvor der foreligger flere uligeartede lovovertrædelser og - navnlig  

 når oplysningerne om tiltaltes personlige forhold indicerer et tilsynsbehov -  

 i tilfælde, hvor der kun foreligger et forhold eller flere ligeartede  

 forhold.
Ubetinget hæfte kan idømmes i forbindelse med betinget fængsel, og  

 ubetinget hæfte kan idømmes, uanset om denne strafart er hjemlet for  

 overtrædelsen.
Ligeledes kan bøde idømmes i forbindelse med en betinget dom,  

 ikke blot når en af flere lovovertrædelser medfører bøde, jfr. straffelovens  

 § 88, stk. 3, men også når bødestraf ikke er hjemlet for den pågældende  

 lovovertrædelse, § 58, stk. 2.
34. Over for unge lovovertrædere vil der jævnlig være  

 anledning til at påstå anvendelse af bøde i forbindelse med betinget dom  

 eller i forbindelse med tiltalefrafald, jfr. bemærkningerne ovenfor under  

 pkt. 21. Det samme gælder - for lovovertrædere, der er fyldt 18 år eller tæt  

 op imod denne alder - anvendelse af hæfte, når der foreligger flere  

 uligeartede forhold, og der for nogle af forholdene, f.eks. brugstyveri,  

 efter almindelig praksis er forskyldt ubetinget hæfte.
Om der i øvrigt skal  

 nedlægges påstand om ubetinget hæftestraf i forbindelse med en betinget dom  

 må bero på, om der er grund til en sådan skærpelse af reaktionen.
Dette vil  

 navnlig være tilfældet, hvis tiltalte har forbrudt et tidligere  

 tiltalefrafald eller en tidligere betinget dom.
 35. Uden for tilfælde af uligeartet kriminalitet,  

 f.eks. vold og berigelsesforbrydelser bør der derimod vises tilbageholdenhed  

 med at påstå delvis ubetinget fængselsstraf.
 36. Efter straffelovens § 58, stk. 1 som affattet ved  

 l. 212 af 4. juni 1965 kan en ubetinget straf forbindes med en betinget dom  

 uden straffastsættelse.
 37. Samme resultat, som anvendelse af kombinationsdom  

 fører til, kan undertiden opnås ved anvendelse af ubetinget straf for det nu  

 foreliggende forhold i forbindelse med en bestemmelse om, at den tidligere  

 betingede dom opretholdes, jfr. straffelovens § 61, stk. 2,1).
D.
Andet end berigelseskriminalitet. - Sigtede under 21 år.
 38. Består kriminaliteten eller præges den  

 hovedsageligt af andet end berigelsesforbrydelser, gælder med hensyn til  

 reaktionsvalget de samme hovedsynspunkter, som er fremstillet foran under A  

 til C.
39. Angår sigtelsen forhold af lidet graverende  

 karakter, må opmærksomheden være, henvendt på tiltalefrafald.
Dette gælder  

 især, når sigtede er under 18 år, eller når forholdet henhører under de  

 bestemmelser, der er omfattet af JMB 244 af 24. september 1957 om  

 statsadvokaternes beføjelse til at undlade tiltale.
40. Personer, der på domstidspunktet ikke er fyldt 18  

 år, eller tæt op imod denne alder idømmes kun undtagelsesvis almindeligt  

 ubetinget fængsel og ret sjældent ubetinget hæfte.
Overtrædelse af  

 færdselslovens § 16, stk. 1, der foreligger isoleret eller i forbindelse med  

 brugstyveri, begået af personer, der på domstidspunktet ikke er 18 år eller  

 op mod denne alder, afgøres undertiden med bøde, undertiden med betinget  

 hæfte kombineret med bøde.
Er sigtede over 18 år, straffes brugstyveri af  

 biler og motorcykler i almindelighed med ubetinget hæfte; dette gælder  

 ligeledes overtrædelse af færdselslovens § 16.
41. Består kriminaliteten i en voldsforbrydelse, og  

 gerningsmanden er i alderen mellem 18 og 21 år, anvendes ofte ubetinget  

 fængsel efter samme praksis som for personer over denne alder.
Over for den,  

 der på domstidspunktet er under 21 år, kan bøde og hæfte imidlertid, jfr.  

 straffelovens § 91, stk. 2, anvendes også i tilfælde, hvor den for  

 lovovertrædelsen foreskrevne straf ikke hjemler disse strafarter.
I medfør af  

 denne bestemmelse er hæfte - der som omtalt under pkt. 32 ikke berettiger til  

 ophævelse af en lærekontrakt - undertiden idømt unge mellem 18 og 21 år i  

 voldssager, hvor ubetinget fængsel ellers var forskyldt.
Er gerningsmanden  

 ikke 18 år eller op mod denne alder, kan ubetinget frihedsstraf derimod kun  

 ventes idømt i undtagelsestilfælde.
Sager om vold efter straffelovens § 244  

 begået af personer i denne aldersgruppe afgøres i reglen med dagbøder eller  

 betinget dom; ofte vil en betinget dom kombineret med bøde være en egnet  

 afgørelsesmåde.
 42. Tyder kriminaliteten efter forholdenes art eller  

 antal eller sigtedes tilbøjelighed til recidiv på, at den står i forbindelse  

 med personlige eller sociale tilpasningsvanskeligheder, eller fremgår dette i  

 øvrigt af oplysningerne om sigtede, fører de under B og C skildrede  

 specialpræventive synspunkter, der regelmæssigt er særligt fremtrædende ved  

 reaktionsvalget over for unge berigelsesforbrydere, til anvendelse af en  

 afgørelsesmåde, der indeholder opdragende foranstaltninger i form af vilkår  

 knyttet til tiltalefrafald eller betinget dom.
43. Medfører kriminaliteten eller nogen af de begåede  

 lovovertrædelser efter almindelig praksis ubetinget straf, vil den mest  

 formålstjenlige reaktion over for en ung lovovertræder ofte være et  

 tiltalefrafald, der er suppleret med vilkår om bødevedtagelse, eller en  

 kombinationsdom, jfr. fremstillingen under pkt. 34. Som der omtalt vil der  

 for lovovertrædere, der er fyldt 18 år eller tæt op imod denne alder, navnlig  

 kunne være spørgsmål om anvendelse af ubetinget hæfte i forbindelse med en  

 betinget dom, men kun sjældent fængsel.
Over for unge under denne alder vil  

 der kun undtagelsesvis være anledning til at påstå strengere straf end bøde  

 som den ubetingede del af reaktionen.
 44. Ungdomsfængsel idømmes ikke ofte, når  

 kriminaliteten - den nu foreliggende og den tidligere registrerede - består i  

 eller domineres af voldsforbrydelser, men finder dog anvendelse, når  

 forholdet er af særlig grov karakter, eller kriminaliteten må formodes at stå  

 i forbindelse med personlige vanskeligheder eller manglende evne til social  

 tilpasning; det samme gælder, når kriminaliteten alene består i brugstyveri.
45. Ved grov og farlig kriminalitet uden for  

 berigelsesforbrydelsernes område, såsom kvalificeret vold, brandstiftelse,  

 voldtægt o.lign. grove sædelighedsforbrydelser beror bedømmelsen af, om  

 ungdomsfængsel må foretrækkes for almindelig straf, på en vurdering af  

 gerningsmandens personlige forhold, herunder hans alder, hans evne til social  

 tilpasning og - særligt for lovovertrædere over 18 år - på en afvejning af,  

 om tiden for tilbageholdelsen i ungdomsfængsel vil stå i misforhold til den  

 straf,der må ventes udmålt, såfremt almindeligt fængsel idømmes.
Må  

 kriminaliteten anses for særlig farlig, er forvaring i henhold til  

 straffelovens § 70 undertiden anvendt over for unge lovovertrædere, f.eks. i  

 tilfælde af manddrab og brandstiftelse.
46. Gør en person, der er prøveløsladt fra  

 ungdomsfængsel, sig i prøvetiden skyldig i ligeartet kriminalitet, for  

 hvilken fængselsstraf er forskyldt, vil Fængselsnævnet i reglen træffe  

 beslutning om genindsættelse i ungdomsfængsel, medmindre omstændighederne,  

 herunder delinkventens alder taler derimod.
Mindre voldsforbrydelser,  

 overtrædelse af færdselslovens § 16, isoleret brugstyveri og andre  

 politisagsovertrædelser vil almindeligvis ikke begrunde genindsættelse.
De  

 vil ofte kunne fremmes til idømmelse af almindelig straf, men også sager af  

 denne beskaffenhed skal forelægges for statsadvokaten, inden afgørelse  

 træffes, dog bortset fra ubetydelige politiforseelser, jfr. pkt. 71.
III.
Fremgangsmåden.
A.
Oplysninger om personlige forhold.
47. Når der kan blive spørgsmål om anvendelse af  

 betinget dom, tiltalefrafald på andre vilkår end vedtagelse af bøde og  

 betaling af erstatning, eller ungdomsfængsel, skal der ifølge retsplejelovens  

 § 800 a i almindelighed foretages en nærmere undersøgelse vedrørende sigtedes  

 personlige forhold, herunder navnlig hans tidligere og nuværende forhold i  

 hjem, skole og arbejde samt hans legemlige og åndelige tilstand.
Kan der være  

 spørgsmål om ungdomsfængsel, betinget dom eller tiltalefrafald med vilkår om  

 tilsyn af Dansk Forsorgsselskab, foretages undersøgelsen af Dansk  

 Forsorgsselskab.
I øvrigt beror det på politimesterens bestemmelse, hvem der  

 skal foretage undersøgelsen.
Er sigtede under 18 år, må det sædvanligvis  

 ventes, at børne- og ungdomsværnet foretager en undersøgelse af de personlige  

 forhold, jfr. § 23 i lov 193 af 4. juni 1964 om børne- og ungdomsforsorg.
I  

 så fald bør afhøring af forældre, arbejdsgivere og andre trediemænd om  

 sigtedes personlige forhold derfor normalt ikke finde sted.
Opmærksomheden  

 henledes på retsplejelovens § 800 c, hvorefter henvendelse til pårørende  

 eller andre privatpersoner kun må ske, hvis sigtede har givet samtykke  

 dertil, eller retten har truffet bestemmelse derom.
48. Er sigtede eller har han været under tilsyn,  

 skaffes oplysning om hans forhold i tilsynsperioden.
Har han været under  

 børne- og ungdomsværnets tilsyn, indhentes denne oplysning i forbindelse med  

 erklæringen fra børne- og ungdomsværnet om reaktionsvalget.
Har sigtede i  

 forbindelse med et tiltalefrafald (eller en betinget dom) været anbragt på  

 hjem under børne- og ungdomsforsorgen, indhentes erklæring om hans forhold  

 under opholdet og - når dette kan være af betydning for reaktionen - om  

 forstanderens stilling til sigtedes genanbringelse (forbliven) på hjemmet.
Er  

 sigtede løsladt fra statsfængsel (ungdomsfængsel), tilvejebringes en  

 erklæring om hans forhold under afsoningen og under en eventuel  

 prøveløsladelse.
Erklæringen fra ungdomsfængslet kan indhentes i forbindelse  

 med en udtalelse om genindsættelse, se pkt. 70.
 49. Oplysninger om sigtedes personlige forhold  

 fremskaffes samtidig med, at efterforskningen finder sted.
B.
Underretning om undersøgelsen.
50. Dersom sigtede er under 18 år, tilkaldes - bortset  

 fra særligt påtrængende tilfælde - en repræsentant for børne- og  

 ungdomsværnet til at overvære afhøringen, jfr. retsplejelovens § 810, stk. 4  

 smh. med § 822, stk. 4. Tilkaldelse kan undlades, når afhøringen alene angår  

 ubetydelige politiforseelser.
Samme regel gælder om afhøring af en mistænkt  

 under 15 år og i alle tilfælde om afhøring af et barn under 15 år i en  

 sædelighedssag.
Afhøring, der går ud over en udspørgen om generalia og  

 enkelte faktiske forhold, som er nødvendige for at danne sig et foreløbigt  

 skøn over sagens karakter, må - bortset fra påtrængende tilfælde - ikke  

 begyndes før det tidspunkt, politiet har opgivet til børne- og ungdomsværnet  

 for afhøringens foretagelse.
Lader børneværnet ikke give møde til det  

 fastsatte tidspunkt, eller tilkendegiver det ved tilkaldelsen, at det ikke  

 vil lade sig repræsentere, kan afhøring foretages uden nærværelse af en  

 repræsentant for børneværnet.
Det beror på politiets bestemmelse, om det kan  

 tillades barnets eller den unges forældre at være til stede under afhøringen.  

 Tilbageholdes et barn eller en ung, der bor hjemme, af politiet, bør der i  

 almindelighed uden ophold gives hjemmet underretning om tilbageholdelsen.  

 Henvendelsen om tilkaldelse til afhøring rettes til børne- og ungdomsværnet  

 på sigtedes hjemsted, jfr. pkt. 16. Såfremt der ikke straks kan skaffes  

 oplysning om, til hvilket børne- og ungdomsværn henvendelsen skal ske, eller  

 såfremt der på grund af afstanden ikke uden vanskelighed eller forsinkelse  

 kan gives møde af en repræsentant fra dette børneværn, kan en repræsentant  

 for det stedlige børne- og ungdomsværn tilkaldes.
Dette kan i alle tilfælde  

 ske, når et barn under 15 år skal afhøres som vidne i en sædelighedssag.
51. Derudover påhviler det politiet, når sigtede er  

 under 18 år eller under børne- og ungdomsforsorg, i overensstemmelse med de  

 hidtil gældende regler at underrette børne- og ungdomsværnet på sigtedes  

 hjemsted om undersøgelsen - bortset fra sager, der angår ubetydelige  

 politiforseelser - med angivelse af arten af den eller de lovovertrædelser,  

 sigtelsen angår.
Underretningen kan ske ved tilsendelse af genpart af  

 forholdsfortegnelse, forundersøgelsesbegæring eller anklageskrift, men er  

 sagen af større omfang, således at den politimæssige efterforskning ikke kan  

 ventes afsluttet i løbet af få dage, vil det ofte være hensigtsmæssigt at  

 orientere børne- og ungdomsværnet forinden.
 52. Underretning til Dansk Forsorgsselskab om  

 sigtelser mod personer, der efter de for politiet foreliggende oplysninger er  

 undergivet tilsyn af selskabet, sker efter de herom gældende regler.
 53. Om lovovertrædelser begået i prøvetiden af en  

 person, der er prøveløsladt fra ungdomsfængsel, gives der af politimesteren  

 underretning til inspektøren for den anstalt, hvorfra den pågældende er  

 løsladt på prøve, jfr. pkt. 70. Det samme gælder, såfremt det måtte blive  

 politiet bekendt, at den pågældende har gjort sig skyldig i overtrædelse af  

 de vilkår, der er fastsat for hans løsladelse.
C.
Deling af sager med flere implicerede.
54. Er flere impliceret i sagen, må opmærksomheden  

 stedse og allerede på efterforsningsstadiet være rettet på, om det er  

 hensigtsmæssigt at udskille en eller flere sigtede, således at sagerne  

 enkeltvis fremmes til afgørelse.
Hertil vil der især være anledning, når  

 sagerne må ventes afgjort på forskellig måde, således at afgørelsen for  

 enkelte af de sigtede ikke forsinkes på grund af sagens ekspedition  

 vedrørende de andre.
Det må haves for øje, at hensynet til en samlet  

 behandling af sagerne, navnlig bevismæssigt hensyn, kan tale imod  

 udskillelse.
Er sagen udskilt, bør der ved forelæggelsen for statsadvokaten  

 medfølge en orientering om de medsigtedes forhold.
D.
Afgørelsen af tiltalespørgsmålet. - Sigtede under 18 år.
55. Sager, der angår sigtelser, som henhører under  

 statsadvokatens påtale, forelægges for statsadvokaten, inden afgørelse  

 træffes.
Hører forholdene under politimesterens påtale, finder forelæggelse  

 sted, når reaktionsvalget frembyder tvivl, herunder i tilfælde, hvor der kan  

 være spørgsmål om genoptagelse af et tidligere meddelt tiltalefrafald, jfr.  

 pkt. 5 og 6. Om forelæggelse af sager mod personer, der er prøveløsladt eller  

 undveget fra ungdomsfængsel, og om erklæringer fra ungdomsfængslet henvises  

 til de nedenfor under E. fastsatte forskrifter.
56. Når efterforskning er afsluttet og personlige  

 oplysninger indhentet, indsendes akterne til statsadvokaten med  

 politimesterens indstilling om sagens afgørelse.
Medmindre indstillingen går  

 ud på, at påtale skal opgives af bevismæssige grunde, vedlægges udkast til  

 forundersøgelsesbegæring eller anklageskrift samt genpart heraf og af en  

 eventuel forholdsfortegnelse til statsadvokatens brug.
57. Er sigtede undergivet børne- og ungdomsforsorg,  

 indhenter politimesteren inden forelæggelsen en udtalelse fra børne- og  

 ungdomsværnet om sigtedes forhold under forsorgen, og om forsorgen kan ventes  

 opretholdt eventuelt suppleret med mere indgribende hjælpeforanstaltninger.  

 Om der i andre tilfælde skal indhentes erklæring fra børne- og ungdomsværnet  

 beror på, om politimesteren anser sagen for egnet til at afgøres med vilkår  

 om børne- og ungdomsforsorg.
I så fald spørges børne- og ungdomsværnet om  

 dets stilling til en sådan afgørelse, og om der er eller kan ventes at blive  

 truffet bestemmelse om iværksættelse af hjælpeforanstaltninger efter lov 193  

 af 4. juni 1964 om børne- og ungdomsforsorg.
Der rettes ikke nogen  

 forespørgsel til børne- og ungdomsværnet, når påtale må ventes opgivet, eller  

 der efter politimesterens skøn er udsigt til, at sagen vil blive afgjort uden  

 vilkår om hjælpeforanstaltninger efter loven om børne- og ungdomsforsorg, se  

 afsnit II, navnlig pkt. 19, 20, 23 og 24 samt pkt. 39, men der gives alene  

 underretning om sigtelsen i overensstemmelse med de under B. fastsatte  

 forskrifter.
58. Forespørgsel til børne- og ungdomsværnet vedlægges  

 en genpart af udkastet til forundersøgelsesbegæring eller anklageskrift og en  

 eventuel forholdsfortegnelse samt vedkommende personlige oplysninger eller  

 kopier heraf og ledsages i reglen af et sæt rapportgenparter.
Det beror på  

 politimesterens bestemmelse, på hvilken måde børne- og ungdomsværnet skal  

 gøres bekendt med eventuelle ældre akter.
Fremkommer erklæringen fra børne-  

 og ungdomsværnet ikke inden forløbet af en rimelig tid, normalt 14 dage,  

 forelægges sagen for statsadvokaten, og børne- og ungdomsværnet underrettes  

 om fremsendelsen.
59. Forelæggelsen for statsadvokaten sker inden  

 afholdelsen af forundersøgelsesforhør.
Er sigtede fængslet eller i sag sammen  

 med arrestanter - og udskillelse ikke finder sted - vil det dog ofte være  

 hensigtsmæssigt at vente med fremsendelsen, til forundersøgelsesforhør er  

 afholdt.
Også i andre tilfælde kan særegne grunde føre til at foretrække  

 denne fremgangsmåde; hertil vil der således være anledning, når der  

 foreligger grundet tvivl med hensyn til sigtedes tilståelse, dens omfang  

 eller uforbeholdenhed.
60. Statsadvokaten tager bestemmelse om sagens videre  

 ekspedition og tager herunder stilling til, om der skal indhentes erklæring  

 fra Direktoratet for Børne- og ungdomsforsorgen.
Dette bør, når sigtede er  

 under 18 år, som regel ske i følgende tilfælde:
 61. Beslutter statsadvokaten sig til at afgøre sagen  

 med tiltalefrafald på nærmere angivne vilkår, betinges resolutionen af, at  

 sigtede erkender sig skyldig inden retten, og at retten godkender vilkårene.
62. Finder statsadvokaten, at tiltalefrafaldet bør  

 betinges af vilkår om, at sigtede undergives børne- og ungdomsforsorg  

 eventuel af nærmere angivet art, men svar fra børne- og ungdomsværnet ikke er  

 modtaget inden en rimelig tids forløb, gøres der ved tilbagesendelsen til  

 politimesteren opmærksom på, at resolutionen er udfærdiget under forudsætning  

 af tilslutning fra børne- og ungdomsværnet.
Samtidig underretter  

 statsadvokaten børne- og ungdomsværnet ved tilsendelse af genpart af  

 resolutionen og anmoder det om snarest muligt at underrette politimesteren om  

 sin stilling til de i resolutionen anførte vilkår.
63. Der er intet til hinder for, at statsadvokaten  

 efter forhandling med politimesteren fastsætter denne fremgangsmåde - således  

 at erklæring fra børne- og ungdomsværnet først indhentes efter at  

 statsadvokaten har udfærdiget resolutionen - som den sædvanlige.
En sådan  

 ændring i ekspeditionsgangen bør overvejes, når den kan anses for egnet til  

 at hidføre en påkrævet nedsættelse af den samlede ekspeditionstid.
 64. Lyder statsadvokatens beslutning på, at sagen skal  

 afgøres med betinget tiltalefrafald, sender politimesteren sagen til retten  

 og statsadvokatens resolution vedlægges.
65. Sigtede, der er anbragt på ungdomshjem, bringes  

 til stede i den ret, der behandler sagen som hovedsag, for så vidt det kan  

 ske uden større vanskelighed eller bekostning.
Også i øvrigt bør  

 opmærksomheden være henvendt på såvidt muligt at undgå oversendelse til anden  

 retskreds.
 66. Tilstår sigtede sig skyldig i overensstemmelse med  

 forundersøgelsesbegæringen, anmodes retten om at tage stilling til, om  

 vilkårene kan godkendes og i bekræftende fald at tilkendegive  

 tiltalefrafaldet og dets retsvirkninger.
 67. Tilstår sigtede sig ikke skyldig i  

 overensstemmelse med forundersøgelsesbegæringen, tilbagesendes sagen til  

 statsadvokaten med udskrift af forundersøgelsesforhøret og politimesterens  

 indstilling om sagens afgørelse.
 68. Afviger sigtedes forklaring kun på uvæsentlige  

 punkter fra beskrivelsen i forundersøgelsesbegæringen, kan sagen fremmes som  

 foran nævnt, eventuelt efter at anklagemyndighedens repræsentant har  

 foretaget de fornødne rettelser i resolutionen ved tilførsel til retsbogen, i  

 tvivltilfælde efter at have indhentet telefonisk forholdsordre i  

 statsadvokaturen.
E.
Afgørelsen af tiltalespørgsmålet. - Sigtede over 18 år.
69. Er sigtede undergivet børne- og ungdomsforsorg,  

 forholdes som anført under A.
Der vil dog kun være anledning til at indhente  

 erklæring fra Direktoratet for Børne- og ungdomsforsorg i de under pkt. 60  

 under 1) og 2) angivne tilfælde, når statsadvokaten er i tvivl, om tiltale  

 bør frafaldes mod forbliven under børne- og ungdomsforsorg, eller sagen bør  

 afgøres på anden måde.
70. Er sigtede under prøveløsladelse fra  

 ungdomsfængsel, anmoder politimesteren lederen af den anstalt, hvorfra  

 prøveløsladelsen er sket, om en udtalelse om hensigtsmæssigheden af  

 genindsættelse og om, i hvor lang tid sigtede kan tilbageholdes i  

 ungdomsfængsel ved genindsættelse.
Er sigtede fængslet, æskes en særskilt  

 udtalelse om, hvorvidt han under varetægtsfængslingen bør anbringes i  

 ungdomsfængsel i henhold til retsplejelovens § 1005, jfr. nedenfor under G.  

 For at undgå tidsspilde vil det i reglen være hensigtsmæssigt, at erklæringen  

 fra ungdomsfængslet indhentes, såsnart den politimæssige efterforskning er  

 afsluttet eller i det væsentlige bragt til afslutning, idet et sæt genparter  

 af rapporterne og en genpart af en eventuel forholdsfortegnelse vedlægges.  

 Det bør af hensyn til ungdomsfængslernes videre arbejde med de pågældende  

 søges undgået, at indholdet af de fra ungdomsfængslerne indhentede  

 erklæringer - bortset fra udtalelser om overførelse - kommer til sigtedes  

 kundskab.
Erklæringen kan indhentes samtidig med, at der gives underretning  

 om sigtelsen og samtidig med, at der indhentes en udtalelse om sigtedes  

 forhold under afsoningen og prøveløsladelsen, jfr. pkt. 53 og 48.
71. Sager angående forhold, som er begået under  

 prøveløsladelse fra ungdomsfængsel skal - bortset fra ubetydelige  

 politiforseelser - altid forelægges for statsadvokaten, inden afgørelse  

 træffes.
Sagerne indsendes af statsadvokaten til rigsadvokaten med henblik på  

 forelæggelse for Fængselsnævnet.
Indsendelse til rigsadvokaten kan dog  

 undlades, når kriminaliteten utvivlsomt ikke kan føre til genindsættelse -  

 heller ikke som overtrædelse af prøveløsladelsesvilkårene - hvilket navnligt  

 vil kunne være praktisk med hensyn til overtrædelser af færdselsloven, men  

 også gælder andre forseelser, når de må antages at være uden forbindelse med  

 den prøveløsladtes tidligere kriminalitet eller sociale  

 tilpasningsvanskeligheder.
Forelæggelse bør således ske, såfremt sagen  

 vedrører f.eks. brugstyveri, spiritusmisbrug, usædelighed o.lign.
I  

 tvivlstilfælde bør forelæggelse ske, medmindre inspektøren for vedkommende  

 anstalt har udtalt, at genindsættelse efter hans mening ikke bør finde sted.
 72. Sager angående forhold begået under undvigelse  

 eller under orlov fra ungdomsfængsel forelægges - bortset fra politisager -  

 for statsadvokaten, der indsender dem til rigsadvokaten, medmindre sagen  

 agtes sluttet med tiltalefrafald, og bestemmelse herom kan træffes af  

 statsadvokaten.
73. I andre tilfælde er der - udover hvad der følger  

 af andre regler - ikke pligt til forudgående forelæggelse for statsadvokaten.  

 Forelæggelse bør dog ske, når sanktionsspørgsmålet frembyder tvivl, herunder  

 i tilfælde, hvor der kan være spørgsmål om genoptagelse af et tidligere  

 meddelt tiltalefrafald.
Især er der grund til at forelægge sager, i hvilke  

 der påstås anvendt ubetinget fængselsstraf, medmindre sådan påstand klart er  

 dækket af praksis.
Er der tvivl om, hvorvidt påstand om ungdomsfængsel bør  

 nedlægges, kan statsadvokaten indhente erklæring om formålstjenligheden heraf  

 fra en af Direktoratet for Fængselsvæsenet udpeget fængselsinspektør, f.t.  

 fængselsinspektør Aage Hansen, Søbysøgaard.
Kan denne ikke gå ind for  

 anvendelse af ungdomsfængsel, vil sagen blive tilbagesendt gennem  

 Direktoratet for Fængselsvæsenet.
F.
Underretning om sagens udfald.
74. Om afgørelser, der lyder på tiltalefrafald med  

 vilkår om børne- og ungdomsforsorg, underretter statsadvokaten børne- og  

 ungdomsværnet ved tilsendelse af genpart af resolutionen.
Samtidig anmodes  

 børne- og ungdomsværnet om at indberette, hvilke hjælpeforanstaltninger der  

 er iværksat.
Det er pålagt børne- og ungdomsværnene at indhente erklæring fra  

 statsadvokaten, såfremt der bliver tale om at ophæve hjælpeforanstaltningerne  

 (eller om hjemgivelse) kort tid efter tiltalefrafaldet eller dommen.
I alle  

 andre sager, hvor der er givet børne- og ungdomsværnet underretning om  

 undersøgelsen, giver politimesteren snarest muligt meddelelse om sagens  

 udfald.
Har sagen været forelagt for Direktoratet for Børne- og  

 ungdomsforsorgen, underretter statsadvokaten direktoratet om sagens udfald.
 75. Domme, der anvender ubetinget fængselsstraf,  

 herunder ikke ungdomsfængsel, over for personer under 21 år, indsendes gennem  

 vedkommende statsadvokat til rigsadvokaten, således at de såvidt muligt er  

 rigsadvokaturen i hænde inden udløbet af ankefristen.
 76. Underretning til Dansk Forsorgsselskab om sager,  

 hvori Dansk Forsorgsselskab har foretaget undersøgelse, eller som afsluttes  

 med vilkår om tilsyn af Dansk Forsorgsselskab, sker efter de derom fastsatte  

 regler.
G.
Varetægtsfængsling.
77. Hvis der er udsigt til, at der under sagen vil  

 blive nedlagt påstand om ungdomsfængsel, bør der, medmindre ganske særlige  

 omstændigheder foreligger, fremsættes begæring om fængsling.
Det samme  

 gælder, når dom til ungdomsfængsel er afsagt.
Fængsling vil ofte kunne ske i  

 medfør af retsplejelovens § 780, stk. 1, 2) b), men foreligger inden anden  

 fængslingsgrund, må den i § 780, stk. 1, 2) under a) nævnte fængslingsgrund  

 regelmæssigt antages at være til stede.
78. Samme regel finder anvendelse, når en prøveløsladt  

 ungdomsfængselsfange sigtes for kriminalitet begået i prøvetiden, og det må  

 formodes, at der vil blive truffet bestemmelse om genindsættelse i  

 ungdomsfængsel.
Dersom sigtede har erkendt sig skyldig, kan retten efter  

 indstilling fra ungdomsfængslet ifølge retsplejelovens § 1005 bestemme, at  

 sigtede under varetægtsfængslingen skal anbringes i den anstalt, hvorfra han  

 er prøveløsladt.
Der bør derfor, jfr. ovenfor under pkt. 70 indhentes en  

 udtalelse fra lederen af det ungdomsfængsel, hvorfra prøveløsladelse er sket,  

 om sigtede under varetægtsfængslingen bør anbringes i ungdomsfængsel i  

 henhold til retsplejelovens § 1005, således at erklæringen såvidt muligt er  

 politimesteren i hænde så betids, at spørgsmålet kan afgøres under  

 forundersøgelsesforhøret.
Efter modtagelsen af erklæringen tager  

 politimesteren stilling til, om der over for retten skal fremsættes begæring  

 om beslutning efter retsplejelovens § 1005, eller om der bør protesteres mod  

 overflytning.
Medmindre hensynet til sagens efterforskning taler afgørende  

 imod overflytning, bør overflytning ske, når det under hensyn til den nu  

 begåede lovovertrædelse og samtlige i øvrigt foreliggende omstændigheder,  

 herunder sigtedes forhold under tidligere afsoning og i prøvetiden samt hans  

 alder, er ganske overvejende sandsynligt, at genindsættelse i ungdomsfængsel  

 vil finde sted.
 79. Er sigtede undveget fra ungdomsfængsel, skal  

 tilbageføring ske, såsnart efterforskningsmæssige hensyn muliggør det,  

 medmindre sagen undtagelsesvis ikke kan ventes afgjort med tiltalefrafald.
80. Om der i andre tilfælde skal fremsættes begæring  

 om fængsling beror på omstændighederne.
Der vil navnlig kunne være spørgsmål  

 om fængsling, når der er særlig grund til at frygte for, at sigtede, hvis han  

 lades på fri fod, vil gentage eller fortsætte sin forbryderiske virksomhed,  

 f.eks. når kriminaliteten er begået under gentaget rømning fra hjem under  

 børne- og ungdomsforsorgen eller består i bandekrimininalitet, eller når  

 sigtede mistænkes for særlig grov kriminalitet, såsom drab, voldtægt, røveri  

 og brandstiftelse.
81. Er sigtede under 18 år, har børne- og  

 ungdomsværnet, jfr. retsplejelovens § 785, stk. 3, pligt til efter anmodning  

 at yde bistand til anbringelse på anden måde.
Opmærksomheden må i denne  

 forbindelse være henvendt på, at anbringelse uden for hjemmet i henhold til  

 foreløbig beslutning ifølge § 33, stk. 2 i lov nr. 193 af 4. juni 1964 om  

 børne- og ungdomsforsorg længst kan vare i 2 måneder.
 Rigsadvokaten, den 4. august 1966.
H.
Olafsson.
