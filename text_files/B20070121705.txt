Bilag 11 a Bilag 11 b Bekendtgørelse om ændring af bekendtgørelse om regulering af fiskeriet i 2007 og visse vilkår for fiskeriet i følgende år § 1 I bekendtgørelse nr. 1535 af 18. december 2006 om regulering af fiskeriet i 2007 og visse vilkår for fiskeriet i følgende år, som ændret ved bekendtgørelse nr. 47 af 18. januar 2007, bekendtgørelse nr. 222 af 14. marts 2007, bekendtgørelse nr. 429 af 10. maj 2007 og bekendtgørelse nr. 982 af 30. juli 2007, foretages følgende ændringer:
 1. Efter § 56 indsættes som kapitel 5a:
»Kapitel 5 a Førstegangsetablering med FKA fartøj A.
Godkendelse af FKA-fartøj for førstegangsetablerede (FKA-FE fartøj) § 56 a.
Fiskeridirektoratet kan efter ansøgning fra yngre fartøjsejere, der er etableret med et fartøj efter den 30. marts 2006 godkende, at fartøjet får status som FKA-fartøj for førstegangsetablerede (FKA-FE fartøj).
 Stk. 2. Ansøgninger, der ønskes behandlet i 2007, skal være Fiskeridirektoratet i hænde senest 3. december 2007.
§ 56 b.
Et fartøj kan opnå status som FKA-FE fartøj, hvis følgende er opfyldt:
1) Ansøgeren skal være erhvervsfisker med A-status og må ikke være over 40 år på ansøgningstidspunktet.
Hvis ejerforholdet er etableret før denne bekendtgørelses ikrafttræden kan godkendelse dog ske, hvis ansøgeren ikke var over 40 år på tidspunktet for etableringen, jf. nr. 2.
 2) Ansøgeren har efter den 30. marts 2006 etableret sig som ejer eller medejer af fartøjet med en ejerandel på mindst 20 %.
 3) Ansøgeren må ikke i forvejen være eller have været ejer af et fartøj, hvor den pågældendes ejerandel har udgjort mere end 1.000.000 kr. af forsikringsværdien.
 4) Fartøjet er i Fiskeridirektoratets Fartøjsregister noteret med en længde overalt på 7,5 m og derover.
 Stk. 2. Hvis ansøgeren har etableret sig som eneejer, skal forsikringsværdien af det fartøj, der søges FKA-FE status til være mindst 250.000 kr.
 Stk. 3. Hvis ansøgeren har etableret sig som medejer af et fartøj, der også ejes af personer eller selskaber, der ikke opfylder betingelserne i stk. 1, skal den nyetablerede mindst eje en andel af fartøjet, der søges FKA-FE status til, der svarer til mindst 1.000.000 kr. af fartøjets forsikringsværdi.
 Stk. 4. Hvis flere ansøgere, der alle opfylder betingelserne i stk. 1, sammen har etableret sig som ejer af et fartøj, gælder stk. 2. Hvis flere ansøgere etablerer sig som medejere af et fartøj, der også ejes af personer eller selskaber, der ikke opfylder betingelserne i stk. 1, skal hver af de nyetablerede etablere sig med en ejerandel, der opfylder kravet i stk. 3.
Stk. 5. Ansøgere, der endnu ikke har erhvervet fartøj den 3. december 2007, kan ansøge om, at fartøjet, som den eller de pågældende planlægger at erhverve som ejere eller medejere, forhåndsgodkendes som FKA-FE fartøj.
I ansøgningen skal dokumenteres, at betingelserne i stk. 1- 4 vil blive opfyldt i forbindelse med etableringen.
Stk. 6. Fiskeridirektoratet kan meddele endelig godkendelse til ansøgningerne, når ansøgerens erhvervelse er registreret i Søfartsstyrelsens skibsregister og Fiskeridirektoratets fartøjsregister.
Ejerforholdet skal være registreret senest 6 måneder efter Fiskeridirektoratets forhåndsgodkendelse.
Opfyldes dette ikke, bortfalder forhåndsgodkendelsen og alle rettigheder, der er knyttet hertil.
§ 56 c.
Et fartøj kan godkendes som FKA-FE fartøj uanset, om fartøjet på ansøgningstidspunktet er indplaceret som FKA-fartøj, MAF fartøj eller Øvrigt Fartøj.
Fra det tidspunkt, hvor et MAF-fartøj får status som FKA-FE fartøj, kan fartøjet ikke anvendes til rationsfiskeri på de andele af kvoterne, der er afsat til MAF-fartøjer.
Et FKA-fartøj, der får status som FKA-FE fartøj, kan fortsat disponere over de FKA-andele, der er knyttet til fartøjet på almindelige vilkår.
Stk. 2. Efter endelig godkendelse eller forhåndsgodkendelse som FKA-FE fartøj kan ejerne af fartøjet erhverve fartøjskvoteandele til fartøjet på særlige vilkår, jf. § 63 a.
Der kan desuden ansøges om låne-FKA, jf. § 56 e.
Stk. 3. Et FKA-FE fartøj kan deltage i puljefiskeri efter de til enhver tid gældende regler for puljefiskeri med de FKA-fiskerirettigheder, der er knyttet til fartøjet, herunder rettigheder erhvervet efter § 63 a og den låne-FKA, der står til rådighed for fartøjet.
I 2008 skal fartøjer, der skal indgå i puljer, være tilmeldt puljen fra 1. januar 2008.
§ 56 d.
Fartøjer får status som FKA-FE fartøjer fra den endelige godkendelse.
Stk. 2. For fartøjer, der er godkendt med FKA-FE status, ophører denne status efter 8 år.
Fartøjet er herefter indplaceret som FKA-fartøj med disposition over de FKA andele, der er knyttet til fartøjet bortset fra låne-FKA.
Fra tidspunktet for fartøjets ophør med status som FKA-FE fartøj ophører muligheden for at erhverve fartøjskvoteandele på særlige vilkår.
Retten til at fiske på tildelte låne-FKA ophører samtidigt endeligt.
Stk. 3. Hvis den eller de førstegangsetablerede, jf. § 56 b, stk. 1 ophører med at være ejere eller medejere af fartøjet før udgangen af 2015, ophører fartøjets status som FKA-FE fartøj fra ejerskiftet og tildelte årsmængder på grundlag af låne-FKA bortfalder ved årets udgang.
Hvis den eller de førstegangsetableredes ejerandel i fartøjet bliver mindre end på godkendelsestidspunktet, reduceres tildelingen af låne-FKA tilsvarende.
Hvis den eller de nyetableredes ejerandel af fartøjet reduceres til en ejerandel på mindre end 20 %, ophører fartøjets status som FKA-FE fartøj.
Stk. 4. Det er en betingelse for opretholdelse af godkendelsen som FKA-FE fartøj, at fartøjet og den eller de nyetablerede deltager aktivt i fiskeriet.
Den pågældende skal i løbet af hvert kalenderår deltage i fiskeriet i mindst halvdelen af de dage, hvor fartøjet er på havet.« »B.
Låne-FKA til FKA-FE fartøj § 56 e.
Førstegangsetablerede, der er ejere eller medejere af fartøjer, som er godkendt som FKA-FE fartøj eller, som er forhåndsgodkendt, kan indtil udgangen af marts ansøge om låne-fartøjskvoteandele (låne-FKA) fra de andele af kvoterne, der er afsat til dette formål i Reguleringsbekendtgørelsen for den pågældende periode.
Tildeling af låne-FKA sker samlet og kun en gang om året.
Stk. 2. I Reguleringsbekendtgørelsen for 2008 afsættes de andele af kvoterne, der indtil videre er afsat til de ansøgere, der vil være berettiget i perioden 2008-2015. Låne-FKA tildeles for en periode på 8 år, dog således at der efter 4 år påbegyndes en reduktion i tildelingen.
Reglerne herfor fastlægges i Reguleringsbekendtgørelsen for 2008 og følgende år.
 Stk. 3. Til hvert godkendt fartøj tildeles låne-FKA på grundlag af et beregningsgrundlag, der fastlægges med udgangspunkt i FKA-fartøjers gennemsnitsbruttoomsætning af FKA-kvoter i 2006. De omsætningstal, der skal anvendes pr. fartøj i de angivne længdekategorier ved tildelingen i 2008, fremgår af bilag 11 a.
 Stk. 4. Til fartøjer, hvor en eller flere førstegangsetablerede jf. § 56 b, stk. 1 ejer 100 % af fartøjet, er beregningsgrundlaget 20 % af omsætningstallene i bilag 11 a.
 Stk. 5. Hvis en eller flere førstegangsetablerede har etableret sig som medejere af et fartøj, som også ejes af andre fiskere, nedsættes beregningsgrundlaget, jf. stk. 4, i forhold til den eller de førstegangsetableredes ejerandele af fartøjet.
 Stk. 6. I den periode, hvor et fartøj har FKA-FE status, kan der højst tildeles låne-FKA svarende til 20 % af omsætningstallene pr. fartøj i bilag 11 a, uanset hvor mange førstegangsetablerede, der etablerer sig som medejere.
§ 56 f.
På grundlag af det beregningsgrundlag den eller de førstegangsetablerede er berettiget til for det pågældende fartøj i medfør af § 56 e, stk. 3-5 tildeles låne-FKA, der sammensættes i forhold til, om fartøjet skal anvendes til garn eller trawlfiskeri og fartøjets hjemhavn.
 Stk. 2. I bilag 11 b er angivet den procentvise fordeling af de enkelte kvoter, som garn eller trawlfartøjer tildeles afhængig af, om fartøjets hjemhavn er beliggende ud til Nordsøen, Skagerrak, Kattegat, Østersøen (område 22-24) eller Østersøen (område 25-32). For fartøjer med hjemhavn i Hanstholm eller Skagen er angivet særskilte procentdele af kvoterne.
 Stk. 3. Der tildeles kvoteandele svarende til beregningsgrundlaget omregnet til andele af de kvoter, fartøjet er berettiget til, jf. stk. 2. Ved tildelingen sker omregningen på grundlag af de gennemsnitlige afregningspriser året før, jf. meddelelse, der udsendes efter reglerne i bilag 6, og de danske kvoter pr. 1. januar 2008.
Stk. 4. Ansøgere om låne - FKA kan ansøge om, at tildelingen sker med en anden procentvis fordeling af de enkelte kvoter end angivet i bilag 11 b.
For torsk og tunge kan dog ikke ansøges om højere samlede andele af disse kvoter i alle farvande end angivet i bilaget.
Ansøgningerne kan imødekommes i det omfang, der er tilstrækkelige mængder til rådighed af de enkelte kvoter, ellers sker tildelingerne i medfør af § 56 g.
§ 56 g.
I det omfang der inden for de andele af de enkelte kvoter til de forskellige farvandsområder, der er afsat henhold til Reguleringsbekendtgørelsen for 2008 og følgende år, ikke er tilstrækkelige mængder til at imødekomme alle ansøgninger, nedsættes tildelingerne for de enkelte kvoter forholdsmæssigt.
I det omfang, der fortsat er andele af andre kvoter til rådighed, kan disse tildeles i stedet for.
§ 56 h.
Låne-FKA indgår i den periode, de står til rådighed for fartøjet i de samlede årsmængder, der kan fiskes af fartøjet.
Op til 25 % af fartøjets samlede årsmængde inklusiv de mængder, der er tildelt på grundlag af låne-FKA kan overføres til andre FKA-fartøjer, jf. § 41, stk. 4.
Stk. 2. Låne-FKA kan ikke overføres til andre fartøjer i medfør af §§ 60-63. Fiskeridirektoratet vil dog kunne tillade, at den eller de nyetablerede i den periode, jf. § 56 d, hvor låne-FKA står til rådighed for den eller de nyetablerede, foretager en fartøjsudskiftning.
Retten til låne-FKA kan kun videreføres, hvis den eller de nyetablerede har mindst samme ejerandel i det fartøj, der skiftes til som i det udskiftede FKA-FE fartøj.
Det er desuden en betingelse for godkendelse, at det fartøj, der skiftes til, er i mindst samme længdekategori, jf. bilag 11 a.
 2. Efter § 63 indsættes som § 63 a:
»§ 63 a.
Til et fartøj, der har status som FKA-FE fartøj, kan ejerne af andre FKA-fartøjer årligt overføre op til 25 % af de FKA andele, det afgivende fartøj disponerer over på overdragelsestidspunktet.
 Stk. 2. Opgørelse af størrelsen af de fartøjskvoteandele det afgivende fartøj højst kan overføre efter stk. 1 foretages i medfør af § 64, stk. 2.
 Stk. 3. Ved overdragelsen til et FKA-FE fartøj efter stk. 1 kræves ikke, at de betingelser, der gælder med hensyn til ejersammenfald og binding af tonnage i 2 år i §§ 60-63 er opfyldt.
