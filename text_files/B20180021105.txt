Bekendtgørelse om indretning m.v. af tovbaneanlæg1) I medfør af § 3 a, stk. 2, § 20, stk. 2 og 3, § 21, stk. 1, og § 27, stk. 4, i lov nr. 155 af 20. februar 2013 om indretning m.v. af visse produkter, som ændret ved lov nr. 197 af 13. marts 2018, fastsættes efter bemyndigelse:
Anvendelsesområde § 1. Denne bekendtgørelse fastsætter supplerende krav til Europa-Parlamentets og Rådets forordning (EU) 2016/424 af 9. marts 2016 om tovbaneanlæg og om ophævelse af direktiv 2000/9/EF (forordning 2016/424).
 § 2. Bekendtgørelsen gælder for nye tovbaneanlæg til personbefordring, ændringer af tovbaneanlæg, der kræver en ny tilladelse, samt delsystemer og sikkerhedskomponenter til tovbaneanlæg, som defineret og afgrænset i artiklerne 1-3 i forordningen.
 § 3. Bekendtgørelsen gælder for fabrikanter og deres repræsentanter, bygherrer, importører, distributører, bemyndigede organer og andre forpligtede, som det følger af forordningen.
Almindelige bestemmelser § 4. Tovbaneanlæg må kun tages i brug, hvis de opfylder kravene i forordning 2016/424, samt de supplerende krav i denne bekendtgørelse, og hvis de ved korrekt montering, vedligeholdelse og drift efter deres bestemmelse ikke udgør en fare for personers sundhed eller sikkerhed eller for ejendom.
 Stk. 2. Delsystemer og sikkerhedskomponenter må kun indbygges i tovbaneanlæg, hvis de gør det muligt at opføre tovbaneanlæg, der er i overensstemmelse med forordning 2016/424, og hvis de ved korrekt montering, vedligeholdelse og drift efter deres bestemmelse ikke udgør en fare for personers sundhed eller sikkerhed eller for ejendom.
 Stk. 3. Delsystemer og sikkerhedskomponenter må kun gøres tilgængelige på markedet, hvis de opfylder kravene i forordning 2016/424 samt de supplerende krav i denne bekendtgørelse.
 Stk. 4. Fabrikanter og deres repræsentanter, bygherrer, importører, distributører, bemyndigede organer og andre forpligtede, som det følger af forordning 2016/424, skal opfylde kravene, som følger af denne bekendtgørelse.
 § 5. Delsystemer eller sikkerhedskomponenter må kun bringes i omsætning eller gøres tilgængelige på markedet, hvis:
1) EU-overensstemmelseserklæringen er udfærdiget på eller oversat til dansk, jf. artikel 11, stk. 7, artikel 13, stk. 2 og 4, artikel 14, stk. 2, og artikel 19, stk. 2, i forordning 2016/424 og 2) brugsanvisning og sikkerhedsinformation er udfærdiget på eller oversat til dansk, jf. forordningens artikel 11, stk. 7, artikel 13, stk. 4, og artikel 14, stk. 2.
 § 6. Den ansvarlige person for tovbaneanlægget, jf. artikel 8 og 9 i forordning 2016/424, er bygherren.
 Stk. 2. Inden tovbaneanlægget tages i brug første gang, skal bygherren indhente en godkendelse til ibrugtagning hos Arbejdstilsynet.
 Stk. 3. Til brug for godkendelsen skal bygherren senest ved påbegyndelsen af opførelsen af tovbaneanlægget, fremsende følgende dokumentation til Arbejdstilsynet: Sikkerhedsrapport, EU-overensstemmelseserklæringen og de øvrige dokumenter vedrørende delsystemers og sikkerhedskomponenters overensstemmelse samt dokumentationen vedrørende tovbaneanlæggets egenskaber.
 Stk. 4. Sikkerhedsrapporten skal fremsendes på dansk eller engelsk.
Bemyndigede organer § 7. Direktøren for Arbejdstilsynet kan udpege bemyndigede organer, jf. forordning 2016/424, artikel 23.
 Stk. 2. For at kunne blive udpeget som bemyndiget organ skal ansøgeren være akkrediteret af DANAK - Den Danske Akkrediteringsfond, jf. bekendtgørelse om udpegning af det nationale akkrediteringsorgan.
 Stk. 3. Akkrediteringen efter stk. 2 skal ske i forhold til den opgave, der ansøges om udpegning til, og det skal sikres, at kravene i artikel 26 i forordning 2016/424 er opfyldt.
 Stk. 4. For at kunne blive udpeget som bemyndiget organ skal ansøgeren derudover opfylde kravene i artiklerne 28, 34-36 og 38, 2. pkt., i forordning 2016/424.
 Stk. 5. DANAK - Den Danske Akkrediteringsfond vurderer, om ansøgeren opfylder kravene for at blive udpeget, jf. stk. 2-4, og overvåger, at de bemyndigede organer til enhver tid opfylder kravene for udpegningen.
 Stk. 6. Arbejdstilsynet kan føre kontrol og tilsyn med, at de bemyndigede organer til enhver tid opfylder kravene for at blive udpeget, jf. stk. 2-4. Det bemyndigede organ skal efter anmodning fremlægge alle relevante oplysninger.
 Stk. 7. Direktøren for Arbejdstilsynet kan inddrage bemyndigelsen, hvis det konstateres, at det bemyndigede organ ikke længere opfylder kriterierne for bemyndigelsen, jf. stk. 2-4.
Klage § 8. Afgørelser efter denne bekendtgørelse kan ikke påklages til anden administrativ myndighed, jf. dog § 9.
 § 9. Klage over afgørelser truffet af bemyndigede organer kan indbringes for Arbejdstilsynet inden 4 uger efter, at afgørelsen er meddelt den pågældende.
Straf § 10. Medmindre højere straf er forskyldt efter lov om indretning m.v. af visse produkter eller anden lovgivning straffes med bøde den, som 1) overtræder §§ 4-6, eller 2) ikke efterkommer afgørelser, herunder påbud eller forbud, der er meddelt i henhold til bekendtgørelsens bestemmelser.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Ikrafttræden og overgangsbestemmelser § 11. Bekendtgørelsen træder i kraft den 21. april 2018.
 Stk. 2. Bekendtgørelsen gælder for delsystemer og sikkerhedskomponenter, der gøres tilgængelige på markedet fra den 21. april 2018, og tovbaneanlæg, som færdigmonteres fra den 21. april 2018. For indretningen af tovbaneanlæg m.v., der er bragt i omsætning, gjort tilgængelige på markedet eller færdigmonteret før den 21. april 2018, finder de hidtil gældende regler anvendelse.
 Stk. 3. Bekendtgørelse nr. 686 af 10. juni 2013 om indretning m.v. af tovbaneanlæg til personbefordring ophæves.
Arbejdstilsynet, den 14. marts 2018 Søren Kryhlmand / Katrine Wied Christensen 1) I bekendtgørelsen er der medtaget visse bestemmelser fra Europa-Parlamentets og Rådets forordning 2016/424 af 9. marts 2016 om tovbaneanlæg og om ophævelse af direktiv 2000/9/EF, EU-Tidende 2016, nr.
L 81, side 1. Ifølge artikel 288 i EUF-Traktaten gælder en forordning umiddelbart i hver medlemsstat.
Gengivelsen af disse bestemmelser i bekendtgørelsen er således udelukkende begrundet i praktiske hensyn og berører ikke forordningens umiddelbare gyldighed i Danmark.
Bekendtgørelsen har som udkast været notificeret i overensstemmelse med Europa-Parlamentets og Rådets direktiv 2015/1535/EU om en informationsprocedure med hensyn til tekniske forskrifter samt forskrifter for informationssamfundets tjenester (kodifikation).
