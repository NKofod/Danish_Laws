Bekendtgørelse om Den Danske Filmskole I medfør af § 10, stk. 1, 2 og 5, § 11, stk. 1, og § 15, stk. 2, i lov om videregående kunstneriske uddannelsesinstitutioner, jf. lovbekendtgørelse nr. 1673 af 11. december 2013, fastsættes:
Kapitel 1 Styrelse Rektor § 1. Skolen ledes af en rektor, der har det overordnede ansvar for skolens virksomhed.
 Stk. 2. Rektor er ansvarlig for den daglige ledelse af skolens administration og personale.
 § 2. Rektor ansættes af kulturministeren.
 § 3. Rektor træffer afgørelse i alle sager, som ikke ved lov, andre retsregler eller bestemmelser i denne bekendtgørelse er henlagt til andre myndigheder.
 Stk. 2. Rektor kan pålægge såvel skolerådet som en eller flere af skolens undervisere at drøfte og afgive udtalelse om emner af betydning for skolen.
 Stk. 3. Rektor udpeger en stedfortræder (prorektor), som varetager rektors opgaver i tilfælde af rektors forfald.
Skolerådet § 4. Skolerådet er skolens kollegiale organ.
 Stk. 2. Skolerådet drøfter og afgiver udtalelse til rektor om:
1) studieordning og undervisningsplan, 2) skolens budget og 3) forslag til retsregler, som har betydning for skolen.
 Stk. 3. Skolerådet kan i øvrigt drøfte alle sager, som har væsentlig betydning for skolens organisation og virksomhed.
 Stk. 4. Skolerådet kan nedsætte udvalg til behandling af bestemte sager samt udpege repræsentanter fra skolen til udvalg, råd og lignende.
 Stk. 5. I de tilfælde, hvor de drøftede sager endeligt skal afgøres af Kulturministeriet, forelægger rektor skolerådets vedtagne indstillinger for ministeriet.
 § 5. Skolerådet, der består af 1 formand og 7 medlemmer, sammensættes på følgende måde:
 1) Rektor, som er født formand.
 2) 3 medlemmer som repræsentanter for underviserne.
 3) 2 medlemmer som repræsentanter for de studerende.
 4) 1 medlem som repræsentant for det tekniske personale.
 5) 1 medlem som repræsentant for det administrative personale.
Stk. 2. Repræsentanter for underviserne vælges for 1 år ad gangen af og blandt skolens faste undervisere samt timelærere med ansættelse for et undervisningsår.
Repræsentanter for de studerende vælges for 1 år ad gangen af og blandt skolens studerende.
Repræsentanter for det teknisk/administrative personale vælges for 1 år ad gangen af og blandt henholdsvis det tekniske og administrative personale.
Stk. 3. Genvalg kan finde sted.
For hvert medlem af skolerådet, bortset fra rektor, vælges en suppleant.
Valget finder sted umiddelbart efter undervisningsårets start.
 Stk. 4. I tilfælde af rektors forfald deltager rektors stedfortræder (prorektor) i skolerådets møder.
 Stk. 5. Rektor fastsætter regler om valg til skolerådet.
§ 6. Skolerådet afholder møde så ofte rektor finder anledning hertil, dog mindst 4 gange årligt.
Rektor indkalder til møde, når mindst 3 medlemmer skriftligt anmoder herom.
Stk. 2. Skolerådet er beslutningsdygtigt, når 5 af dets medlemmer er til stede.
Beslutninger træffes ved almindeligt stemmeflertal.
Er stemmerne lige, er rektors stemme afgørende.
 Stk. 3. Skolerådet fastsætter selv sin forretningsorden.
Kapitel 2 Uddannelse Strukturen § 7. Bekendtgørelsen omfatter følgende uddannelser:
 1) En instruktøruddannelse på 4 år, jf. § 12.
 2) En fotografuddannelse på 4 år, jf. § 13.
 3) En tonemesteruddannelse på 4 år, jf. § 14.
 4) En klipperuddannelse på 4 år, jf. § 15.
 5) En produceruddannelse på 4 år, jf. § 16.
 6) En animationsuddannelse på 4,5 år, jf. § 17.
 7) En manuskriptuddannelse på 2 år, jf. § 18.
 8) En dokumentarinstruktør / tilrettelæggeruddannelse på 4 år, jf. § 19.
 9) En flerkamerainstruktør / studieproduceruddannelse på 4 år, jf. § 20.
 § 8. Ved Det Danske Akademi for Digital, Interaktiv Underholdning (DADIU) udbyder Den Danske Filmskole en computerspilsuddannelse.
 Stk. 2. Computerspilsuddannelsen består af et 2-årigt forløb med to spilproduktioner.
 Stk. 3. For studerende på Filmskolens animationsuddannelse består computerspilsuddannelsen af to DADIU forløb med i alt fire spilproduktioner.
 Stk. 4. DADIU fastsætter særskilte regler for optagelse, deltagelse og evalueringer på computerspilsuddannelsen.
Optagelse § 9. Der afholdes optagelsesprøve til uddannelserne.
Afgørelse om optagelse træffes af Den Danske Filmskole efter en konkret bedømmelse af ansøgerens evner og færdigheder på baggrund af skriftlig ansøgning, indsendte værker, samtale og optagelsesprøve.
Stk. 2. Optagelsesprøven afholdes af et optagelsesudvalg, som består af rektor eller en stedfortræder udpeget af rektor, et antal undervisere og minimum 1 ekstern censor.
Optagelsesudvalgets medlemmer skal under voteringen gøre notater om præstationen til personlig brug ved udarbejdelse af en eventuel klagesag.
Notaterne skal opbevares i mindst 1 år, og herudover indtil en eventuel klagesag er afsluttet.
Stk. 3. De eksterne censorer beskikkes af Kulturministeriet efter indstilling fra Den Danske Filmskole.
En censor er kun ekstern, såfremt vedkommende ikke, eller kun kortvarigt, er ansat på Den Danske Filmskole i undervisningsåret.
 Stk. 4. Ansøgere kan kun indstille sig til optagelse på en uddannelse ved samme ansøgningsopslag.
 § 10. Kulturministeriet fastsætter årligt optagelsestal efter drøftelse med Den Danske Filmskole.
 § 11. Den Danske Filmskole fastsætter inden for denne bekendtgørelses rammer nærmere regler om optagelsesprocedurer.
 Stk. 2. Reglerne skal omfatte:
1) adgangsgrundlag, 2) optagelsestal, 3) fremgangsmåde ved ansøgning og optagelse, 4) bedømmelse og 5) dispensation- og klageadgang.
Indhold § 12. Instruktøruddannelsen har til formål at kvalificere den studerende til kunstnerisk og praktisk at fungere som instruktør på film- og tv-produktioner på professionelt niveau.
 Stk. 2. Der gives undervisning inden for følgende hovedområder:
 1) Filmens historie og æstetik.
 2) Dramaturgi og manuskriptarbejde.
 3) Iscenesættelse og personinstruktion.
 4) Film og tv-mediets teknologi og udtryksmidler.
 § 13. Fotografuddannelsen har til formål at kvalificere den studerende til kunstnerisk og praktisk at fungere som fotograf på film- og tv-produktioner på professionelt niveau.
 Stk. 2. Der gives undervisning inden for følgende hovedområder:
 1) Filmens historie, dramaturgi og æstetik.
 2) Praktik og metode, herunder lyssætning.
 3) Fotografiet og kameraarbejdet som udtryksmiddel.
 4) Kamera-, video-, råfilm og laboratorieteknologi.
 § 14. Tonemesteruddannelsen har til formål at kvalificere den studerende til kunstnerisk og praktisk at fungere som tonemester på film- og tv-produktioner på professionelt niveau.
 Stk. 2. Der gives undervisning inden for følgende hovedområder:
 1) Filmens historie, dramaturgi og æstetik.
 2) Praktik og metode ved optagelse og efterarbejde.
 3) Lyden som udtryksmiddel, herunder lyddesign.
 4) Lydteknologi.
 § 15. Klipperuddannelsen har til formål at kvalificere den studerende til kunstnerisk og praktisk at fungere som klipper på film- og tv-produktioner på professionelt niveau.
 Stk. 2. Der gives undervisning inden for følgende hovedområder:
 1) Filmens historie, dramaturgi og æstetik.
 2) Praktik og metode ved klip- og lydarbejde.
 3) Klipningen som udtryksmiddel, herunder spil, camera, tempo, rytme og genre.
 4) Klippeteknologi.
 § 16. Produceruddannelsen har til formål at kvalificere den studerende til kunstnerisk og praktisk at fungere som producer på film- og tv-produktioner på professionelt niveau.
 Stk. 2. Der gives undervisning inden for følgende hovedområder:
 1) Filmens historie og æstetik.
 2) Dramaturgi og manuskriptudvikling.
 3) Projektudvikling.
 4) Finansiering.
 5) Produktionsstyring af film- og tv-optagelse, efterarbejde og lancering.
 § 17. Animationsuddannelsen har til formål at kvalificere den studerende til kunstnerisk og praktisk at fungere som animationsinstruktør på film- og tv-produktioner samt på digitale interaktive medier på professionelt niveau.
 Stk. 2. Der gives undervisning inden for følgende hovedområder:
 1) Filmens og computerspillets historie og æstetik.
 2) Dramaturgi og manuskriptskrivning.
 3) Projektudvikling.
 4) Animations- og computerspilsinstruktion og produktionsmetodik/teknik.
 5) Animation og storyboarding.
 6) Hardware- og softwareteknologi.
 7) Animationsfilm- og spilproduktion.
 § 18. Manuskriptuddannelsen har til formål at kvalificere den studerende til kunstnerisk og praktisk at fungere som manuskriptforfatter på film- og tv-produktioner på professionelt niveau.
 Stk. 2. På uddannelsen gives der undervisning inden for følgende hovedområder:
 1) Filmens historie og æstetik.
 2) Dramaturgi og manuskriptskrivning.
 3) Skrivningens teori, metode og praksis.
 4) Research og ideudvikling, herunder genre og former.
 5) Filmtekniske grundbegreber og filmens udtryksmidler.
 § 19. Dokumentarinstruktør / tilrettelæggeruddannelsen har til formål at kvalificere den studerende til kunstnerisk og praktisk at fungere som dokumentarinstruktør / tilrettelægger på professionelt niveau.
 Stk. 2. Der gives undervisning inden for følgende hovedområder:
 1) Dramaturgi og film- og tv-historie.
 2) Redaktion og konceptudvikling.
 3) Et- og flerkamera optagemetodik.
 4) Redigering og lydefterarbejde.
 § 20. Flerkamerainstruktør / studieproduceruddannelsen har til formål at kvalificere den studerende til kunstnerisk og praktisk at fungere som flerkamerainstruktør / studieproducer på professionelt niveau.
 Stk. 2. Der gives undervisning inden for følgende hovedområder:
 1) Dramaturgi og film- og tv-historie.
 2) Redaktion og konceptudvikling.
 3) Udviklings- og produktionsledelse.
 4) Et- og flerkamera og optagemetodik.
 5) Billedmixning, redigering og lydefterarbejde.
Tilmelding til uddannelseselementer § 21. Inden påbegyndelsen af hvert studieår eller hvert halve studieår, jf. dog stk. 3, skal uddannelsesinstitutionen sikre, at studerende på uddannelsen bliver tilmeldt uddannelseselementer på uddannelsens relevante studietrin svarende til henholdsvis et helt eller et halvt studieår.
Tilmelding skal ske, uanset at en studerende mangler at bestå uddannelseselementer fra foregående studieår.
 Stk. 2. Uddannelsesinstitutionen fastsætter i studieordningen regler for tilmelding til uddannelseselementer.
 Stk. 3. I de tilfælde, hvor undervisning i et uddannelseselement først påbegyndes i løbet af studieåret, kan tilmelding til uddannelseselementet undtagelsesvis ske efter påbegyndelsen af hvert studieår eller hvert halve studieår, dog inden undervisningen i uddannelseselementet begynder.
Stk. 4. Uddannelsesinstitutionen kan framelde en studerende til et eller flere uddannelseselementer, jf. stk. 1, hvis der foreligger usædvanlige forhold, eller hvis den studerende er eliteidrætsudøver, hvor den studerende ikke vil være i stand til at gennemføre på normeret studietid.
Hvis en studerende er frameldt et eller flere uddannelseselementer i et studieår, vil uddannelseselementet eller uddannelseselementerne indgå i opgørelsen efter stk. 1 i den studerendes følgende studieår.
 Stk. 5. Uddannelsesinstitutionen kan dispensere fra tilmeldingsregler fastsat efter stk. 2, hvis der foreligger usædvanlige forhold.
Uddannelsernes tilrettelæggelse § 22. Den Danske Filmskole fastsætter inden for bekendtgørelsens rammer nærmere regler om uddannelsernes indhold i en studieordning.
Studieordningen sendes til Kulturministeriet til orientering.
 Stk. 2. Studieordningen skal indeholde bestemmelser om:
1) mål for og indhold af undervisningsemner/temaer på de enkelte uddannelser, 2) tidsmæssigt omfang af undervisningsemner/temaer, projekter mv. og deres placering i uddannelsesforløbet, 3) undervisningsformer, 4) beskrivelse af samarbejdet mellem de enkelte uddannelser, 5) praktik og praktiske øvelser, herunder midtvejs- og afgangsfilm, og 6) evalueringernes antal, form og placering i uddannelsen.
 Stk. 3. Den Danske Filmskole kan dispensere fra de regler i studieordningen, der alene er fastsat af skolen selv.
 Stk. 4. Studieordningen og væsentlige ændringer heri træder i kraft ved undervisningsårets begyndelse.
Bedømmelse § 23. Der foretages en evaluering af den studerende ved afslutningen af hvert studieår.
Evaluering af midtvejs- og afgangsproduktioner skal være skriftlig, og der skal deltage minimum en ekstern censor.
Den eksterne censor beskikkes af Kulturministeriet efter indstilling fra skolen.
En censor betragtes kun som ekstern, såfremt vedkommende ikke, eller kun kortvarigt, er ansat på Den Danske Filmskole i undervisningsåret.
 Stk. 2. Evalueringen foregår ved en samtale mellem underviseren og den studerende.
 Stk. 3. Evalueringen skal indeholde en vurdering af den studerendes:
1) kunstneriske og faglige udvikling, 2) indsats på produktioner mv. og 3) færdigheder og udtryk.
 Stk. 4. Evalueringen skal indeholde konkrete råd vedrørende arten og omfanget af den studerendes indsats i det efterfølgende undervisningsforløb.
 Stk. 5. Såfremt underviseren vurderer, at den studerende ikke opfylder skolens krav om kunstnerisk og faglig udvikling, skal evalueringen gives skriftligt.
 Stk. 6. Skolen fastsætter nærmere regler om evalueringerne.
 § 24. Hvis gentagne skriftlige evalueringer viser, at den studerende ikke opfylder Den Danske Filmskoles krav til kunstnerisk og faglig udvikling, kan rektor efter samtale med den studerende træffe afgørelse om relegation.
§ 25. Den Danske Filmskole kan i forbindelse med evalueringer tilbyde særlige vilkår til studerende med fysisk eller psykisk funktionsnedsættelse, til studerende med et andet modersmål end dansk og til studerende med tilsvarende vanskeligheder, når skolen vurderer, at dette er nødvendigt for at ligestille sådanne studerende med andre ved evalueringen.
Det er en forudsætning, at der med tilbuddet ikke sker en sænkning af evalueringsniveauet.
 § 26. Den Danske Filmskole indbyder repræsentanter for film- og tv-branchen til at se de studerendes afgangsfilm/projekter.
Merit § 27. Den studerende har pligt til at oplyse om gennemførte uddannelseselementer fra en anden dansk eller udenlandsk videregående uddannelse, der må antages at kunne give merit.
Uddannelsesinstitutionen godkender i hvert enkelt tilfælde eller ved regler i studieordningen merit på baggrund af gennemførte uddannelseselementer, der står mål med uddannelseselementer og uddannelsesdele på den uddannelse, som den studerende er optaget på.
Afgørelsen træffes på grundlag af en faglig vurdering.
 Stk. 2. For uddannelser, der ikke er opdelt i uddannelseselementer, og som kun har optag hvert andet år, kan der udelukkende gives merit for hele års uddannelse og minimum to års uddannelse svarende til 120 ECTS.
 Stk. 3. For ansøgere, der optages på en uddannelse, sikrer uddannelsesinstitutionen, at der snarest muligt træffes afgørelse om merit for beståede uddannelseselementer fra alle tidligere uddannelsesforløb på samme niveau, jf. stk. 1.
§ 28. Den studerende har ved forhåndsgodkendelse af studieophold i Danmark eller udlandet pligt til efter endt studieophold at dokumentere det godkendte studieopholds gennemførte og beståede uddannelseselementer.
Den studerende skal i forbindelse med forhåndsgodkendelse give samtykke til, at uddannelsesinstitutionen efter endt studieophold kan indhente de nødvendige oplysninger.
 Stk. 2. Ved godkendelse efter stk. 1 anses uddannelseselementet for gennemført, hvis det er bestået efter reglerne om den pågældende uddannelse.
Orlov § 29. Studerende kan få orlov fra en uddannelse efter regler, der fastsættes af uddannelsesinstitutionen, jf. dog § 30.
Stk. 2. Studerende kan i orlovsperioden ikke deltage i undervisningen inden for den pågældende uddannelse.
Den studerende kan ikke deltage i bedømmelser eller prøver inden for uddannelsen i det semester eller tilsvarende, hvor den studerende har eller har haft orlov.
 § 30. En uddannelsesinstitution kan ikke meddele en studerende orlov, før den pågældende har gennemført første studieår på uddannelsen og har bestået de bedømmelser eller prøver, der i henhold til studieordningen er placeret på første studieår, jf. dog stk. 2 og 3.
 Stk. 2. Ansøgt orlov skal meddeles, hvis den er begrundet i barsel, adoption eller indkaldelse til værnepligtstjeneste, jf. lov om forsvarets personel.
 Stk. 3. Studerende, der tegner kontrakt med forsvaret om at stille sig til rådighed med henblik på udsendelse til udlandet, eller der tegner kontrakt med forsvaret om udsendelse til udlandet, følger reglerne i § 13 b i lov om forsvarets personel.
 Stk. 4. Uddannelsesinstitutionen kan dispensere fra stk. 1, hvis der foreligger usædvanlige forhold.
Andre bestemmelser § 31. Der er mødepligt til skolens undervisning.
Stk. 2. Udeblivelse, som ikke skyldes sygdom eller tilsvarende forhold, kan medføre en advarsel.
I gentagelsestilfælde kan rektor efter samtale med den studerende træffe afgørelse om relegation.
§ 32. Den Danske Filmskole udgiver og ajourfører en studievejledning om uddannelserne.
Studievejledningen skal indeholde en bredere redegørelse for uddannelserne mv., en praktisk vejledning for de studerende og oplysning om andre forhold af betydning for de studerendes planlægning af deres uddannelse.
 § 33. Den Danske Filmskole kan udbyde kortere efteruddannelseskurser til imødekommelse af faglige behov inden for film- og tv-produktion.
 § 34. Gennemførelse af uddannelserne på Den Danske Filmskole giver ret til følgende betegnelse:
 1) Færdiguddannede på instruktøruddannelsen: Instruktør ddf.
 2) Færdiguddannede på fotografuddannelsen: Fotograf ddf.
 3) Færdiguddannede på tonemesteruddannelsen: Tonemester ddf.
 4) Færdiguddannede på klipperuddannelsen: Klipper ddf.
 5) Færdiguddannede på produceruddannelsen: Producer ddf.
 6) Færdiguddannede på animationsuddannelsen: Animationsinstruktør ddf.
 7) Færdiguddannede på manuskriptuddannelsen: Manuskriptforfatter ddf.
 8) Færdiguddannede på dokumentarinstruktør / tilrettelæggeruddannelsen: Dokumentarinstruktør / Tilrettelægger ddf.
 9) Færdiguddannede på Flerkamerainstruktør / Studieproduceruddannelsen: Flerkamerainstruktør / Studieproducer ddf.
Stk. 2. Den Danske Filmskole udsteder bevis for gennemført uddannelse.
Beviset skal indeholde en beskrivelse af den konkrete uddannelse med redegørelse for dens faglige sammensætning.
Kapitel 3 Dispensation, klageadgang mv.
 § 35. Kulturministeriet kan dispensere fra bekendtgørelsen, når særlige forhold taler herfor.
§ 36. Kulturministeriet kan tillade fravigelse af bekendtgørelsen som led i forsøg.
Samtidig fastsættes forsøgets varighed og rapporteringsformen.
§ 37. Klager over Den Danske Filmskoles afgørelser i henhold til denne bekendtgørelse indgives til skolen.
Skolen fastsætter nærmere regler for behandlingen af klager.
 Stk. 2. Skolens afgørelse kan, når klagen vedrører retlige spørgsmål om en studerendes forhold, indbringes for Kulturministeriet.
 Stk. 3. Fristen for indgivelse af klager i henhold til stk. 1 og stk. 2 er på 4 uger fra den dag, afgørelsen er meddelt den pågældende.
Overgangs- og ikrafttrædelsesbestemmelser § 38. Bekendtgørelsen træder i kraft den 16. juni 2014 og har virkning fra studieåret 2014-2015, jf. dog stk. 2 og 3.
 Stk. 2. § 21 har virkning for studerende, der påbegynder en uddannelse fra studieåret 2014-15. For studerende, der er påbegyndt en uddannelse ved Den Danske Filmskole før studieåret 2014-15, har § 21 virkning fra studieåret 2015-16.
 Stk. 3. Bekendtgørelsen har virkning for studerende, der søger om forhåndsmerit for studieophold, der skal gennemføres fra studieåret 2014-15 eller senere.
 Stk. 4. Samtidig med bekendtgørelsens ikrafttræden ophæves bekendtgørelse nr. 793 af 30. juni 2008 om Den Danske Filmskole.
