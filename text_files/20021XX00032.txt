Skriftlig fremsættelse (23. oktober  

 2002) Indenrigs- og sundhedsministeren Herved tillader jeg mig for Folketinget at  

 fremsætte:
Forslag til lov om ændring af lov om  

 beskatning til kommunerne af faste ejendomme og lov om vurdering af landets  

 faste ejendomme (Loft over grundlaget for beregning af kommunal  

 grundskyld) (Lovforslag nr.
L 39).
 Forslaget er udmøntningen af regeringens beslutning  

 fra juni 2002 om, at der med virkning fra og med 2003 skal indføres en  

 stigningsbegrænsning i grundlaget for beregning af grundskyld til  

 kommuner og amtskommuner.
 Efter de gældende regler betaler grundejere  

 grundskyld af den aktuelle grundværdi (fastsat efter vurderingsloven).  

 Med lovforslaget indføres en begrænsning, således at  

 grundlaget for beregning af grundskylden som udgangspunkt højst kan  

 udgøre sidste års grundlag tillagt en reguleringsprocent, der  

 opgøres som den skønnede stigning i det samlede kommunale  

 udskrivningsgrundlag for skatteåret tillagt 3 pct., dog maksimum 7 pct.  

 I tilfælde af ændring af ejendommens areal, anvendelse eller  

 planforhold vil grundlaget dog blive justeret i forhold til disse  

 ændringer.
Forslaget indebærer en omkostningslettelse for ejere  

 af grunde og et tilsvarende provenutab for primær- og amtskommuner.
Det  

 samlede provenutab er er med udgangspunkt i de gennemsnitlige stigninger i  

 grundværdierne i de enkelte kommuner og de enkelte kommuners  

 grundskyldpromille foreløbig anslået til ca. 410 mill. kr. i  

 2003. Staten yder i 2003 de berørte primær- og amtskommuner  

 individuel kompensation for provenutabet.
 Idet jeg i øvrigt henviser til lovforslaget med  

 bemærkninger, tillader jeg mig at anbefale forslaget til hurtig og  

 velvillig behandling i det høje Ting.
