 Registertilsynet har i beretningsåret afgivet en udtalelse til  

  Kommunedata I/S vedrørende en påtænkt etablering af opkaldsforbindelser til  

 visse systemer på Kommunedata I/S under anvendelse af et nærmere beskrevet  

 sikkerhedssystem.
 Opkaldsforbindelser ønskedes etableret med henblik på overførsel af data  

 til og fra Kommunedata I/S for følgende fælleskommunale systemer:  

 Økonomisystemet, Elevadministrationssystemet, Ungdomsskolesystemet og  

 Ejendomsdatasystemet.
 Om baggrunden for ønsket om at kunne tilbyde kommunerne adgang til de  

 nævnte systemer via opkaldsforbindelser oplystes det, at overførsel af data  

 til og fra disse systemer fra institutioner m.v. med begrænset anvendelse af  

 systemerne kan foretages økonomisk mere fordelagtigt via opkaldsforbindelser  

 end via fast opkoblede linier.
Sikring af opkaldsforbindelserne tænktes etableret ved anvendelse af et  

 sikkerhedssystem, der er baseret på en sikkerhedsenhed, der tildeles den  

 enkelte bruger af opkaldsforbindelsen, og en centralt placeret kontrolenhed,  

 hvori det kontrolleres, at opkald foretages med anvendelse af en godkendt  

 sikkerhedsenhed.
Først når denne kontrol er gennemført, kan brugeren etablere  

 adgang til det ønskede register ved indtastning af brugeridentifikation og  

 kendeord på sædvanlig vis.
 Kommunedata I/S gav udtryk for den opfattelse, at det foreslåede  

 sikkerhedssystem kan sidestilles med en tilbagekaldsfunktion, idet det dog  

 bemærkedes, at sikkerhedssystemet ikke sikrer, at der kun kan foretages  

 opkald fra på forhånd fastlagte lokationer.
Kommunedata I/S foreslog, at der som kompensation herfor etableres  

 særlige kontroller og begrænsninger i forbindelse med anvendelsen af  

 opkaldsforbindelser.
Dels pegedes der på muligheden for at etablere særlig  

 kontrol og tilsyn med anvendelsen ved særlig logning, dels oplystes det,  

 at Kommunedata I/S' systemer kun er tilgængelige i et aftalt tidsrum, ligesom  

 anvendelsen af opkaldsforbindelserne kan begrænses til tidsrum, der  

 fastsættes i sikkerhedssystemet.
 Kommunedata I/S foreslog endvidere, at der blev fastsat nærmere formelle  

 regler vedrørende udlevering, anvendelse og opbevaring af sikkerhedsenheden.  

 I disse regler kunne efter Kommunedata I/S' opfattelse f.eks. indgå, at en  

 sikkerhedsenhed kun udleveres til medarbejdere i kommunerne, som i  

 forbindelse med deres anvendelse af de omhandlede registre har et erkendt  

 behov for at anvende opkaldsforbindelser, at sikkerhedsenheden kun må  

 anvendes fra nærmere angivne lokationer, at sikkerhedsenheden skal opbevares  

 på en sådan måde, at den ikke kan anvendes af andre, at en bortkommen  

 sikkerhedsenhed straks foranlediges spærret for anvendelse, samt at brugere  

 af sikkerhedsenheden informeres om, at særlig kontrol af anvendelsen heraf  

 kan blive foretaget.
 Sagen blev behandlet på et møde i Registerrådet, hvorefter  

 Registertilsynet udtalte, at tilsynet i enkelte, konkrete tilfælde har  

 tiltrådt, at opkaldsforbindelser med tilbagekaldsfunktion har været anvendt  

 ved adgang til registre, der ikke indeholder følsomme oplysninger.
Registertilsynet tilkendegav den opfattelse, at der ved den beskrevne  

 etablering af opkaldsforbindelse med anvendelse af det omhandlede  

 sikkerhedssystem kan opnås samme begrænsning i anvendelsesmulighederne for  

 opkaldsforbindelser som ved anvendelse af tilbagekaldsfunktion på visse  

 punkter dog i kraft af fastsatte formelle regler.
Det var endvidere  

 Registertilsynets opfattelse, at der herved ikke ville være tale om en  

 væsentlig forringelse af sikkerhedsniveauet sammenlignet med forholdene ved  

 anvendelse af tilbagekaldsfunktion.
 Registertilsynet havde på denne baggrund ikke indvendinger imod, at  

 opkaldsforbindelser blev taget i anvendelse for de af de omhandlede registre,  

 som er placerede i sikkerhedsgruppe 1 elevadministrationssystemet,  

 ungdomsskolesystemet og ejendomsdatasystemet - under anvendelse af det  

 omhandlede sikkerhedssystem, under forudsætning af, at anvendelsen af  

 opkaldsforbindelser kun gøres mulig inden for fastsatte tidsrum, f.eks.  

 svarende til kommunernes normale arbejdstid, at der i kommuner, hvor  

 opkaldsforbindelser ønskes anvendt som beskrevet, fastsættes formelle regler  

 som omtalt vedrørende udlevering, anvendelse og opbevaring af  

 sikkerhedsenheden, at der i en periode på et år foretages særlig opfølgning  

 på anvendelsen af opkaldsforbindelser, og at Kommunedata I/S efter udløbet af  

 denne periode fremsender en rapport til Registertilsynet over anvendelsen af  

 opkaldsforbindelser og de indhøstede erfaringer.
 For så vidt angik anvendelse af opkaldsforbindelser med det beskrevne  

 sikkerhedssystem i forbindelse med økonomisystemet, der er placeret i  

 sikkerhedsgruppe 2, havde Registertilsynet visse betænkeligheder, idet  

 økonomisystemet indeholder såvel ufølsomme oplysninger som fortrolige  

 oplysninger, f.eks. oplysninger om udbetaling af sociale ydelser.  

 Registertilsynet fandt på denne baggrund, at opkaldsforbindelser til  

 økonomisystemet burde sikres ved anvendelse af tilbagekaldsfunktion.
 Registertilsynet havde herefter ikke indvendinger imod, at  

 opkaldsforbindelser som led i den ovennævnte forsøgsordning blev taget i  

 anvendelse i forbindelse med økonomisystemet, under forudsætning af, at  

 opkaldsforbindelserne blev sikret ved anvendelsen af tilbagekaldsfunktion.
 Registertilsynet har efterfølgende tiltrådt, at Det fælleskommunale system  

 Kommunedataløn indgår i den nævnte forsøgsordning på samme vilkår som  

 økonomisystemet.
 (* 1) Registertilsynets Årsberetning 1991 side 141.
