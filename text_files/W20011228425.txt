Landsskatteretskendelse Landbrugsejendom.
Hektarstøtte ved salg A klager for indkomståret 1995 over, at  

 skatteankenævnet har anset udbetalt hektarstøtte for  

 skattepligtig indkomst.
Det fremgår af sagens oplysninger, at klageren ved  

 slutseddel af 25. juli 1995 erhvervede en ejendom for en kontant  

 købesum på 1.757.000 kr.
I købesummen er inkluderet  

 betaling for retten til at modtage hektarstøtte for  

 høståret 1995, hvilket beløb er anslået at  

 udgøre 77.000 kr.
Det fremgår af det senere udarbejdede og  

 tinglyste skøde, at der også er betalt stempelafgift af den del  

 af købesummen, der er henført til betaling for retten til at  

 modtage hektarstøtte.
 Den berigtigende advokat ved ejendomsoverdragelsen  

 anmeldte ikke producentskifte over for EU-Direktoratet rettidigt, hvorfor  

 hektarstøtten, der udgjorde 76.927 kr., blev udbetalt til  

 sælgeren af ejendommen med 11.710 kr. den 29. september 1995, 54.443  

 kr. den 17. oktober og 10.774 kr. den 30. april 1996. Det fremgår af  

 refusionsopgørelse af 2. maj 1996 udarbejdet af sælgerens  

 advokat, at klageren har tilbageholdt 77.000 kr. af købesummen  

 svarende til betalingen for retten til at modtage hektarstøtte, og at  

 klageren blev refunderet 76.927 kr. for hektarstøtten, som blev  

 udbetalt til sælgeren.
 Af klagerens årsregnskab for indkomståret 1995  

 fremgår det, at klageren har indtægtsført modtagen  

 hektarstøtte med 73.150 kr.
 Det er oplyst, at sælgeren ikke blev beskattet af  

 den udbetalte hektarstøtte, idet det var aftalt, at klageren skulle  

 have hektarstøtten udbetalt.
 Skatteankenævnet har ved den påklagede  

 ansættelse fastholdt, at klageren skal beskattes af den  

 indtægtsførte hektarstøtte på 73.150 kr.
Nævnet har herved bl.a. henvist til, at den  

 udbetalte hektarstøtte, der købes sammen med ejendommen, skal  

 beskattes hos klageren, idet han har erhvervet endelig ret til  

 hektarstøtten.
Hektarstøtten er anset for at være  

 overtaget som en del af landbrugsejendommens indtægter, hvorfor den  

 overtagne hektarstøtte er en del af værdien af selve den faste  

 ejendom.
Udgiften til hektarstøtte kan derfor ikke anses for en  

 fradragsberettiget driftsomkostning efter statsskattelovens § 6, stk. 1,  

 litra a.
Der er henvist til Vestre Landsrets dom af 19. juni 1998, UfR  

 1998.1405 V, hvor der blev lagt vægt på, at det ikke var  

 godtgjort, at der forelå en aftale om udbetaling af  

 hektarstøtten, og Landsskatterettens kendelse af 15. august 1995, TfS  

 1995.669 LSR.
 Klagerens repræsentant har over for  

 Landsskatteretten nedlagt påstand om, at indtægtsførslen  

 af hektarstøtte med 73.150 kr. tilbageføres, og at  

 besætningsnedskrivningen ændres fra 227.024 kr. til 153.874  

 kr.
Repræsentanten har til støtte herfor bl.a.  

 gjort gældende, at hektarstøtten blev udbetalt til  

 sælgeren af ejendommen, idet den berigtigende advokat ikke indsendte  

 producentskifteerklæring rettidigt.
Det er derfor en fejl, at der i  

 regnskabet er indtægtsført et beløb på 73.150 kr.  

 Udbetalingen af hektarstøtte og overdragelsen af retten til denne har  

 ikke haft nogen økonomisk betydning for klageren, idet den ansatte  

 købesum på 77.000 kr. for retten til at modtage  

 hektarstøtte blev tilbageholdt af klageren, indtil størrelsen  

 af den udbetalte hektarstøtte var kendt.
Da den udbetalte  

 hektarstøtte kunne opgøres til 76.927 kr., blev  

 mellemværendet med sælgeren af ejendommen ordnet over  

 refusionsopgørelsen, således at klageren reelt ikke har betalt  

 for retten til at modtage hektarstøtten, idet det senere viste sig, at  

 den blev udbetalt til sælgeren.
Den fejlagtige  

 indtægtsførsel af hektarstøtten på 73.150 kr.  

 påstås derfor tilbageført, ligesom  

 besætningsnedskrivningen i det pågældende indkomstår  

 påstås nedsat fra 227.024 kr. til 153.874 kr.
Såfremt det fastholdes, at der skal  

 indtægtsføres et beløb vedrørende  

 hektarstøtte med 73.150 kr. har repræsentanten anført, at  

 det ved overdragelsen blev aftalt, at klageren overtog hektarstøtten,  

 og denne rettighed er selvstændigt anført og betalt med 73.150  

 kr., hvorfor klageren har ret til fradrag herfor efter statsskattelovens § 6,  

 stk. 1, litra a.
Repræsentanten har herved henvist til, at betalingen  

 for hektarstøtten er betaling for en selvstændig rettighed og  

 ikke betaling for en del af den faste ejendom.
Det følger af  

 EU-Direktoratets vejledning om hektarstøtte udarbejdet i august 1996,  

 at hvis ikke andet er aftalt, beholder den oprindelige indsender af en  

 ansøgning om hektarstøtte retten til støtten, uanset om  

 ejendommen sælges.
Der kan derfor ikke være tale om en del af den  

 faste ejendom, da retten til støtten som udgangspunkt ikke  

 følger med ved køb af en ejendom.
Endvidere vil der i  

 tilfælde af salg af en del af bedriften ikke kunne ske  

 overførsel af retten til at modtage hektartilskuddet.
Der er henvist til Vestre Landsrets dom af 19. juni 1998,  

 UfR 1998.1405 V, hvoraf fremgår, at hektarstøtten er en  

 selvstændig rettighed, der ikke knytter sig til den faste ejendom, men  

 som overtages særskilt.
Landsskatterettens kendelse af 15. august 1995,  

 TfS 1995.669 LSR, må anses for tilsidesat med ovennævnte dom fra  

 Vestre Landsret.
Endelig er der henvist til Told- og Skattestyrelsens  

 skrivelse af 2. november 1994, hvor styrelsen bl.a. udtaler, at ved  

 producentskifte må der mellem køber og sælger aftales,  

 hvorledes hektarstøttebeløbet skal indgå i forbindelse  

 med berigtigelse af overdragelsen.
Såfremt  

 hektarstøttebeløbet var en del af den faste ejendom, var der  

 ingen grund til at aftale, om den medfulgte ejendommen eller ej.
Det er en  

 fejl, at der også er betalt stempelafgift af den del af  

 købesummen, der er henført til betaling for retten til at  

 modtage hektarstøtte.
 Landsskatteretten skal udtale:
 Retten lægger ved afgørelsen til grund, at  

 hektarstøtten som følge af den for sent indgivne anmodning om  

 producentskifte blev udbetalt til sælgeren af ejendommen, at klageren  

 tilbageholdt 77.000 kr. af købesummen svarende til retten til  

 hektarstøtte, og at klageren ved refusionsopgørelse af 2. maj  

 1996 blev refunderet den til sælgeren udbetalte  

 hektarstøtte.
Herefter finder retten, at den til sælgeren  

 udbetalte hektarstøtte for høståret 1995 er klagerens  

 indkomstopgørelse for indkomståret 1995 uvedkommende.
Retten har  

 herved henset til Told- og Skattestyrelsens skrivelser af 25. marts og 2.  

 november 1994, hvorefter hektarstøtte er skattepligtig indkomst  

 på udbetalingstidspunktet for den producent, som modtager  

 hektarstøtten, og til at der ikke rettidigt blev anmodet om  

 producentskifte over for EU-Direktoratet, hvorved hektarstøtten  

 udbetaltes til sælgeren af ejendommen.
Den påklagede  

 afgørelse ændres derfor således, at klageren er berettiget  

 til at tilbageføre den indtægtsførte hektarstøtte  

 på 73.150 kr.
Vedrørende klagerens påstand om ændring  

 af nedskrivning af husdyrbesætningen bemærker retten, at  

 tilladelse hertil gives af ligningsmyndigheden efter bemyndigelse fra  

 Ligningsrådet, jf. lov om den skattemæssige behandling af  

 husdyrbesætninger § 5, jf.
TS-cirkulære 1994-12. Det overlades  

 derfor til ligningsmyndigheden at træffe afgørelse om den af  

 klageren påståede ændring af nedskrivning af  

 husdyrbesætningen.
