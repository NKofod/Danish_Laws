En værnepligtig, der som sådan havde fribefordring, havde fratrukket  

 udgifter til befordring mellem tjenestestedet i København og bopælen i  

 Jylland.
I fradraget var medregnet færgeudgifter.
Dette fradrag blev nægtet  

 under henvisning til bestemmelsen i bekendtgørelse nr.
 627 af 13. december 1984 § 3, jf. § 2, ligningslovens § 9 C, stk. 5.
 A klagede for indkomståret 1987 over, at de stedlige skattemyndigheder  

 ikke havde godkendt hans ligningsmæssige fradrag på 1.704 kr. for  

 færgeudgifter.
Det var oplyst, at klageren i perioden 1. oktober til 31. december 1987  

 havde aftjent sin værnepligt i København, og at han som værnepligtig havde  

 frikort til offentlige befordringsmidler.
Han havde ikke selv afholdt udgift  

 til den omhandlede færgetransport.
 Ved indkomstopgørelsen havde klageren foretaget fradrag for udgifter til  

 befordring mellem hjemmet i Jylland og tjenestestedet i København med 2.926  

 kr., heraf fradrag for færgebilletter, 1.704 kr., svarende til udgiften ved  

 benyttelse af Århus-Kalundborg færgen til 12 hjemrejser.
 De stedlige skattemyndigheder havde ikke godkendt fradraget på 1.704 kr.,  

 idet der var henvist til, at klageren ikke havde dokumenteret, at han havde  

 afholdt udgiften hertil.
 Klageren påstod sig over for Landsskatteretten berettiget til det  

 selvangivne fradrag for færgetransport, idet han anførte, at der ikke fandtes  

 hjemmel til at nægte ham fradrag for færgetransport.
 Klageren begrundede sin påstand med følgende:
Af lov nr. 213 af 30. maj 1980 fulgte af § 26, stk. 3, at ministeren  

 bemyndiges til at fastsætte regler om fribefordring for værnepligtige.
I  

 kundgørelse for Forsvaret B8-1 havde Forsvarsministeren givet de nærmere  

 retningslinier for værnepligtiges fribefordring.
Af kundgørelsens § 4 fulgte,  

 at den bl.a. omfattede værnepligtigt menigt personel, dvs. han var omfattet  

 af kundgørelsen i de 9 måneder, han aftjente værnepligt.
Af § 3 fremgik  

 kundgørelsens formål, nemlig med fribefordringen at yde et supplement til  

 værnepligtslønnen.
Gyldighedsområdet for fribefordringen var fastsat i  

 kundgørelsen § 6, litra a, »samtlige jernbanestrækninger og indenlandske  

 DSB-færger«.
 Under henvisning til ovenstående kunne det altså konstateres, at man med  

 fribefordringen havde ønsket at yde et supplement til værnepligtslønnen, samt  

 at man ikke på nogen måde skelnede mellem togtransport eller færgetransport  

 med DSB-færger.
 Af ligningsvejledningen 1989 U 1.1.1 fulgte, at værnepligtige, uanset de  

 havde frirejsekort, havde sædvanligt befordringsfradrag mellem bopæl og  

 kaserne.
 Han måtte derfor fastholde, at de stedlige skattemyndigheder ikke under  

 henvisning til ligningsvejledningen 1989 U 1.4 kunne nægte ham fradrag for  

 færgetransport under henvisning til, at han ikke havde dokumenteret udgift  

 til færgebillet.
Netop under henvisning til ovennævnte kundgørelse fra Forsvarsministeren  

 havde han naturligvis ikke afholdt nogen udgift til færgetransport, men  

 henset til, at man havde ønsket at sidestille værnepligtige med øvrige  

 lønmodtagere (ligningsvejledningen 1989 U 1.1.1) fastholdt han, at  

 skattemyndighederne manglede hjemmel til at nægte ham fradrag for  

 færgetransport.
Han gjorde i den forbindelse gældende, at afsnit U 1.4 i  

 ligningsvejledningen om færgetransport og lignende ikke var skrevet under  

 hensyn til værnepligtiges særlige forhold, nemlig at de havde frirejsekort.
Bestemmelserne om fradragsret for udgifter til færgetransport fremgår af  

 bekendtgørelse nr. 627 af 13. december 1984 om befordringsfradrag, jf.  

 ligningslovens § 9 C.
Ifølge bekendtgørelsen § 3, jf. § 2, kan den  

 skattepligtige mod dokumentation foretage fradrag for de faktiske udgifter  

 til færgetransport.
 Uanset, at det ved fastsættelsen af bestemmelserne om værnepligtiges  

 fribefordring har været tilsigtet at yde et supplement til værnepligtslønnen,  

 og at det i Statsskattedirektoratets ligningsvejledning U 1.1.1 for 1987 var  

 anført, at værnepligtige var berettigede til fradrag for befordring mellem  

 den sædvanlige bopæl og kasernen, fandt Landsskatteretten, at der - bortset  

 fra bestemmelserne i ligningslovens § 9 C om normalfradraget  

 (afstandsfradraget) - ikke var hjemmel til at indrømme værnepligtige fradrag  

 for befordringsudgifter, som ikke var dokumenterede eller sandsynliggjorte.
 Da det af ovennævnte bekendtgørelse klart fremgik, at der kun var fradrag  

 for faktiske udgifter til færgetransport, og da klageren ikke havde afholdt  

 udgifter hertil, fandt Landsskatteretten, at det var med rette, at klageren  

 ikke var anset for berettiget til fradrag for færgetransport.
 Den påklagede ansættelse blev herefter stadfæstet.
 LV 1989, U 1.1.1 og 1.4.
