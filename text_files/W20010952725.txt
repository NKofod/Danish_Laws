Vindmølle, afskrivning,  

 projektledelse A klager for indkomståret 1998 over, at de stedlige  

 skattemyndigheder ikke har godkendt udgift til projektledelse medregnet til  

 afskrivningsgrundlaget vedr. vindmølle.
Det fremgår af sagens oplysninger, at klageren har fået  

 opført en vindmølle til produktion af el.
Byggesagen  

 vedrørende vindmøllen er afsluttet den 27. maj 1998.
I forbindelse med opførelsen af vindmøllen har klageren  

 indgået en projektledelsesaftale med B ApS.
Heraf fremgår:
 "B påtager sig i forbindelse med forberedelse og opførelse af  

 møllerne følgende forpligtelser på ejerens vegne:
 at tilrettelægge, koordinere og føre tilsyn med byggeriet og  

 aflevere møllerne indkørt på offentligt el-net med alle  

 nødvendige tilladelser og anmeldelser i orden på en sådan  

 måde, at byggeriet fremmes mest muligt.
 Dette indebærer bl.a. at projektlederen skal sørge  

 for:
- at sikre sig, at alle nødvendige tilladelser fra offentlige  

 myndigheder er tilstede og gyldige forsynet med a jourførte  

 tegninger - at samarbejde med det lokale el-selskab om tilslutning af  

 møllerne til det offentlige net - således at tilslutning kan ske  

 uden unødig forsinkelse - at foranledige landmåler-afmærkning og geoteknisk  

 undersøgelse på opstillingsstedet i.h.t. specifikke krav i  

 fundamentsvejledningen - at foranledige etablering af kørefast vej frem til  

 opstillingsstedet med plads til manøvrering med lastvogne og mobilkran  

 i hele opstillingsperioden - at foranledige etablering af vandret fundament i overensstemmelse med  

 fundamentstegninger senest 4 uger før levering af møllerne -  

 herunder føre tilsyn med fundamentsarbejdet så som: besigtigelse  

 af udgravning, besigtigelse og fotografering af armering, kontrol af  

 vibrering og af beton (blandesedler) - at give den fornødne instruktion og vejledning til elektriker,  

 der udfører tilslutningsarbejdet - at foranledige udførelse af kabelnet i.f.m.  

 fjernovervågning - at overvåge opstilling af møllerne - at deltage i afleveringsforretning og give instruktion i  

 sikkerhedsforhold og daglig betjening og tilsyn - at udarbejde evt. mangelliste efter byggeriets  

 færdiggørelse - at installere computer, modem, printer og software til overvågning  

 og give instruktion i betjening af dette Arbejdet skal ske i samarbejde med og under ansvar overfor  

 mølleejeren, der skal have forelagt økonomiske dispositioner og  

 afvigelser fra budget på mere end 10.000 kr. til godkendelse, holdes  

 løbende orienteret om projektet og herunder holdes orienteret om  

 justeringer i tidsplanen.
 Som betaling for ovennævnte arbejde betales 20.000 kr.
 Betaling finder sted således: Ved garantistillelsen overfor  

 el-selskab og vindmøllefabrik betales 50 % af honoraret.
 Ved aflevering af møllerne indkørt i automatisk drift  

 betales 50 % af honoraret.
Alle priser er excl. moms" Honoraret er senere nedsat til 10.000 kr.
 Klageren har ved opgørelsen af afskrivningsgrundlaget  

 vedrørende vindmøllen medregnet udgifter til projektledelse med  

 10.000 kr.
 De stedlige skattemyndigheder har ved den påklagede ansættelse  

 nægtet at godkende, at udgiften til projektledelse på 10.000 kr.  

 medregnes til afskrivningsgrundlaget for vindmøllen.
Afgørelsen er begrundet med, at udgiften anses for at være en  

 omkostning til den overordnede strukturering og i forbindelse med  

 tilrettelæggelse af den finansielle organisering af projektet med  

 opførelsen af møllen.
Der er henvist til Ligningsrådets  

 forhåndsbesked af 26. oktober 2000, gengivet i Tidsskrift for Skatter  

 og Afgifter 2000.199.
 Klagerens repræsentant har overfor Landsskatteretten nedlagt  

 påstand om, at udgiften til projektledelse på 10.000 kr.  

 medregnes i afskrivningsgrundlaget for vindmøllen.
Repræsentanten har til støtte herfor anført, at der er  

 tale om udgifter til at lede og organisere arbejdet med at opføre  

 møllen, søge tilladelser, sørge for tilslutning til  

 elnettet og lignende.
Arbejdet betales af skatteyder i 2 rater i takt med, at  

 tilladelser indhentes og møllen rent fysisk opføres og  

 tilsluttes.
Arbejdet har ikke noget med selve projekteringen at gøre  

 og udføres efter, at beslutningen om opførelsen af  

 møllen er truffet og efter at kontrakt med møllefabrikanten er  

 indgået.
Udgiften kan sammenlignes med udgiften til byggeriledelse ved  

 ethvert byggeri at en vis størrelse - en integreret del af et  

 byggeprojekt.
 Landsskatteretten skal udtale:
 Ifølge statsskattelovens § 6, stk. 1. litra a, kan udgifter der i  

 årets løb er anvendt til at erhverve, sikre og vedligeholde  

 indkomsten, herunder ordinære afskrivninger, fradrages.
Landsskatteretten finder, at udgiften på 10.000 kr. må anses  

 som et led i udgiften til den fysiske opførelse og tilslutning af  

 vindmøllen.
Udgiften kan derfor indgå som en del af den  

 afskrivningsberettigede anskaffelsessum for vindmøllen.  

 Afskrivningsgrundlaget forhøjes herefter med 10.000 kr.
