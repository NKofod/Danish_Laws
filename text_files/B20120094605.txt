Bekendtgørelse om behandling af sager om erstatning for skader forårsaget af oversvømmelse fra vandløb og søer I medfør af § 8 a, stk. 5, i lov nr. 349 af 17. maj 2000 om stormflod og stormfald, som ændret ved lov nr. 544 af 26. maj 2010 samt efter forhandling med miljøministeren, fastsættes:
Kapitel 1 Formål og definitioner § 1. Stormrådet yder efter reglerne i lov om stormflod og stormfald og denne bekendtgørelse erstatning for skader forårsaget af oversvømmelse fra vandløb og søer.
Kapitel 2 Principper for erstatningsopgørelse § 2. Erstatning for skader på fast ejendom og løsøre forårsaget af stormflod opgøres til genanskaffelsesprisen for en tilsvarende genstand med fradrag for slid og ælde i overensstemmelse med almindeligt anvendte principper i forsikringsbranchen.
Stk. 2. Er genanskaffelse af løsøre efter stk. 1 ikke mulig, beregnes erstatningen med udgangspunkt i fremstillingsprisen for nyt tilsvarende løsøre.
Erstatningen kan dog ikke overstige, hvad det vil koste at genanskaffe tilsvarende løsøre.
 Stk. 3. Penge, smykker og tilsvarende værdigenstande erstattes ikke.
Kapitel 3 Anmeldelse af skader, taksation og rådets afgørelser § 3. Anmeldelse af skader på fast ejendom og løsøre forårsaget af oversvømmelse fra vandløb eller søer sendes til det forsikringsselskab, hvor det beskadigede er brandforsikret.
 Stk. 2. Konstaterer forsikringsselskabet, at skaden ikke dækkes af en forsikring, videresender forsikringsselskabet uden ugrundet ophold anmeldelsen til rådet med oplysninger om, hvorvidt det beskadigede er omfattet af en brandforsikring.
Stk. 3. Anmeldelse skal ske på rådets anmeldelsesskema, som kan rekvireres hos forsikringsselskabet eller hentes på rådets hjemmeside, www.stormraadet.dk.
I tilfælde af tvivl om tidspunktet for skadens indtræden afgøres dette af rådet Stk. 4. Er der for samme skadelidte ved den samme oversvømmelse sket skade på både fast ejendom og løsøre, og er disse forsikret i forskellige forsikringsselskaber, anmeldes skaden til det forsikringsselskab, hvor ejendommen er brandforsikret.
Dette forsikringsselskab optræder som koordinator i forhold til øvrige involverede forsikringsselskaber, med mindre andet aftales.
 § 4. Vurderer rådet, at der kan være tale om en erstatningsberettiget skade, og at skaden opfylder betingelserne for erstatning, anmoder rådet Naturstyrelsen om hurtigst muligt og inden 22 arbejdsdage at afgive en udtalelse om, hvorvidt der er tale om en oversvømmelse omfattet af lov om stormflod og stormfald.
Stk. 2. Samtidig med anmodningen til Naturstyrelsen, anmoder rådet forsikringsselskabet om at iværksætte taksering af skaderne, med mindre konkrete forhold vedrørende skaden eller dens omfang taler imod dette.
Taksationen skal foretages hurtigst muligt og senest 22 arbejdsdage efter, at taksator har det fornødne grundlag for at foretage taksationen.
Forsikringsselskabet kan lade taksation foretage af en taksator uden for selskabet.
Ved taksering af skader skal taksatorrapporten udarbejdes på det til enhver tid gældende skema, der udarbejdes af Stormrådet og findes på rådets hjemmeside.
 Stk. 3. Rådet kan i særlige tilfælde dispensere fra fristerne i stk. 1 og 2.
Stk. 4. Efter foretaget taksation sendes taksatorrapporten til forsikringstageren, som indtil 14 dage efter modtagelsen heraf kan afgive bemærkninger til enten forsikringsselskabet eller taksator.
Forsikringsselskabet eller taksator sender herefter uden ugrundet ophold taksatorrapporten med forsikringstagerens eventuelle bemærkninger til rådet.
 Stk. 5. Opfylder skaden ikke betingelserne for udbetaling af erstatning, afviser rådet sagen.
 § 5. Rådet træffer på baggrund af Naturstyrelsens udtalelse og eventuelle andre tilgængelige oplysninger afgørelse om, hvorvidt en oversvømmelse er erstatningsberettiget.
 § 6. Har rådet afgjort, at en oversvømmelse er erstatningsberettiget, og er de øvrige betingelser for erstatningsudbetaling opfyldt, træffer rådet herefter afgørelse om erstatningens størrelse og udbetaling af erstatning.
 Stk. 2. Rådet skal udbetale erstatningen inden 10 arbejdsdage efter afgørelsen.
 Stk. 3. Udbetaling af erstatning for skader på løsøre sker uden dokumentation for genanskaffelse eller udbedring af skade, jf. dog stk. 4.
 Stk. 4. Erstatning for andre end de i stk. 3 omhandlede skader samt for skader på driftsmidler tilhørende erhvervsvirksomheder udbetales, når der foreligger dokumentation for, at skaden er udbedret, eller genanskaffelse er foretaget, jf. dog stk. 5.
 Stk. 5. Erstatning for skader på fast ejendom kan udbetales uden dokumentation for genanskaffelse eller udbedring af skader, når den opgjorte skade ikke overstiger et af Stormrådet fastsat maksimum, når erstatning udbetales som kontanterstatning til egen udbedring af skaden, eller når erstatningen vedrører skadelidtes forbrugte tid på eget arbejde, herunder oprydning og rengøring mv.
 Stk. 6. Stormrådet fastsætter det i stk. 5 omhandlede maksimum og offentliggør dette på rådets hjemmeside.
 Stk. 7. Eventuel regres mod en tredjemand har ikke opsættende virkning i forhold til udbetaling af erstatning.
 Stk. 8. Rådet kan delegere kompetencen til at træffe afgørelser om erstatningens størrelse til sekretariatet på nærmere angivne betingelser.
 § 7. Rådets beslutninger og afgørelser i medfør af denne bekendtgørelse kan ikke påklages til anden administrativ myndighed.
Kapitel 4 Ikrafttræden § 8. Bekendtgørelsen træder i kraft den 1. oktober 2012.
 Stk. 2. Samtidig ophæves bekendtgørelse nr. 805 af 28. juni 2010 om behandling af sager om erstatning for skader forårsaget af oversvømmelse fra vandløb og søer.
 Stk. 3. Anmeldelser af skader forårsaget af oversvømmelse fra vandløb og søer med et hændelsestidspunkt inden bekendtgørelsens ikrafttræden, færdigbehandles af rådet efter de på skadetidspunktet gældende regler.
