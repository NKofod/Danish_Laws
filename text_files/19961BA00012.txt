Nr BSF 12 Forslag til folketingsbeslutning om skærpelse af visse  

 bestyrelsesmedlemmers og direktørers ansvar Fremsat af Kirsten Jacobsen (FP) Kim Behnke (FP) Jan Køpke Christensen  

 (FP) den 4. oktober 1996 Folketinget pålægger regeringen at fremsætte lovforslag, hvorved ansvarsbestemmelserne og straffebestemmelserne skærpes for bestyrelsesmedlemmer og direktører i aktie- og anpartsselskaber samt i de finansielle institutioner, som er underlagt Finanstilsynets tilsyn, herunder realkreditinstitutter.
 Skærpelsen i straffebestemmelserne skal bl.a. ske gennem en lettelse af  

 beviskravet til anklagemyndigheden, således at sager om grov økonomisk  

 kriminalitet lettere kan gennemføres til domfældelse.
Bemærkninger til forslaget I forbindelse med skandalen omkring Nordisk Fjer, hvor de ansvarlige  

 bestyrelsesmedlemmer enten kun har fået et bødeforlæg eller er idømt meget  

 små bøder, og hvor de ansvarlige direktører foreløbig er idømt anderledes  

 strenge straffe, er det indlysende nødvendigt at få klargjort ansvaret i de  

 enkelte tilfælde.
Det fremgår ganske klart, at årsagen til, at straffen til  

 bestyrelsesmedlemmerne i Nordisk Fjer kun er blevet til bøder eller  

 bødeforlæg, er bevisets stilling.
Det må samtidig erindres, at industriministeren samt flere partiers  

 ordførere ved en tidligere behandling af dette forslag afviste forslaget med  

 den begrundelse, at Nordisk Fjers bestyrelses ansvar ville blive fastlagt ved  

 en domstol.
Det er derfor beskæmmende, at bestyrelsens ansvar i Nordisk  

 Fjer-sagen er afgjort ved vedtagelse af meget små bødeforlæg eller idømmelse  

 af meget små bøder, samtidig med at direktionens ansvar foreløbig er afgjort  

 med idømmelse af ubetingede fængselsstraffe.
Når bevisets stilling åbenbart  

 er afgørende for, om bestyrelsesmedlemmer eller direktører bringes for en  

 domstol, er det nødvendigt at betragte reglerne om bevisførelsen.
Der bør ske  

 en lettelse af beviskravet til anklagemyndigheden, som dermed lettere får  

 mulighed for at lade bestyrelsesmedlemmers og direktørers ansvar prøve ved en  

 domstol.
Dette er også til gavn for disse, som dermed kan få en klar juridisk  

 afklaring af skyldsspørgsmålet.
Endelig er det også nødvendigt for den  

 almindelige befolknings retsopfattelse, at sagerne ikke afgøres uden  

 behandling af domstolene.
 På baggrund af bl.a. skandalesagerne på realkreditområdet samt forholdene  

 omkring Nordisk Fjer er det krænkende for den almindelige retsbevidsthed, at  

 man kan konstatere, at nogle af de ansvarlige enten ikke straffes eller  

 straffes meget mildt, mens andre i øvrigt foreløbig har fået noget strengere  

 straffe end de øvrige for de samme forhold.
 Anklagemyndigheden opgiver i alt for mange sager, hvor der er tale om  

 millionsvindel, at rejse tiltale i henhold til straffelovens bestemmelser,  

 fordi domstolene stiller så store beviskrav, at det nærmest er umuligt at  

 gennemføre en straffesag med succes.
De seneste års skandaler tegner et noget broget billede af en del af dansk  

 erhvervsliv - herunder især realkreditinstitutterne.
Det må fortsat være i  

 alles interesse, at plattenslageri begrænses mest muligt.
Skal man fortsat her i landet føle sig hævet over bananrepublikkerne i den  

 tredje verden, er det på tide, at der bliver strammet op på dette område.
Når  

 man tænker på, hvordan almindelige borgere bliver forfulgt af retssystemet  

 for selv mindre overtrædelser af lovgivningen, er det forstemmende at se,  

 hvor lidt vilje der er til at afsløre og retsforfølge personer, som er årsag  

 til milliardtab, og dette til trods for, at disse personer ofte netop har  

 deres position som bestyrelsesmedlemmer i kraft af særlig indsigt i bl.a.  

 erhvervsforhold, således som det var tilfældet i Nordisk Fjer.
Bøder på nogle  

 få tusinde kroner eksempelvis i realkreditsagerne og til bestyrelsen i  

 Nordisk Fjer er en direkte hån mod bl.a. de boligejere, som fremtidig skal  

 betale forhøjede bidrag, og mod de kreditorer og aftalepartnere, som kommer  

 til at bære væsentlige tab for ledelsens ulovlige eventyr.
 Det er et vanskeligt område at regulere, hvorfor de mere detaljerede  

 lovtekniske problemer bedst lader sig løse under udvalgsarbejdet.
Beslutningsforslaget er en genfremsættelse af et af Fremskridtspartiet den  

 12. januar 1993 tilsvarende fremsat beslutningsforslag, jf.
Folketingstidende  

 1992-93, forhandlingerne sp. 4376 og sp. 5604 samt tillæg A sp. 6155.
Skriftlig fremsættelse Kirsten Jacobsen (FP):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om skærpelse af visse  

 bestyrelsesmedlemmers og direktørers ansvar.
(Beslutningsforslag nr.
B 12).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
