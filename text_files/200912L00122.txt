Fremsat den 3. februar 2010 af beskæftigelsesministeren (Inger Støjberg) Forslag til Lov om ændring af lov om barseludligning på det private arbejdsmarked (barseludligningsloven) (Udskydelse af revisionsfristen) § 1 I lov nr. 417 af 8. maj 2006 om barseludligning på det private arbejdsmarked (barseludligningsloven) foretages følgende ændring:
 1. I § 13, stk. 3, ændres folketingsåret 2009-10 til: folketingsåret 2010-11.
§ 2 Loven træder i kraft den 1. april 2010.
Bemærkninger til lovforslaget Almindelige bemærkninger 1. Lovforslagets baggrund og indhold Efter barseludligningslovens § 13, stk. 3, skal den ansvarlige minister fremsætte forslag om revision af loven for Folketinget i folketingsåret 2009-10.
Det følger af bemærkningerne til lovens § 13, stk. 3, at tidspunktet for lovrevisionen er fastsat ud fra overenskomstperioderne, som typisk strækker sig over 3-4 år.
Inden lovrevisionen skal der foretages en uafhængig evaluering af lovens virkning på udviklingen på arbejdsmarkedet, herunder de ligestillingsmæssige konsekvenser i forhold til brancher, funktion, lønudvikling o.l.
I det lys vil det blive overvejet, om den lovbaserede ordning skal udvides eller ændres.
Partnere gennemfører overenskomstforhandlinger i foråret 2010. Dansk Arbejdsgiverforening (DA) og Landsorganisationen i Danmark (LO) har i en fælles henvendelse af 7. september 2009 bedt om, at de videre politiske overvejelser afventer overenskomstforhandlingerne på DA/LO-området.
DA og LO's fælles henvendelse har været forelagt forligskredsen, samtidig med at beskæftigelsesministeren i brev af 27. oktober 2009 søgte opbakning til at udskyde revisionsfristen i barseludligningsloven.
 Da barseludligningsloven er tæt forbundet med det aftalegrundlag som skabes af overenskomstparterne på det private arbejdsmarked, er det ikke hensigtsmæssigt, at evalueringen falder sammen med overenskomstfornyelserne.
 Med dette lovforslag foreslås det derfor, at udskyde fremsættelsen af en revision af loven for Folketinget til folketingsåret 2010-11.
2. De økonomiske og administrative konsekvenser for det offentlige Lovforslaget har ikke økonomiske og administrative konsekvenser for staten, kommuner og regioner.
 3. De økonomiske og administrative konsekvenser for erhvervslivet m.v.
 Lovforslaget har ingen økonomiske og administrative konsekvenser for erhvervslivet m.v.
4. De administrative konsekvenser for borgerne Lovforslaget har ingen administrative konsekvenser for borgerne.
5. De miljømæssige konsekvenser Lovforslaget har ingen miljømæssige konsekvenser.
6. Forholdet til EU-retten Lovforslaget indeholder ingen EU-retlige aspekter.
7. Hørte organisationer Lovforslaget har været sendt i høring hos Advokat­rådet, Akademikernes Centralorganisation, Arbejdsgiverforeningen Konditorer, Bagere og Chokolademagere, Arbejdsmarkedets Tillægspension, Business Danmark, Centralorganisationernes Fællesudvalg, Dansk Arbejdsgiverforening, Dansk Journalistforbund, Dansk Kvindesamfund, Danske Arkitektvirksomheder, Danske Regioner, Datatilsynet, Den Danske Dommerforening, DS Håndværk og Industri, Finanssektorens Arbejdsgiverforening, Foreningen af Aktive Kvinder, Foreningen af Statsautoriserede Revisorer, Foreningen Registrerede Revisorer FRR, Funktionærernes og Tjenestemændenes Fællesråd FTF, Kommunale Tjenestemænd og Overenskomstansatte, Kommunernes Landsforening, Kristelig Arbejdsgiverforening, Kristelig Fagbevægelse, Kvinderådet, KVINFO, Landsorganisationen i Danmark, Ledernes Hovedorganisation, Liberale Erhvervs Råd, Ligebehandlingsnævnet, Personalestyrelsen og Sammenslutningen af Landbrugets Arbejdsgiverforeninger.
Bemærkninger til de enkelte bestemmelser Til § 1 Til nr. 1 Det foreslås at udsætte revisionen af barseludligningsloven til folketingsåret 2010-11. Udsættelsen af lovrevisionen er begrundet i, at der endnu ikke er foretaget den evaluering af lovens virkning på udviklingen af arbejdsmarkedet, som skal danne baggrund for revisionen.
Det har ikke været hensigtsmæssigt at foretage en lov­evaluering, fordi barseludligningsloven er tæt forbundet med det aftalegrundlag som skabes af overenskomstparterne på det private arbejdsmarked.
Der er overenskomstforhandlinger på DA/LO-området i foråret 2010.
 Regeringen foreslår derfor at udsætte lovrevisionen til folketingsåret 2010-11.
Til § 2 Det foreslås, at loven skal træde i kraft den 1. april 2010.
