 Fordelingen af tilslutningsafgift til vandværk mellem privat og  

 erhverv blev godkendt beregnet efter Dansk Ingeniørforenings normer for  

 vandforsyningsanlæg.
 Gårdejer A klagede for indkomståret 1985 over, at de stedlige  

 skattemyndigheder havde beskåret hans fradrag på 16.632 kr. af en afgift på  

 18.000 kr. for tilslutning til et vandværk, og efter et skøn kun havde  

 godkendt et fradrag på 13.500 kr., svarende til 75% af tilslutningsafgiften.
 Klagerens revisor oplyste, at det selvangivne fradrag på 16.632 kr. var  

 beregnet som 91,1% af tilslutningsafgiften, svarende til driftens andel i  

 klagerens ejendoms samlede vandforbrug, beregnet på grundlag af Dansk  

 Ingeniørforenings normer for vandforsyningsanlæg.
 Videre oplyste klagerens revisor, at det erhvervsmæssige vandforbrug i  

 1985 var medgået til vanding af 52 køer, 38 kvier og 56 kalve, rengøring af  

 malkeanlæg, rengøring af maskiner i øvrigt samt sprøjtning af ca. 18 ha  

 jordarealer.
 Endelig blev det til belysning af vandforbruget i den private husholdning  

 oplyst, at klagerens husstand i 1985 havde bestået af to voksne og to mindre  

 børn.
Landsskatteretten var enig med de stedlige skattemvndigheder i, at  

 tilslutningsafgiften til et vandværk, som i princippet betales som et fast  

 beløb for levering af en ubestemt mængde vand, måtte fordeles på henholdsvis  

 erhvervsmæssig og privat andel efter et konkret skøn.
Da dette skøn bl.a.  

 måtte bero på en vurdering af vandforbruget henholdsvis i erhvervet og i den  

 private husholdning som bestemmende for fordelingen af tilslutningsafgiften  

 på driftskontoen og privatkontoen, og da retten efter de foreliggende  

 oplysninger - herunder det store dyrehold - fandt at kunne acceptere den af  

 klagerens revisor på grundlag af ingeniørforeningens normer foretagne  

 beregning af det erhvervsmæssige vandforbrug, kunne retten godkende en  

 nedsættelse af den påklagede ansættelse til det selvangivne beløb.
 LV 1987, G 5.2.5.
