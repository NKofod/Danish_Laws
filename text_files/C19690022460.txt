 Vejledning om sproget i love og andre  

 retsforskrifter.
 Lovtidendeudvalget, som justitsministeriet nedsatte den  

 22. marts 1965, har i samarbejde med Dansk Sprognævn udformet  

 følgende sproglige retningslinjer for udarbejdelsen af love og andre  

 retsforskrifter:
 I.
 Almindelige bemærkninger.
 Ved den sproglige udformning af love og andre  

 retsforskrifter må man have for øje, at enhver, som teksten  

 henvender sig til, let skal kunne læse og forstå den.
 Formen skal være enkel og præcis og  

 sætningerne korte og klare.
 Et begreb bør overalt i samme tekst betegnes med  

 samme udtryk.
 II.
 Ledstilling.
Hovedudsagnet i en sætning bør som hovedregel  

 anbringes så langt fremme som muligt.
Der bør ikke være  

 for lang afstand mellem grundled og udsagnsled, mellem hjælpeudsagnsord  

 (f.eks. har ) og hovedudsagnsord, mellem modalverbum  

 (mådeudsagnsord, f.eks. skal) og infinitiv (navneform, f.eks.  

gøre) og mellem udsagnsled og genstandsled (-leddene). Navnlig  

 bør der ikke indskydes led, der lige så godt kan anbringes sidst  

 i sætningen.
 III.
 Visse ord- og sætningskonstruktioner.
 Som eksempler på ord- og  

 sætningskonstruktioner, der ofte vanskeliggør forståelsen,  

 kan nævnes:
 1. Abstrakte substantiver (navneord),  

 især afledt af verber (udsagnsord).
 Eksempler: redskaberne kan konfiskeres bør  

 foretrækkes for: der kan foretages konfiskation af
redskaberne; anvendes bør foretrækkes for  

finder anvendelse.
 2. Konstruktioner med præsens participium  

 (nutids tillægsform) og perfektum participium (datids  

 tillægsform).
 I nogle tilfælde kan en relativsætning  

 (henførende ledsætning) bruges i stedet.
 Eksempel: personer, som bør i kommunen  

 bør foretrækkes for: i kommunen bosiddende (bosatte)  

 personer.
 I andre tilfælde kan konstruktionen omskrives til et  

 præpositionsled (forholdsordsled), som sættes efter substantivet  

 (navneordet), eller eventuelt til en genitiv (ejefald).
 Eksempel: betingelserne i loven eller lovens  

 betingelser bør foretrækkes for: de i loven angivne  

 betingelser.
 I atter andre tilfælde kan man bruge infinitiv  

 (navneform).
 Eksempel: må anses for at stride mod  

 bør foretrækkes for: må anses for stridende  

 mod.
 3. Præpositionsforbindelser
(forholdsordsforbindelser) foran adjektiver (tillægsord).
 Eksempel: forskrifter, som er nødvendige for at  

 gennemføre loven bør foretrækkes for: de til  

 lovens gennemførelse nødvendige forskrifter.
 4. En kombination af de konstruktioner, der er  

 nævnt under 1-3, vil yderligere vanskeliggøre  

 forståelsen.
 Eksempel: de foranstaltninger, som er egnede til at  

 fremme landbrugseksporten bør foretrækkes for: de til  

 fremme af landbrugseksporten egnede foranstaltninger.
5. Modalverber (mådeudsagnsord) i  

 præteritum (datid), f.eks. skulle, bør kun anvendes,  

 når det hypotetiske skal fremhæves.
I stedet kan man bruge enten  

 omvendt ordstilling eller ordene hvis eller dersom.
 Eksempel: overtræder den  

 prøveløsladte vilkårene bør foretrækkes  

 for: skulle den prøveløsladte overtræde  

 vilkårene; hvis det bliver nødvendigt bør  

 foretrækkes for: måtte det vise sig nødvendigt.
 6. Passivkonstruktioner.
Når det handlende led er nævnt i  

 sætningen, bør aktivformen normalt foretrækkes.
Eksempel:  

ministeren kan pålægge tjenestemænd at bør  

 foretrækkes for: det kan af ministeren pålægges  

 tjenestemænd at.
 IV.
 Visse ord og udtryk.
 Erfaringen viser, at nogle af de ord, der nævnes  

 nedenfor, ofte anvendes i lovsproget, selv om de i al almindeligt skriftsprog  

 og i talesprog virker tunge eller er vanskelige at forstå.
 1. Fremmedord bør undgås, hvis  

 et dækkende hjemligt ord findes.
 Eksempler: irrelevant (uvæsentlig, uden  

 betydning), obligatorisk (tvungen), fakultativ (frivillig,  

 valgfri).
 2. Lange ord.
Eksempler: byggemodningsforanstaltninger,  

valgretsfortabelsesgrund.
Sådanne ord må normalt omskrives  

 til flere ord: foranstaltninger til byggemodning, grund til fortabelse af  

 valgret.
 3. Tekniske ord og udtryk, d.v.s. ord og  

 udtryk, som er udviklet og overvejende anvendes inden for en snævrere  

 fagkreds, bør ikke uden nærmere forklaring bruges i love, der  

 henvender sig til en større kreds.
 Eksempler: policedag (den dag, da policen blev  

 oprettet; dagen for policens oprettelse).
 4. Visse kancelliudtryk.
 Eksempler: erholde (få), andragende  

 (ansøgning), begæring (anmodning), besværing  

 (klage), erlægge og udrede (betale),  

fornævnte og bemeldte  (ovennævnte),  

omhandlende (kan ofte erstattes af: nævnte), hvorhos og  

derhos (ligesom, ligeledes, samtidig eller anden omskrivning),  

nærværende lov (kan ofte erstattes af: loven eller  

 denne lov), angående og vedrørende (om), vil  

 være at (skal), er pligtig at (skal), er  

 bemyndiget til at (kan), tilstille (sende til), samtlige  

 (alle).
 5. Overflødige ord og udtryk.
Ord og udtryk, som i sammenhængen er  

 overflødige, bør undgås.
Det vil ofte gælde  

 vendingerne: det bemærkes, det tilføjes og ordene:  

pågældende og  vedkommende.
Er de sidstnævnte  

 ord ikke overflødige, vil de ofte med fordel kunne erstattes af et  

 mere præcist ord eller udtryk.
Justitsministeriet, den 15. oktober  

 1969 Knud Thestrup.
 /Ole Due.
