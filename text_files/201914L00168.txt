Betænkning afgivet af Beskæftigelsesudvalget den 13. november 2019 Betænkning over Forslag til lov om ændring af lov om social pension, lov om højeste, mellemste, forhøjet almindelig og almindelig førtidspension m.v., lov om aktiv socialpolitik, lov om individuel boligstøtte og ligningsloven (Lettelse af grænsehindring ved flytning mellem rigsdelene m.v.) [af beskæftigelsesministeren (Peter Hummelgaard Thomsen)]:
1. Ændringsforslag Der er stillet 13 ændringsforslag til lovforslaget.
Beskæftigelsesministeren har stillet ændringsforslag nr. 3, 5, 6, 9 og 13. Enhedslistens medlemmer af udvalget har stillet ændringsforslag nr. 1, 2, 4, 7, 8 og 10-12.
2. Indstillinger Et flertal i udvalget (S, V, DF, RV, KF og LA) indstiller lovforslaget til vedtagelse med de af ministeren stillede ændringsforslag.
Flertallet vil stemme imod de af Enhedslisten stillede ændringsforslag.
 Et mindretal i udvalget (SF, EL, ALT og NB) indstiller lovforslaget til vedtagelse med de stillede ændringsforslag.
 Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Fælles udtalelse fra Grønlandsudvalget og Færøudvalget Færøudvalget og Grønlandsudvalget værdsætter, at regeringen fastholder arbejdet med at identificere og fjerne grænsehindringer inden for rigsfællesskabet.
Det fremsatte lovforslag er et vigtigt skridt mod at sikre den frie bevægelighed inden for rigsfællesskabet, og udvalgene opfordrer regeringen til at sikre, at udmøntningen af lovforslaget sker efter hensigten, og at sagsbehandlingstiderne bliver så korte som muligt.
Udvalgene opfordrer desuden regeringen til fortsat at have fokus på at finde veje til at fjerne de eksisterende grænsehindringer og systematisk at forebygge mulige fremtidige grænsehindringer.
4. Politiske bemærkninger Enhedslisten Enhedslistens medlemmer af udvalget har fremsat en række ændringsforslag, der i endnu højere grad gør op med de grænsehindringer, der eksisterer i rigsfællesskabet, og som samtidig forbedrer vilkårene for de pensionister og førtidspensionister, der ønsker at flytte rundt mellem rigsdelene.
Såfremt Enhedslistens ændringsforslag vedtages og medfører konsekvensrettelser, vil der blive fremsat ændringsforslag herom mellem 2. og 3. behandling af lovforslaget.
5. Ændringsforslag med bemærkninger Ændringsforslag Til § 1 Af et mindretal (EL), tiltrådt af et mindretal (SF, ALT og NB):
 1) I det under nr. 3 foreslåede § 11, stk. 2, affattes 1. pkt. således:
»Personer, der har fået tilkendt førtidspension i Danmark, har ret til at medtage den tilkendte førtidspension, når vedkommende tager fast bopæl på Færøerne eller i Grønland i en periode på op til 12 måneder.« [Ministerens bemyndigelse ændres til lov] 2) Det under nr. 4 foreslåede § 12, stk. 2, affattes således:
»Stk. 2. Personer, der har fået tilkendt færøsk eller grønlandsk folkepension og herefter tager fast bopæl i Danmark, overgår til dansk folkepension uden ansøgning.« [Ministerens bemyndigelse ændres til lov] Af beskæftigelsesministeren, tiltrådt af udvalget:
 3) Efter nr. 4 indsættes som nyt nummer:
»01. I § 14, stk. 4, § 14 e, stk. 1, og § 72 d, stk. 1, ændres »§ 12« til: »§ 12, stk. 1«.« [Lovteknisk ændring] Af et mindretal (EL), tiltrådt af et mindretal (SF, ALT og NB):
 4) Den under nr. 7 foreslåede § 22 affattes således:
»§ 22. Personer, der har fået tilkendt højeste førtidspension efter færøsk eller grønlandsk lov og herefter tager fast bopæl i Danmark, overgår til dansk førtidspension efter denne lov uden ansøgning.« [Førtidspensionister på Færøerne og i Grønland har ret til førtidspension i Danmark] Af beskæftigelsesministeren, tiltrådt af udvalget:
 5) I den under nr. 8  foreslåede ændring af §§ 29 og 32 a ændres »og pension udbetalt« til: »og for pension udbetalt«.
[Sproglig præcisering] 6) Efter nr. 9 indsættes som nye numre:
 »02. I § 49, stk. 1, nr. 1, og 3, ændres »§ 12« til: »§ 12, stk. 1,«.
03. I § 52, stk. 1, 1. pkt., ændres »§§ 12 og 14 e« til: »§ 12, stk. 1, § 14 e«.« [Lovteknisk ændring] Til § 2 Af et mindretal (EL), tiltrådt af et mindretal (SF, ALT og NB):
 7) Det under nr. 3 foreslåede § 11, stk. 2, affattes således:
»Stk. 2. Personer, der har fået tilkendt førtidspension i Danmark, har ret til at medtage den tilkendte førtidspension, når vedkommende tager fast bopæl på Færøerne eller i Grønland i en periode på op til 12 måneder.« [Ministerens bemyndigelse ændres til lov] 8) Den under nr. 4 foreslåede § 15 a affattes således:
»§ 15 a.
Personer, der har fået tilkendt højeste førtidspension før den 1. januar 2003 efter færøsk eller grønlandsk lov og herefter tager fast bopæl i Danmark, overgår til højeste førtidspension efter denne lov.
Stk. 2. Personer, der har fået tilkendt mellemste eller laveste førtidspension efter færøsk eller grønlandsk lov og herefter tager fast bopæl i Danmark, overgår uden ansøgning til en tilsvarende pension efter denne lov.« [Personer, der er tilkendt færøsk eller grønlandsk førtidspension, skal ved flytning til Danmark have en ubetinget ret til dansk førtidspension] Af beskæftigelsesministeren, tiltrådt af udvalget:
 9) I den under nr. 5  foreslåede ændring af § 25, stk. 3, nr. 1, ændres »og pension udbetalt« til: »og for pension udbetalt«.
[Sproglig præcisering] Til § 3 Af et mindretal (EL), tiltrådt af et mindretal (SF, ALT og NB):
 10) I den under nr. 1 foreslåede affattelse af § 27 a, ændres i stk. 1 »§§ 22-25« til: »§ 25«, og i stk. 2 udgår 3. pkt.
[Brøkpensionister skal som minimum have forsørgelsesgrundlag på kontanthjælpsniveau] 11) I den under nr. 2 foreslåede § 27 b udgår stk. 2.
 Stk. 3 bliver herefter stk. 2.
[En færøsk eller grønlandsk førtidspensionist skal som minimum have forsørgelsesgrundlag på kontanthjælpsniveau] 12) I den under nr. 2 foreslåede § 27 b ændres i stk. 3, 1. pkt., som bliver stk. 2, 1. pkt., »§§ 22-25« til: »§ 25«, og 2. pkt. udgår.
[En færøsk eller grønlandsk førtidspensionist skal som minimum have forsørgelsesgrundlag på kontanthjælpsniveau] Til § 6 Af beskæftigelsesministeren, tiltrådt af udvalget:
 13) I stk. 1 udgår ordene », jf. dog stk. 2«.
[Lovteknisk ændring] Bemærkninger Til nr. 1 Ændringsforslaget skal sikre, at reglerne om medtagelse af dansk førtidspension fastsættes ved lov i stedet for ved en bemyndigelse til beskæftigelsesministeren.
Til nr. 2 Ændringsforslaget skal sikre, at reglerne om overgang fra færøsk eller grønlandsk folkepension til dansk folkepension fastsættes ved lov i stedet for ved en bemyndigelse til beskæftigelsesministeren.
Derudover bør danske betingelser for ret til folkepension ikke være en grænsehindring, når en person, der er tilkendt folkepension på Færøerne eller i Grønland, flytter til Danmark.
Til nr. 3 Der er tale om en korrektion af en henvisning.
Til nr. 4 Ændringsforslaget skal sikre, at reglerne om medtagelse af førtidspension fra Færøerne og Grønland til Danmark fastsættes ved lov i stedet for ved en bemyndigelse til beskæftigelsesministeren.
Forslaget sikrer også, at personer, der er tilkendt mellemste eller laveste førtidspension på Færøerne eller i Grønland ikke skal starte forfra med at søge dansk førtidspension ved tilflytning til Danmark, ligesom forslaget sikrer, at tilflyttere til Danmark fra Grønland og Færøerne automatisk får pension i Danmark, der svarer til dansk pension efter lov om højeste, mellemste, forhøjet almindelig og almindelig førtidspension m.v.
Derved eliminerer ændringsforslaget en række yderligere grænsehindringer for førtidspensionister i rigsfællesskabet, der ønsker at flytte til Danmark.
Til nr. 5 Der er tale om en sproglig præcisering af bestemmelsens indhold.
Til nr. 6 Der er tale om en korrektion af en henvisning.
Til nr. 7 Ændringsforslaget skal sikre, at reglerne om medtagelse af dansk førtidspension fastsættes ved lov i stedet for ved en bemyndigelse til beskæftigelsesministeren.
Til nr. 8 Ændringsforslaget skal sikre, at reglerne om medtagelse af højeste førtidspension fra Grønland og Færøerne til Danmark for personer, der er tilkendt førtidspension før den 1. januar 2003, fastsættes ved lov i stedet for ved en bemyndigelse til beskæftigelsesministeren.
Forslaget sikrer også, at personer, der er tilkendt mellemste eller laveste førtidspension før den 1. januar 2003 på Færøerne eller i Grønland, ikke skal starte forfra med at søge dansk førtidspension ved tilflytning til Danmark, ligesom forslaget sikrer, at tilflyttere til Danmark fra Grønland og Færøerne automatisk får pension i Danmark, der svarer til dansk pension efter lov om højeste, mellemste, forhøjet almindelig og almindelig førtidspension m.v.
Derved eliminerer ændringsforslaget en række yderligere grænsehindringer for førtidspensionister i rigsfællesskabet, der ønsker at flytte til Danmark.
Til nr. 9 Der er tale om en sproglig præcisering af bestemmelsens indhold.
Til nr. 10 Ændringsforslaget sikrer, at personer, der er tilkendt brøkpension på Færøerne eller i Grønland, ikke risikerer at overgå til integrationsydelsen, hvis de flytter til Danmark. Ændringsforslaget fjerner dermed yderligere grænsehindringer i forhold til mobiliteten mellem rigsdelene.
Til nr. 11 Ændringsforslaget sikrer, at personer, der er tilkendt førtidspension på Færøerne eller i Grønland, ikke risikerer at overgå til integrationsydelsen, hvis de flytter til Danmark. Ændringsforslaget fjerner dermed yderligere grænsehindringer i forhold til mobiliteten mellem rigsdelene.
Til nr. 12 Ændringsforslaget sikrer, at personer, der er tilkendt førtidspension på Færøerne eller i Grønland, ikke risikerer at overgå til integrationsydelsen, hvis de flytter til Danmark. Ændringsforslaget fjerner dermed yderligere grænsehindringer i forhold til mobiliteten mellem rigsdelene.
Til nr. 13 Der er tale om en lovteknisk korrektion.
6. Udvalgsarbejdet Lovforslaget blev fremsat den 2. oktober 2019 og var til 1. behandling den 8. oktober 2019. Lovforslaget blev efter 1. behandling henvist til behandling i Beskæftigelsesudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 2 møder.
Høringssvar Et udkast til lovforslaget har inden fremsættelsen været sendt i høring, og beskæftigelsesministeren sendte den 12. oktober 2019 dette udkast til udvalget, jf.
BEU alm. del  19, folketingsåret 2018-19, 2. samling.
Den  2. oktober 2019 sendte ministeren høringssvarene og et høringsnotat til udvalget.
Bilag Under udvalgsarbejdet er der omdelt 6 bilag på lovforslaget.
Spørgsmål Udvalget har under udvalgsarbejdet stillet 6 spørgsmål til beskæftigelsesministeren til skriftlig besvarelse, som ministeren har besvaret.
Bjørn Brandenborg (S) Bjarne Laustsen (S) Jan Johansen (S) Jens Joel (S) Jeppe Bruus (S) Kasper Sand Kjær (S) fmd.
Leif Lahn Jensen (S) Lennart Damsbo-Andersen (S) Samira Nawa (RV) Nils Sjøberg (RV) Karsten Hønge (SF) Balder Mørk Andersen (SF) Jette Gottlieb (EL) Victoria Velasquez (EL) Christian Juhl (EL) Mira Issa Bloch (ALT) Hans Andersen (V) Anne Honoré Østergaard (V) Carsten Kissmeyer (V) Morten Dahlin (V) nfmd.
Anni Matthiesen (V) Ulla Tørnæs (V) Bent Bøgsted (DF) Carsten Kudsk (DF) Dennis Flydtkjær (DF) Naser Khader (KF) Birgitte Bergman (KF) Lars Boje Mathiesen (NB) Alex Vanopslagh (LA) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
