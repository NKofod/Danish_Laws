Nr BSF 36 Forslag til folketingsbeslutning om dansk nej til Europol Fremsat af Keld Albrechtsen (EL) Søren Søndergaard (EL) den 16. december 1994 Folketinget beslutter, at Danmark ikke kan tilslutte sig en kommende  

 konvention om Europol.
Bemærkninger til forslaget Enhedslisten mener, at oprettelsen af en myndighed som Europol, der er  

 første skridt frem mod oprettelsen af et unionspoliti af samme type som det  

 amerikanske FBI, vil medføre en svækkelse af retssikkerheden i Danmark såvel  

 som i de øvrige lande i EU.
 Hidtil har det ikke været muligt at samle tilslutning i EU-landene til  

 oprettelsen af en sådan europæisk enhed, da der i landene har været modstand  

 imod at overlade opretholdelsen af lov og orden til en overnational enhed.  

 Men med vedtagelsen på topmødet i Essen om at bemyndige rådet for retlige og  

 indre anliggender at færdiggøre arbejdet efter de retningslinjer, som er  

 beskrevet i det tyske formandskabs konklusioner i rapporten til topmødet i  

 Essen den 9.-10. december 1994, lægges der nu op til, at Europol skal være en  

 realitet inden sommeren 1995.
 Et af formålene med Europols dannelse - bl.a. fra tysk side - er, at  

 Europol vil være et konkret bevis for Unionens fortsatte udvikling, hvor  

 Europol skal optræde som det unionspoliti, der sikrer Unionens grænser.
Det var netop det, som lå til grund for den danske undtagelse i  

 Edinburgh-Aftalen, idet Danmark ikke ville ind i et overnationalt samarbejde.  

 Her vil det givetvis fra EU-tilhængerside blive hævdet, at den kommende  

 Europol-konvention bliver en mellemstatslig aftale, som ikke strider mod det  

 danske forbehold.
Dette er imidlertid en ren formel og på afgørende punkter  

 forkert argumentation.
Når et unionspoliti er en realitet, vil det i sin  

 konkrete udformning i realiteten fungere som en overnational myndighed.
I et  

 tysk udkast til konventionstekst, som regeringen har sendt til Folketinget  

 (Europaudvalget, alm.del. - bilag 195), skal Europol ledes af en bestyrelse,  

 hvor afgørelserne træffes med kvalificeret flertal (2/3). Her vil Danmark  

 altså kunne nedstemmes.
Enhedslisten vil ikke acceptere den begrænsning af retssikkerheden, som  

 vil blive en følge af centralt oprettede registre og databaser på  

 hundredtusinder, ja måske millioner af borgere i Europa.
Desuden er der  

 overvejelser om i registrene at indføre såkaldte »bløde«  

 oplysninger, som i deres substans er baseret på rygter.
Sådanne overvejelser  

 kan kun yderligere bestyrke frygten for politisk og anden misbrug af sådanne  

 centrale registre.
Hertil kommer, at EU-topmødet i Essen vedtog, at Europol  

 også skal beskæftige sig med bekæmpelse af terrorisme.
Dette betyder, at  

 Europol bliver en politisk efterretningstjeneste.
Der er ingen afklaring af spørgsmålet om parlamentarisk kontrol med  

 Europol.
Det foreligger ikke tilgængelige oplysninger om nogen form for  

 forslag om parlamentarisk kontrol.
Europa-Parlamentet får ingen indsigt, og  

 Folketinget får ej heller.
Vi får altså en politisk efterretningstjeneste,  

 der end ikke underkastes den smule parlamentarisk kontrol, som findes med de  

 danske efterretningstjenester.
Hertil kommer, at alt tyder på, at databeskyttelsen kommer til at bygge på  

 den europæiske konvention af 28. januar 1981 om beskyttelse af det enkelte  

 menneske i forbindelse med elektronisk databehandling af personoplysninger.  

 Denne konvention sikrer på ingen måde enkeltpersoner mod misbrug af  

 oplysninger.
Tværtimod indeholder denne konvention en lang række  

 undtagelsesbestemmelser, der gør, at efterretningstjenester kan registrere  

 alle mulige oplysninger om en person, uden at vedkommende har ret til at få  

 oplysning herom.
I det ovennævnte tyske udkast til Europol-konvention er  

 disse undtagelser indarbejdet i konkret form.
En registreret person kan ikke  

 få aktindsigt om oplysninger om sig selv, hvis dette kan skade hensynet til  

 »medlemsstaternes sikkerhed«, »den offentlige sikkerhed«  

 eller »bekæmpelsen af kriminelle handlinger«.
Paragrafferne er  

 udformet således, at det bliver helt vilkårlige tolkninger af disse  

 »garantibestemmelser«, oven i købet foretaget af den samme  

 organisation, som foretager registreringerne om vedkommende - en virkelig  

 gummiparagraf, som sikrer, at alt kan registreres, uden at de registrerede  

 har reel aktindsigt.
I det forslag, som ligger fra det tyske formandskab til  

 retningslinjer for Europol, står der oven i købet, at Europol ikke behøver at  

 forklare årsagerne til, at vedkommende ikke kan få aktindsigt, hvis det  

 skønnes, at dette kan »underminere« det grundlag/formål, på hvilket  

 registreringen foregår.
