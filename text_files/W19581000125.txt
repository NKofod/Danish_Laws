En bagermester klagede over, at han, der for at beskæftige  

 organiserede svende måtte være medlem af en bagermesterforening, derved blev  

 tvunget til at overholde de af foreningen vedtagne bestemmelser om en  

 ugentlig lukkedag.
Uanset bestemmelsen greb ind i løn- og arbejdsforhold  

 fandt ankenævnet bl.a., at en kortere åbningstid end fastsat i lukkeloven  

 ville være en urimelig indskrænkning i den frie erhvervsudøvelse.
Kendelsen  

 blev efterfølgende stadfæstet af Østre Landsret.
 KENDELSE:
 I skrivelse af 7. januar 1958 har højesteretssagfører Povl Melchior som  

 sagfører for Bagermesterforeningen for Næstved og Omegn og Centralforeningen  

 for Sjællands og Lolland-Falsters Stifters Bagermesterforeninger klaget over  

 en af monopoltilsynet ved skrivelse af 21. oktober 1957 truffen afgørelse,  

 hvorefter tilsynet i henhold til monopollovens § 12, stk. 2, har pålagt  

 Bagermesterforeningen for Næstved og Omegn inden 31. januar 1958 enten at  

 ophæve foreningens vedtagelse om, at foreningens medlemmer skal holde en  

 ugentlig lukkedag eller ændre denne vedtagelse således, at den alene enten er  

 af vejledende karakter eller kun bindende for de medlemmer, der ved deres  

 underskrift forpligter sig til at ville overholde bestemmelsen.
Sagen har været behandlet på møder i nævnet den 21. maj og den 30. Maj  

 1958. På mødet den 21. maj var såvel klageren som monopoltilsynet og konditor  

 og bagermester N.
H.
Kragh, Næstved, repræsenteret.
 Klageren har nedlagt påstand om, at det meddelte pålæg ophæves.
Monopoltilsynet har påstået den påklagede afgørelse stadfæstet, og i  

 skrivelse af 31. marts 1958 har landsretssagfører Knud Salicath som sagfører  

 for konditor og bagermester N.
H.
Kragh, Næstved, sluttet sig hertil.
Det er oplyst, at alle bagermestre i Næstved med undtagelse af tre,  

 hvoriblandt konditor og bagermester N.
H.
Kragh, er medlemmer af  

 Bagermesterforeningen for Næstved og Omegn, at denne forening i september  

 1957 har ratihaberet og anmeldt til monopoltilsynets register en i 1942  

 truffen vedtagelse om, »at foreningens medlemmer skal holde en ugentlig  

 lukkedag af forretningerne, dog således at medlemmer, som har  

 konditorbevilling, kan holde åbent for kaffe etc., men salg af brød ud af  

 forretningen må ikke finde sted«, at bestemmelse om en ugentlig lukkedag  

 er anmeldt af 32 af ialt 75 lokale bagermesterforeninger, samt at der i 1954  

 i overenskomsterne mellem bageri- og konditoriarbejderforbundet og  

 henholdsvis Centralforeningen af Bager- og Konditormestre i Jylland og  

 Centralforeningen af Bager- og Konditormestre i Fyens Stift og i 1956 i den  

 tilsvarende overenskomst med Centralforeningen for Sjællands og  

 Lolland-Falsters Stifters Bagermesterforeninger, som Bagermesterforeningen  

 for Næstved og Omegn er tilsluttet, er optaget en bestemmelse om, at  

 forbundets medlemmer i den pågældende centralforenings område kun må arbejde  

 hos medlemmer af foreningen eller af de til denne knyttede lokalforeninger,  

 medens omvendt medlemmerne af de nævnte mesterforeninger kun må beskæftige  

 forbundets medlemmer.
Det er endvidere oplyst, at centralforeningerne efter udløbet af visse  

 separatoverenskomster, som forbundet havde sluttet med uorganiserede mestre,  

 har krævet de foran omhandlede overenskomstbestemmelser håndhævet, hvilket  

 har ført til, at forbundet i adskillige tilfælde har trukket medlemmer  

 tilbage fra uorganiserede arbejdspladser og blokeret dem.
I andre tilfælde  

 har de uorganiserede mestre for ikke at miste deres svende meldt sig ind i  

 den lokale mesterforening, men derefter ikke villet rette sig efter  

 foreningens vedtagelser bl. a. om lukketider, hvilket har ført til idømmelse  

 af konventionalbøder, eksklusion m. v.
 Under disse forhold trues også konditor og bagermester Kragh af blokade  

 fra forbundets side, medmindre han bliver medlem af bagermesterforeningen,  

 hvorved han bindes til vedtagelsen om den ugentlige lukkedag, der frit kan  

 vælges indenfor ugens dage, og således at lukningen kun omfatter salg ud af  

 huset over disken, men derimod ikke leverancer til f. eks. konditori eller  

 restauration til fortæring på stedet.
 Om konditor og bagermester Kragh er det oplyst, at han, der i forbindelse  

 med bageri driver konditori og restauration med ret til udskænkning af stærke  

 drikke, foruden sig selv og sin hustru har 22 personer beskæftiget i sin  

 virksomhed, heraf i selve bageriet 3 svende (i perioder kun 2), 2 lærlinge og  

 1 karl og i butikken 4 damer, og at han er medlem af såvel Københavns  

 Bagerlaug som Provins-Konditorforeningen.
 Fra klagerens side er det anført, at vedtagelsen om en ugentlig lukkedag  

 der ikke er motiveret af konkurrencehensyn, ikke øver eller vil kunne øve  

 nogen indflydelse, endsige en væsentlig indflydelse på pris-, produktions  

 eller omsætningsforhold indenfor det pågældende lokale område, og at det  

 påklagede pålæg derfor ikke har hjemmel i monopollovens § 12, jfr. § 11, stk.  

 1, der netop henviser til § 2, stk. 1, hvorefter konkurrencen skal være  

 begrænset på en sådan måde, at der udøves eller vil kunne udøves en væsentlig  

 indflydelse på forhold som de fornævnte.
Til støtte for sin påstand gør klageren, der ikke finder, at der  

 foreligger diskriminering af bagermester Kragh, yderligere gældende, at  

 vedtagelsen i hvert fald ikke i sig selv medfører eller må antages at ville  

 medføre urimelig indskrænkning i bagermester Kraghs frie erhversudøvelse,  

 allerede fordi han ved at stå udenfor foreningen kan holde åbent alle ugens  

 dage, og at den omstændighed, at de overenskomstmæssige  

 beskæftigelsesbestemmelser nødvendiggør medlemskab af den lokale  

 mesterforening for at muliggøre beskæftigelse af organiserede svende, ikke  

 kan føre til, at selve lukkebestemmelsen medfører eller må antages at ville  

 medføre en urimelig indskrænkning i den frie erhvervsudøvelse.
I denne  

 forbindelse anføres det, at monopoltilsynet ved meddelelsen af pålæget  

 indirekte griber ind i løn- og arbejdsforhold, der efter monopollovens § 2,  

 stk. 2, netop falder udenfor loven.
Efter klagerens opfattelse må vedtagelsen  

 om en ugentlig lukkedag iøvrigt anses rimelig begrundet i saglige hensyn,  

 idet indehavere af en række mindre virksomheder, der i det væsentlige ikke  

 beskæftiger fremmed medhjælp, ellers ville blive nødt til selv at arbejde  

 alle ugens dage.
Overfor det af klageren anførte gør monopoltilsynet gældende, at  

 foreningsaftaler om lukkebestemmelser må anses for at udøve eller at ville  

 kunne udøve en væsentlig indflydelse på pris, produktions-, omsætnings- eller  

 transportforhold.
Tilsynet, der er enigt i, at vedtagelsen om en ugentlig  

 lukkedag med den udformning, bestemmelsen har fået i Næstved, ikke kan siges  

 direkte at være til væsentlig gene for forbrugerne og ejheller har medført  

 urimelige priser indenfor området, er derimod af den opfattelse, at denne  

 vedtagelse, der hindrer medlemmerne i at sælge deres varer på et tidspunkt,  

 hvor det iøvrigt er lovligt at sælge dem, meget vel kan medføre en urimelig  

 indskrænkning i den frie erhvervsudøvelse, idet bagermestrene under hensyn  

 til de nu håndhævede foran gengivne kollektive overenskomstbestemmelser er  

 tvunget til enten at underkaste sig foreningens love og vedtagelser, herunder  

 lukkebestemmelserne, eller undvære organiseret arbejdskraft.
Konditor og bagermester Kragh har fremhævet, at hans virksomhed, der  

 ligesom de ca. 200 andre konditorvirksomheder i provinsen som også drives som  

 restaurant, arbejder under helt andre vilkår og former end sædvanligt for  

 bagerforretninger.
Han, der iøvrigt kan henholde sig til det af  

 monopoltilsynet anførte, gør endvidere gældende, at han i det foreliggende  

 tilfælde er udsat for en urimelig indskrænkning i den frie erhvervsudøvelse,  

 da en ugentlig lukkedag medfører et betydeligt tab ved, at der opstår en  

 omsætningsnedgang, der ikke udover råvareudgifterne modsvares af noget fald i  

 omkostningerne.
Herved henvises til, at en ugentlig lukkedag ikke kan føre  

 til besparelser i virksomhedens omkostninger, da ovnen alligevel skal  

 opvarmes og sædvanlig oprydning foretages i bageriet, ligesom antallet af  

 svende og damer, der henholdsvis er ugelønnet og månedslønnet, ikke vil kunne  

 indskrænkes.
Hertil kommer, at en ugentlig lukkedag vil medføre en større  

 omsætningsnedgang for ham end for de bagermestre, der ikke samtidig driver  

 konditori og restaurant, da publikum let vil få det indtryk, at også  

 restaurationen, hvortil der er indgang gennem butikken, er lukket den  

 pågældende dag i ugen, og da restaurationskunderne, der overvejende er  

 landboere, hindres i på denne lukkedag at købe brød med hjem.
Til belysning  

 af de virkninger, som en ugentlig lukkedag ville få for ham, har han fremlagt  

 en erklæring af 25. marts 1958 fra Revisionsinstituttet i Næstved gående ud  

 på, at en ugentlig lukkedag må regnes at ville medføre et årligt nettotab for  

 virksomheden på mindst 8.450 kr.
 Heroverfor har klageren fremlagt 2 henholdsvis fra klagerens  

 bagerikonsulent Thorvald Petersen, »Cecil« i Roskilde, og fra  

 Centralforeningen af Bager- og Konditormestre i Jylland indhentede  

 udtalelser, hvorefter det ved opgørelsen af det nettotab, som en ugentlig  

 lukkedag vil medføre, bl. a. må tages i betragtning, at en del af det  

 nuværende salg kan hidrøre fra, at de øvrige bagermestre har lukket en dag om  

 ugen, at en del faste kunder formentlig dagen før lukkedagen vil indkøbe  

 deres forbrug til denne dag, og at det i Jylland, hvor en række virksomheder  

 af samme karakter som konditor og bagermester Kragh's holder lukket en dag om  

 ugen, oftest søndag, har vist sig, at denne lukning ikke indvirker på salget  

 i restauranten.
 Nævnet kan tiltræde, at den af Bagermesterforeningen for Næstved og Omegn  

 trufne vedtagelse omfattes af bestemmelserne i monopollovens §§ 11 og 12,  

 jfr. lovens § 2, stk. 1, og nævnet finder ikke, at et indgreb overfor den  

 pågældende lukkebestemmelse er i strid med lovens § 2, stk. 2, hvorefter løn-  

 og arbejdsforhold falder udenfor loven.
Da bestemmelsen om en ugentlig lukkedag, der omfatter såvel medlemmer, der  

 alene har bagerforretning, som medlemmer, der tillige driver konditori og  

 restauration, og som herved afskæres fra at holde bagerforretningen åben på  

 dage, hvor de efter loven kan holde åbent i konditori og restauration, må  

 anses for en konkurrencebegrænsning, og da den indskrænkning, som denne  

 konkurrencebegrænsning - af grunde som de af konditor og bagermester Kragh  

 anførte - kan medføre i medlemmernes frie erhvervsudøvelse, må anses for at  

 være urimelig, hvorved bemærkes, at de af klageren påberåbte hensyn, der gør  

 sig gældende for mindre virksomheder, er varetaget gennem lukkelovgivningen,  

 finder nævnet, at der i monopollovens § 12, jfr. § 11, er tilstrækkelig  

 hjemmel for det klageren givne pålæg.
Monopoltilsynets afgørelse vil derfor  

 være at stadfæste.
Herefter bestemmes:
 Den ovennævnte af monopoltilsynet ved skrivelse af 21. oktober 1957 trufne  

 afgørelse stadfæstes.
