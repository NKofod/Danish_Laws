Bilag 1 Bekendtgørelse om udstedelse af tidsbegrænsede tilladelser til de radiofrekvenser, der er omfattet af de to landsdækkende sendenet MUX 7 og 8 I medfør af § 16 i lov om radiofrekvenser, jf. lovbekendtgørelse nr. 680 af 23. juni 2004, fastsættes:
 § 1. Bekendtgørelsen fastsætter regler om varigheden af tilladelser til de i bilag 1 nævnte radiofrekvenser.
 § 2. IT- og Telestyrelsen kan alene udstede nye tilladelser til anvendelse af de i § 1, jf. bilag 1, nævnte radiofrekvenser i form af tilladelser af begrænset varighed, som uden yderligere varsel bortfalder på det tidspunkt, som fastsættes i en politisk beslutning om den endelige anvendelse af frekvenserne omfattet af de to landsdækkende sendenet MUX 7 og 8, dog senest den 31. december 2010.
 § 3. Bekendtgørelsen træder i kraft den 11. juli 2008.
 Stk. 2. Bekendtgørelsen bortfalder den 31. december 2010.
