Bekendtgørelse om ændring af bekendtgørelse om det fælles datagrundlag og statistiske datavarehus for beskæftigelsesindsatsen § 1 I bekendtgørelse nr. 1142 af 25. september 2013 om det fælles datagrundlag og statistiske datavarehus for beskæftigelsesindsatsen foretages følgende ændringer:
 1. Efter kapitel 17 indsættes som kapitel 17 a:
»Kapitel 17 a Registrering og indberetning af oplysninger om særlig uddannelsesordning § 94 a.
Kommunerne har pligt til løbende at registrere og månedsvist indberette oplysninger til Arbejdsmarkedsstyrelsen om anvendelsen af særlig uddannelsesordning, jf. lov om uddannelsesordning for ledige, som har opbrugt deres dagpengeret.
 Stk. 2. Kommunen har ansvaret for, at oplysninger om perioder med ret til særlig uddannelsesydelse er afstemt med data i kommunens sags- og økonomisystemer.
§ 94 b.
Der skal foretages registrering og indberetning for personer, som har fået bevilget særlig uddannelsesydelse, jf. lov om uddannelsesordning for ledige, som har opbrugt deres dagpengeret.
§ 94 c.
For hver person indberettes:
 1) Identifikationsoplysninger for personen.
 2) Bevillingstype.
 3) Bevillingens startdato.
 4) Bevillingens slutdato.
 5) Stopårsag.
 6) Dato for sidste udbetaling.
 7) Midlertidig afbrydelse.
 8) Tilbagebetaling.
 9) Kommunekode for indberettende kommune.
§ 94 d.
De indberettede data anvendes af Arbejdsmarkedsstyrelsens statistiske datavarehus og af det fælles datagrundlag i Arbejdsmarkedsstyrelsen, jf. §§ 58 og 59 i lov om ansvaret for og styringen af den aktive beskæftigelsesindsats.
 Stk. 2. Data på individniveau om særlig uddannelsesydelse, jf. § 94 c, videregives for så vidt angår arbejdsløshedskassens egne medlemmer til arbejdsløshedskassen til brug for administrationen af midlertidig arbejdsmarkedsydelse, jf. kapitel 9 b i lov om arbejdsløshedsforsikring m.v.
§ 94 e.
Data skal registreres på en sådan måde, at data kan overføres i elektronisk form til Arbejdsmarkedsstyrelsen.
Indberetningen sker via den it-funktionalitet, der stilles til rådighed af Arbejdsmarkedsstyrelsen.
Indberetningen skal ske i det format som Arbejdsmarkedsstyrelsen har specificeret.
Stk. 2. Den it-funktionalitet, som er nævnt i stk. 1, skal anvendes ved filoverførsler via ftp-server.« § 2 Stk. 1. Bekendtgørelsen træder i kraft den 9. december 2013.
Stk. 2. Indberetningerne efter kapitel 17 a påbegyndes 15. december 2013 og omfatter særlig uddannelsesydelse bevilget 1. januar 2013 eller senere.
Der indberettes oplysninger om særlig uddannelsesydelse månedligt indtil 31. marts 2015.
 Stk. 3. Videregivelse efter § 94 d, stk. 2, påbegyndes 20. december 2013.
