Nr LSF 77 Forslag til Lov om tilskud til Færøernes hjemmestyre for årene 1996-98 Fremsat af finansministeren (Mogens Lykketoft) den 22. november 1995 Vedtaget ved tredjebehandling den 15. december 1995 Lov nr. 1075 af 20/12/1995 § 1. Staten yder i 1996, 1997 og 1998 et årligt tilskud på 860,3 mio. kr. til Færøernes hjemmestyre.
 § 2. Tilskuddet reguleres i 1997 og 1998 med en procent, der  

 svarer til den gennemsnitlige pris- og lønregulering på statens driftsbudget  

 for det pågældende år.
 § 3. Tilskuddet udbetales forskudsvis i lige store rater hver  

 måned, medmindre der træffes anden aftale om udbetalingsterminer mellem  

 finansministeren og Færøernes hjemmestyre.
 § 4. Loven træder i kraft den 1. januar 1996.
Oprindeligt fremsat forslag § 1. Staten yder i 1996, 1997 og 1998 et årligt tilskud på 860,3  

 mill. kr. til Færøernes hjemmestyre.
 § 2. Tilskuddet reguleres i 1997 og 1998 med en procent, der  

 svarer til den gennemsnitlige pris- og lønregulering på statens driftsbudget  

 for det pågældende år.
 § 3. Tilskuddet udbetales forskudsvis i lige store rater hver  

 måned, medmindre der træffes anden aftale om udbetalingsterminer mellem  

 finansministeren og Færøernes hjemmestyre.
 § 4. Loven træder i kraft den 1. januar 1996.
Bemærkninger til lovforslaget Almindelige bemærkninger Lovforslaget indeholder regler om ydelse af statstilskud til Færøernes  

 hjemmestyre inden for rammerne af lov nr. 137 af 23. marts 1948 om Færøernes  

 hjemmestyre.
Indtil udgangen af 1987 blev statstilskuddet til Færøerne udbetalt i form  

 af refusioner.
Denne ordning var behæftet med betydelige svagheder, jf. bet.  

 nr. 881/1979 om ændring af tilskudssystemet for Færøerne.
 Som led i opfyldelsen af en aftale af 9. marts 1987 mellem regeringen og  

 Færøernes landsstyre vedrørende en tilskudsreform vedtog Folketinget lov nr.  

 717 af 18. november 1987 om tilskud til Færøernes hjemmestyre på det sociale  

 område, lov nr. 721 af samme dato om tilskud til Færøernes hjemmestyre på  

 sundhedsområdet og lov nr. 722 af samme dato om tilskud til Færøernes  

 hjemmestyre på undervisningsområdet.
 Aftalen indebar, at tilskuddene inden for sundhedsområdet og  

 undervisningsområdet (bortset fra visse pensioner) overgik til bloktilskud.  

 På det sociale område blev udgifter til særforsorg, børneforsorg, alderdoms-  

 og plejehjem, hjemmehjælp og børnebidrag mv. omlagt delvist til bloktilskud.
 Ved aftale af 1. februar 1993 blev det mellem den danske regering og det  

 færøske landsstyre endvidere aftalt, at der optages forhandlinger om  

 omlægning af statens tilskud og refusioner til et generelt bloktilskud til  

 hjemmestyret.
På denne baggrund blev ved lov nr. 393 af 22. juni 1993 de daværende 7  

 tilskud og 4 refusionstilskud under en række ministerier omlagt til et  

 generelt bloktilskud under Finansministeriets finanslovsparagraf.
Dette  

 skulle tilsigte at give Færøernes hjemmestyre friere dispositionsmulighed for  

 så vidt angår tilskuddet fra staten.
 Ved aftale mellem regeringen og Færøernes landsstyre den 17. november 1994  

 blev bloktilskuddet for 1995 fastsat uændret i forhold til 1994, idet den  

 tidligere anvendte pris- og lønregulering for tilskud til Færøernes  

 hjemmestyre, som fastlagt i 1987-aftalen, blev anvendt.
Denne regulering indebærer, at tilskuddet reguleres fra et finansår til  

 det følgende i overensstemmelse med den gennemsnitlige reguleringsprocent for  

 statens samlede driftsudgifter fra pris- og lønniveau for finansloven for et  

 år til pris- og lønniveau for finansloven det følgende år.  

 Reguleringsprocenten beregnes som den gennemsnitlige forventede pris- og  

 lønudvikling på statens driftsbudget, fraregnet indtægtsdækket virksomhed,  

 statsvirksomheder og nettostyrede virksomheder.
Der vil indtil den endelige  

 vedtagelse af finanslovforslaget i december kunne ske justeringer i pris- og  

 lønforudsætningerne, såfremt den forventede pris- og lønudvikling ændres  

 markant i forhold til det ved budgetteringen forudsatte.
 Ved aftalen mellem regeringen og Færøernes landsstyre den 17. november  

 1994 blev det aftalt, at der gennemføres rammelovgivning for social-,  

 sundheds- og undervisningsområdet, som forudsættes vedtaget i Lagtinget og  

 Folketinget inden 1. april 1995. Det aftaltes endvidere, at Færøernes  

 landsstyre inden udgangen af 1995 skulle fremsætte forslag om udfyldende  

 lovgivning, der gennemføres i Lagtinget til ikrafttræden senest ved udgangen  

 af lagtingssamlingen 1995/96.
Ved aftalen af 3. november 1995 mellem regeringen og Færøernes landsstyre  

 blev det endvidere aftalt, at statens bloktilskud for 1996, 1997 og 1998  

 fastsættes på samme reale niveau som i 1995, dvs. 843,4 mill. kr. i  

 1995-prisniveau.
For 1996 svarer dette til 860,3 mill. kr.
Der er herefter  

 enighed mellem landsstyret og regeringen om, at de tidligere rejste krav fra  

 færøsk side om ændringer i beregningsgrundlag og andre korrektioner er  

 tilgodeset ved nærværende aftale.
Regeringen og landsstyret er enige om  

 nedsættelse af en arbejdsgruppe, der senest inden udgangen af 1997 skal komme  

 med oplæg til kriterier, der kan indgå i fastlæggelsen af bloktilskuddet  

 efter 1998.
 På baggrund af det omfattende arbejde med forberedelse og gennemførelse af  

 den udfyldende lovgivning blev det endvidere aftalt at fravige den tidligere  

 aftalte tidsplan, således at udarbejdelse af den udfyldende lovgivning på  

 social- og sundhedsområdet skal ske ifølge en aftalt tidsplan, således at den  

 samlede udfyldende lovgivning vil være gennemført til ikrafttræden senest ved  

 udgangen af lagtingssamlingen 1996/97. Den påtænkte ajourføring af den  

 allerede gennemførte rammelovgivning på undervisningsområdet er efter aftale  

 mellem regeringen og landsstyret ikke aktuel.
 Fælleserklæringen fra mødet den 3. november 1995 mellem regeringen og  

 Færøernes landsstyre bilagt tidsplan for udfyldende lovgivning er optrykt som  

 bilag til dette lovforslag.
Økonomiske og administrative konsekvenser Ved aftalen af 3. november 1995 mellem den danske regering og Færøernes  

 landsstyre blev bloktilskuddet for 1996 fastsat til 860,3 mill. kr., hvilket  

 er en uændret videreførelse af bloktilskudsniveauet for 1995 reguleret for  

 pris- og lønstigninger.
Bloktilskuddet i 1997 og 1998 er ligeledes foreslået  

 fastsat uændret til forhold til bloktilskudsniveauet for 1995.
Lovforslaget har ingen administrative konsekvenser Forslaget har ingen erhvervsmæssige eller miljømæssige konsekvenser.
 Forslaget ses endvidere ikke at have EU-retlige aspekter.
Forelæggelse for færøske myndigheder Der har mellem regeringen og Færøernes hjemmestyre været ført  

 forhandlinger om tilskuddet for perioden 1996-98.
 Lovforslaget vil blive forelagt Færøernes hjemmestyre og forventes  

 vedtaget i Lagtinget inden lovforslagets 3. behandling i Folketinget.
Bemærkninger til de enkelte bestemmelser Til § 1 Tilskuddet til Færøernes hjemmestyre i årene 1996, 1997 og 1998 er  

 foreslået uændret i forhold til tilskudsniveauet for 1995. Opregnet til  

 1996-prisniveau fastsættes tilskuddet årligt til 860,3 mill. kr.
Til § 2 og § 3 Bestemmelserne om pris- og lønregulering af tilskuddet og om  

 udbetalingsterminer er foreslået uændret i forhold til den gældende  

 tilskudslov.
Til § 4 Bestemmelsen indeholder lovens ikrafttrædelsestidspunkt.
Loven foreslås at  

 træde i kraft 1. januar 1996.
Fælleserklæring fra mødet den 3. november 1995 mellem regeringen og  

 Færøernes landsstyre 1. Færøernes landsstyre har overfor regeringen redegjort for landsstyret  

 politik, herunder den økonomiske politik og fiskeripolitikken.
Landsstyret  

 har i denne forbindelse fremhævet målsætningerne om en fortsat  

 stabilitetsorienteret finanspolitik samt en fiskeripolitik baseret på et  

 biologisk og økonomisk bæredygtigt fiskeri med vægt på en genopbygning af  

 fiskebestandene.
2. Regeringen og landsstyret er enige om, at der fortsat er behov for, at  

 disse centrale elementer i de seneste års politik fastholdes gennem de  

 kommende år.
Baseret herpå og med udgangspunkt i Rammeaftalen af 28. maj 1993  

 samt efterfølgende aftaler er regeringen og landsstyret enige om, at det nu  

 bør overlades til de færøske myndigheder selv - under landsstyrets og  

 Lagtingets ansvar - at udforme det konkrete indhold i det lovgrundlag, der  

 skal fastholde de her nævnte politiske målsætninger.
3. Vedrørende fiskeripolitikken er det landsstyrets vurdering, som er  

 baseret på den internationale biologiske rådgivning, at gennemførelsen af de  

 vedtagne størst tilladte fangstmængder for kvoteåret 1. september 1995 til  

 31. august 1996, som Lagtinget vedtog den 7. august 1995, vil bidrage til en  

 tilfredsstillende genopbygning af fiskebestandene.
Der kan blive tale om at  

 justere de størst tilladte fangstmængder for 1995/96 på grundlag af ny  

 international biologisk rådgivning.
 4. Under gennemgangen af landskassens økonomiske situation redegjorde  

 landsstyret for udviklingen i budgettet for 1995 samt landsstyrets forslag  

 til finanslov for 1996. Landsstyret vil i de kommende år reducere  

 budgetunderskuddet, bl.a. gennem strukturrationaliseringer og som følge af  

 øget økonomisk aktivitet, således at der opnås ligevægt senest i 1998. Det er  

 op til landsstyret og Lagtinget at prioritere, hvordan de hermed forbundne  

 budgetforbedringer skal opnås.
5. Landsstyret bekræfter, at der vil blive fremsat forslag om udfyldende  

 lovgivning vedrørende social- og sundhedsområdet i henhold til vedlagte  

 tidsplan.
Det er landsstyrets ansvar at sikre gennemførelsen af denne  

 lovgivning i Lagtinget til ikrafttræden senest ved udgangen af  

 lagtingssamlingen 1996/97.
 Denne ændring af den i Fælleserklæringen fra mødet den 17. november 1994  

 nævnte tidsplan for den udfyldende lovgivning er aftalt med det forbehold, at  

 Folketinget ikke modsætter sig ændringen i forbindelse med behandlingen af  

 regeringens forslag til lov om bloktilskud for 1996-98, i hvis bemærkninger  

 der vil blive redegjort for den nye tidsplan for den udfyldende lovgivning.
 Regeringen har endvidere noteret sig, at landsstyret har igangsat  

 forberedelser til udarbejdelse af en betænkning vedrørende den fremtidige  

 kommunestruktur.
 6. Med henblik på refinansieringen af landsstyrets udestående udlandsgæld  

 indeholdt Rammeaftalen af 28. maj 1993 et tilsagn fra regeringen om under en  

 række forudsætninger at søge de bevilgende myndigheders tilslutning til at  

 yde Færøernes landsstyre statslån til indfrielse af landsstyrets gæld til  

 udlandet og Danmark pr. ultimo maj 1993, jvf. specifikation i bilag a til  

 Rammeaftalen.
For at lette landsstyrets likviditetsstyring i de kommende år vil  

 regeringen allerede på nuværende tidspunkt give tilsagn om at søge de  

 bevilgende myndigheders tilslutning til på Rammeaftalens vilkår vedrørende  

 løbetid og forrentning at yde landsstyret refinansiering i form af statslån  

 til indfrielse af den udlandsgæld, som forfalder i 1996, 1997 og 1998, og som  

 er opført i bilag a til Rammeaftalen af 28. maj 1993. Afhængig af de faktiske  

 valutakurser på refinansieringstidspunktet drejer det sig om refinansiering  

 af forfalden gæld svarende til omkring 742 mill. kr. i 1996, 534 mill. kr. i  

 1997 og 170 mill. kr. i 1998. Det finansieringsunderskud, som herefter måtte  

 eksistere for landskassen, dækker landsstyret selv ved låntagning på Færøerne  

 eller på det danske kapitalmarked, idet regeringen dog vil søge de bevilgende  

 myndigheders tilslutning til at yde landsstyret supplerende lån på 100 mill.  

 kr. ultimo 1995 til finansiering af en del af de løbende rentebetalinger og  

 på Rammeaftalens vilkår vedrørende løbetid og forrentning.
Det forudsættes  

 stadig, at landsstyret ikke udsteder nye garantier uden nærmere aftale med  

 regeringen.
 Da statens lån til landsstyret er ydet som 6-årige stående lån, skal  

 tilbagebetaling først påbegyndes i 1999. Landsstyrets finansiering af  

 låneindfrielsen vil afhænge af den samfundsøkonomiske udvikling i den  

 mellemliggende tid samt udsigterne for kulbrinteudvinding.
Landsstyret betragter banksektoren som et rigsanliggende og har derfor  

 fremsat ønske om, at staten eftergiver en del af den gæld, der kan henføres  

 til rekapitaliseringen af den færøske banksektor.
Det er landsstyrets  

 opfattelse, at landskassen har båret en uforholdsmæssig stor andel af  

 omkostningerne ved de færøske bankers krise.
Landsstyret har fremsat ønske  

 om, at bankgælden anses for parkeret, indtil der opnås en afklaring i  

 bankundersøgelsessagen.
Regeringen har henvist til, at rekapitaliseringen af banksektoren ligesom  

 refinansieringen af landsstyrets gæld til Danmark og udlandet i medfør af  

 Rammeaftalen af 28. maj 1993 finansieres ved 6-årige stående statslån på  

 samme rentevilkår, som staten kan låne til.
Regeringen har således stillet  

 sin kreditværdighed til rådighed, men finder ikke at kunne påtage sig  

 medansvar for den færøske bankkrise, og regeringen er derfor ikke indstillet  

 på gældseftergivelse.
 Vedrørende den færøske banksag er der nedsat en undersøgelseskommission.  

 Nærværende Fælleserklæring præjudicerer ikke spørgsmålet om eventuel  

 opfølgning af bankundersøgelsen, når resultatet heraf foreligger.
 Landsstyret vil rejse spørgsmålet om landskassens gæld, når  

 bankundersøgelsen er afsluttet.
 Regeringen og landsstyret er under alle omstændigheder enige om, at  

 drøftelser vedrørende tilbagebetaling af statslån optages i 1997. Om  

 fornødent vil regeringen være indstillet på at overveje en forlængelse af de  

 stående lån ved forfald.
7. Regeringen vil fremsætte lovforslag om, at statens bloktilskud for  

 1996, 1997 og 1998 fastsættes på samme reale niveau som i 1995, dvs. 843,4  

 mill. kr. i 1995-prisniveau.
For 1996 svarer dette til 860,3 mill. kr.
Der er  

 herefter enighed mellem landsstyret og regeringen om, at de tidligere rejste  

 krav fra færøsk side om ændringer i beregningsgrundlag og andre korrektioner  

 er tilgodeset ved nærværende aftale.
Regeringen og landsstyret er enige om  

 nedsættelse af en arbejdsgruppe, der senest inden udgangen af 1997 skal komme  

 med oplæg til kriterier, der kan indgå i fastlæggelsen af bloktilskuddet  

 efter 1998.
 8. Regeringen vil, såfremt landsstyret ønsker det og under landsstyrets  

 ansvar, stille ekspertbistand til rådighed for landsstyret til  

 rationaliseringsopgaver, udredningsarbejder, lovgivningsarbejde o.lign.
9. Ifølge vedtægterne for Finansieringsfonden af 1992 skal der i november  

 1995 udpeges en fondsbestyrelse for en ny treårig periode.
Det er i  

 vedtægterne fastlagt, at af de fem bestyrelsesmedlemmer udpeger landsstyret  

 to medlemmer, mens regeringen udpeger tre medlemmer, herunder formanden.  

 Regeringen er indforstået med, at formanden for bestyrelsen i den kommende  

 tre-årsperiode udpeges efter enighed herom mellem landsstyret og regeringen.  

 Det forudsættes, at formandsposten for bestyrelsen besættes med en person,  

 der udover at opfylde krave om habilitet er sagkyndig i finansielle forhold.  

 Der er enighed om, at Finansieringsfondens ejerskab af Føroya Banki på  

 længere sigt bør afvikles.
 Der er på denne baggrund enighed om at forlænge den nuværende bestyrelses  

 funktionsperiode til den 1. februar 1996.
 For Færøernes landsstyre: For regeringen:
Edmund Joensen Joannes Eidesgaard Samal Petur i Grund Oli Jacobsen Mogens Lykketoft Marianne Jelved Bilag Vedrørende plan for gennemførelse af udfyldende lovgivning for social- og  

 sundhedsområdet Rammelove for det sociale område (lov om sociale ydelser på Færøerne) og  

 for sundhedsområdet (lov om sundhedsvæsenet på Færøerne) trådte begge i kraft  

 den 1. juni 1995.
Socialområdet 1. Fremsættelse af forslag til lagtingslov om pensioner (nuværende  

 folkepensionslov og invalidepensionslov) ultimo 1995.
 2. Fremsættelse af forslag til lagtingslov om børnebidrag til enlige  

 forsørgere m.v. 1995/96.
 3. Fremsættelse af lagtingslov om offentlig forsorg (nuværende lov om  

 offentlig forsorg og evt. også til afløsning af den nuværende  

 børneforsorgslov) ultimo 1996.
 4. Fremsættelse af forslag til lagtingslov om dagpenge ved sygdom eller  

 fødsel i 1997.
Sundhedsområdet 1. Fremsættelse af forslag til lagtingslov om sygehusvæsenet ultimo 1995.
 2. Fremsættelse af forslag til lagtingslov om offentlig sygeforsikring  

 ultimo 1996.
 3. Fremsættelse af forslag til lagtingslov om sundhedspleje og  

 hjemmesygeplejeordninger i 1997.
 4. Fremsættelse af forslag til lagtingslov om kommunelæge- og  

 skolelægeordninger i 1997.
 5. Fremsættelse af forslag til lagtingslov om tandplejeordning i 1997.
