Bilag 1 Bilag 2 Betænkning afgivet af Socialudvalget den 9. december 2010 Betænkning over Forslag til lov om ændring af lov om social pension (Harmonisering af regler om opgørelse af bopælstid ved beregning af folkepension) [af beskæftigelsesministeren (Inger Støjberg)] 1. Ændringsforslag Beskæftigelsesministeren har stillet 1 ændringsforslag til lovforslaget.
2. Udvalgsarbejdet Lovforslaget blev fremsat den 17. november 2010 og var til 1. behandling den 30. november 2010. Lovforslaget blev efter 1. behandling henvist til behandling i Socialudvalget.
Møder Udvalget har behandlet lovforslaget i 2 møder.
Høring Lovforslaget blev samtidig med fremsættelsen sendt i høring, og beskæftigelsesministeren sendte den 17. november 2010 lovforslaget til udvalget, jf.
L 72  bilag 1. Den 25. november 2010 sendte beskæftigelsesministeren de indkomne høringssvar, og den 26. november 2010 sendte beskæftigelsesministeren et høringsnotat og et ligestillingsnotat herom til udvalget.
Den 30. november 2010 sendte beskæftigelsesministeren to yderligere indkomne høringssvar, og den 6. december 2010 sendte beskæftigelsesministeren et notat herom til udvalget.
Den 7. december 2010 sendte beskæftigelsesministeren et høringssvar fra Institut for Menneskerettigheder til udvalget.
Høringssvaret er optrykt som bilag 2 til betænkningen.
Spørgsmål Udvalget har stillet 15 spørgsmål til beskæftigelsesministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (V, DF, KF og KD) indstiller lovforslaget til vedtagelse med det stillede ændringsforslag.
Dansk Folkepartis medlemmer af udvalget bemærker, at forslaget afskaffer, at flygtninge kan medregne bopælstid i deres oprindelsesland ved beregning af folkepension.
Dermed gælder de samme principper for flygtninge, som gælder for øvrige indvandrere og danskere, der har haft ophold i andre lande.
Der er således tale om, at Folketinget fjerner en positiv særbehandling af udlændinge med asylstatus i Danmark.
Denne negative særbehandling af danskere og andre udlændinge i det danske samfund, er efter DFs opfattelse principielt forkert, hvorfor DF i forhandlingerne om aftale om genopretning af dansk økonomi og forhandlingerne om finanslovsaftale for 2011 har søgt at sikre flertal for at indføre lige rettigheder på folkepensionsområdet.
DF stiller sig uforstående over for, at det har skullet tage så lang tid at rette denne åbenlyse urimelighed.
DF hilser det velkommen, at danske statsborgere ikke længere skal stilles ringere i forhold til opnåelse af retten til dansk folkepension end udlændinge med asylstatus.
Med disse bemærkninger kan DF støtte lovforslaget.
Et mindretal i udvalget (S, SF, RV og EL) indstiller lovforslaget til forkastelse ved 3. behandling.
Mindretallet stemmer for det stillede ændringsforslag.
Socialdemokratiets, Socialistisk Folkepartis, Radikale Venstres og Enhedslistens medlemmer af udvalget finder, at lovforslaget udgør et nyt lavpunkt i regeringens fattigdomsskabende politik.
Forslaget er både usympatisk og uigennemtænkt.
Forslaget rammer en i forvejen udsat gruppe af ældre flygtninge.
Partierne er uforstående over for, at regeringen nu bryder med hensynet til, at flygtninge ikke har samme mulighed som danskere i udlandet eller indvandrere for at optjene pension.
Hidtil har bopælstiden i oprindelseslandet for flygtninge indgået i beregningen af folkepension.
Det er en udmærket ordning, som sikrer flygtninge ligestilling og social tryghed i alderdommen.
 Resultatet af lovforslaget vil være, at mange flygtninge fremover må imødese en alderdom præget af dårlige levekår, idet lovforslaget indebærer en betragtelig indkomstnedgang for denne gruppe.  Det vil endog være således, at borgere med flygtningebaggrund, der kommer til Danmark efter det fyldte 62. år, slet ikke vil kunne modtage pension i Danmark.  Dette er så meget desto mere kritisabelt, eftersom lovforslaget omhandler varige ydelser.
Set i lyset af risikoen for diskrimination kan det undre, at overvejelser om relationen til de internationale konventioner ikke har fundet vej til lovforslaget.
Dette gælder særlig, idet den korte høringsfrist langtfra sikrer kvalitet i Folketingets behandling af lovforslaget.
 Liberal Alliance, Inuit Ataqatigiit, Siumut, Tjóðveldisflokkurin og Sambandsflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
En oversigt over Folketingets sammensætning er optrykt i betænkningen.
Der gøres opmærksom på, at et flertal eller et mindretal i udvalget ikke altid vil afspejle et flertal/mindretal ved afstemning i Folketingssalen.
4. Ændringsforslag med bemærkninger Ændringsforslag Til § 2 Af beskæftigelsesministeren, tiltrådt af udvalget:
 1) § 2 affattes således:
»§ 2 Stk. 1. Loven træder i kraft den 1. januar 2011, jf. dog stk. 2.
Stk. 2. Den hidtil gældende § 9 i lov om social pension finder fortsat anvendelse ved opgørelse af optjeningsgrundlaget for ret til folkepension for udlændinge, som er meddelt ophold i Danmark efter udlændingelovens § 7 eller § 8, som er indrejst i Danmark før lovens ikrafttræden, og som har opnået folkepensionsalderen før den 1. januar 2021.« [Præcisering af ikrafttrædelses- og overgangsbestemmelse] Bemærkninger Til nr. 1 Med ændringsforslaget præciseres det, at forslaget gælder for udlændinge, som har fået opholdstilladelse i Danmark efter udlændingelovens § 7 eller § 8. Det gælder, uanset om udlændingen er indrejst i Danmark før eller efter lovens ikrafttræden, jf. dog stk. 2. Det foreslås i § 2, stk. 2, at udlændinge, som er meddelt opholdstilladelse i Danmark efter udlændingelovens § 7 eller § 8, som er indrejst i Danmark før lovens ikrafttræden, og som har opnået folkepensionsalderen før den 1. januar 2021, er omfattet af den hidtil gældende § 9 i lov om social pension.
Ellen Trane Nørby (V) Erling Bonnesen (V) nfmd.
Peter Madsen (V) Sophie Løhde (V) Martin Henriksen (DF) fmd.
Tina Petersen (DF) René Christensen (DF) Vivi Kier (KF) Per Ørum Jørgensen (KD) Mette Frederiksen (S) Orla Hav (S) Julie Skovsby (S) Lise von Seelen (S) Özlem Sara Cekic (SF) Astrid Krag (SF) Anne Marie Geisler Andersen (RV) Line Barfod (EL) Liberal Alliance, Inuit Ataqatigiit, Siumut, Tjóðveldisflokkurin og Sambandsflokkurin havde ikke medlemmer i udvalget.
Bilag 1 Oversigt over bilag vedrørende L 72 Oversigt over spørgsmål og svar vedrørende L 72 Bilag 2 Høringssvar fra Institut for Menneskerettigheder Høringssvaret af 7. december 2010 fra Institut for Menneskerettigheder til Pensionsstyrelsen, jf.
L 72  bilag 10, er optrykt efter ønske fra S, SF, RV og EL.
