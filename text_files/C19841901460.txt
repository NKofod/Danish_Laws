Indledning Socialministeriet har i forbindelse med bortfald af reglerne om betaling  

 for hjælpemidler efter socialindkomst udsendt en ny bekendtgørelse  

 (bekendtgørelse nr. 644 af 19. december 1983) om ydelse af hjælpemidler efter  

 bistandslovens § 58. Denne afløser bekendtgørelse nr. 470 af 22. oktober  

 1980.
 Ud over bortfald af regler om betaling efter socialindkomst er der  

 foretaget enkelte justeringer og ændringer af bekendtgørelsen.
 I denne vejledning behandles generelle forhold ved administration af  

 hjælpemiddelbekendtgørelsen samt oplysninger til forståelse af de ændringer,  

 der er foretaget i bekendtgørelse nr. 644 af 19. december 1983.
 I.
 Administrationen af bekendtgørelse nr. 644 af 19. december 1983  

 (bekendtgørelsens almindelige bestemmelser).
 1.
 Forholdet til anden lovgivning.
a.
Sygehussektoren.
Støtte til hjælpemidler efter bistandslovens § 58 er  

 subsidiær i forhold til de særlige regler i indenrigsministeriets cirkulære  

 af 20. februar 1975 om behandlingsredskaber, hvortil udgifterne afholdes af  

 sygehusvæsenet, jfr. bistandslovens § 58, stk. 7.
 I tilfælde af tvivl om afgrænsningen afgør hjælpemiddelnævnet, som er  

 nedsat efter aftale mellem socialministeren og indenrigsministeren, om nyt  

 udstyr skal kategoriseres som behandlingsapparatur (og således henhører under  

 sygehusvæsenets ydelser), eller som hjælpemiddel (hvorved støtten ydes efter  

 bistandsloven). Socialstyrelsen varetager nævnets sekretariatsopgaver.
b.
Undervisningssektoren.
Hjælpemidler, der benyttes direkte i  

 undervisningssituationer, bekostes af den pågældende  

 undervisningsinstitution, jfr. punkt 43 i socialministeriets cirkulære af 28.  

 juni 1979 om hjælp til personer med vidtgående psykisk og phykisk handicap.
c.
Anden lovgivning.
Hjælp efter bistandslovens § 58 er subsidiær i  

 forhold til hjælp efter lovgivning om social ulykkesforsikring, herunder  

 reglerne om støtte efter lov om arbejdsskadeforsikring § 25.
 2.
 Hjælpemidler til brug i dagforanstaltninger efter bistandslovens afsnit VI  

 og VII.
Udgiften til hjælpemidler, der direkte anvendes i den pædagogiske  

 situation, og som normalt stilles til rådighed i vedkommende  

 dagforanstaltning, afholdes som institutionsudgift.
Andre udgifter til  

 hjælpemidler til brug i de nævnte institutioner afholdes af det sociale  

 udvalg efter § 58.
 I tilfælde, hvor der af det sociale udvalg er ydet et hjælpemiddel til  

 brug i hjemmet, og pågældende har behov for det samme hjælpemiddel i  

 dagforanstaltning eller skole, påhviler det det sociale udvalg at yde et  

 yderligere eksemplar af det pågældende hjælpemiddel til brug i  

 dagforanstaltningen eller skolen, med mindre der er tale om et hjælpemiddel,  

 der jfr. ovenfor, stilles til rådighed af institutionen, eller et  

 hjælpemiddel, som uden særlig vanskelighed kan medbringes.
 3.
 Hjælpemidler til personer med ophold i døgninstitutionen.
Udgiften til hjælpemidler til personer med ophold i de i bistandslovens  

 kapitel 16 og 17 nævnte døgninstitutioner afholdes af institutionen, når der  

 er tale om hjælpemidler, som må anses for sædvanligt udstyr for en  

 institution, uanset at hjælpemidlet skal tilpasses individuelt til brugeren.  

 På nogle døgninstitutioner vil specielle hjælpemidler ligeledes være  

 sædvanligt udstyr for pågældende institutioner, og må derfor afholdes som  

 institutionsudgift.
F.eks. vil særlige synshjælpemidler være sædvanlige på  

 institutioner for personer med synshandicap, ligesom særlige ortopædiske  

 hjælpemidler må anses som institutionsudgifter, på institutioner, der er  

 særligt indrettede med henblik på ophold for personer med et alvorligt  

 bevægelseshandicap.
Det kan endvidere nævnes, at udgiften til hjælpemidler til personer med  

 ophold på en amtskommunal institution for psykisk udviklingshæmmede bør  

 afholdes som en institutionsudgift.
Undtaget herfra er ganske særlige  

 individuelt fremstillede hjælpemidler som f.eks. øjen- og brystproteser.
 Hjælpemidler i forbindelse med udskrivning eller til brug efter  

 udskrivning fra en institution samt hjælpemidler til erhvervsmæssig brug ved  

 beskæftigelse uden for institution og efter endt institutionsophold ydes  

 ligeledes af det sociale udvalg i opholdskommunen.
 4.
 Afgrænsning til andre bestemmelser inden for bistandsloven.
Efter bistandslovens § 42, stk. 2, kan der ydes hjælp til bl.a. særlige  

 indrettede arbejdsredskaber.
Efter § 58, stk. 1, kan der ydes hjælpemidler,  

 der er nødvendige for, at ansøgeren kan udøve et erhverv.
Afgørende for,  

 hvilken bestemmelse der kan anvendes, er en konkret vurdering af  

 arbejdssituationen.
Udgangspunktet for afgrænsningen vil således være, at i  

 tilfælde, hvor arbejdsredskabet direkte indgår i selve arbejdsprocessen,  

 anvendes § 42, stk. 2, medens andre hjælpemidler, der er en forudsætning for,  

 at ansøgeren overhovedet kan være i erhverv, ydes efter § 58.
 Efter § 48 kan der ydes hjælp til nødvendige merudgifter ved forsørgelse i  

 eget hjem af en person med vidtgående fysisk eller psykisk handicap.  

 Hjælpemidler til brug for disse personer ydes efter § 58, da dækning af  

 merudgifter efter § 48 er subsidiær i forhold til ydelser, der dækkes efter  

 andre regler.
Efter § 59 kan der ydes hjælp til nødvendige boligændringer.
Overgangen  

 mellem anvendelsesområdet for § 58 og § 59 er glidende, men det må  

 præciseres, at § 59 tager sigte på foranstaltninger, der direkte nødvendiggør  

 egentlige ændringer i boligen.
 5.
 Afgrænsning af personkreds.
 Hjælpemidler kan udelukkende bevilges til varig brug for personer med  

 ophold her i landet, jfr. bistandslovens § 1. Ansøgninger fra udlændinge  

 eller danske statsborgere med fast bopæl i udlandet, som under gennemrejse  

 ønsker at erhverve et hjælpemiddel eller udskifte et tidligere erhvervet, kan  

 ikke imødekommes.
 6.
 Flytning.
Ved flytning til anden kommune eller institution medtages det tildelte  

 hjælpemiddel.
Der sker ikke videresalg til tilflytningskommunen, men denne  

 skal underrettes om tildelingen af hjælpemidlet, og den er forpligtet til at  

 føre tilsyn med det samt afholde udgifter i forbindelse med eventuelle  

 reparationer.
 Efter endt brug skal hjælpemidlet tilbageleveres til den oprindelige  

 kommune.
 Ved flytning til andet land kan alene individuelt fremstillede eller  

 tilpassede hjælpemidler medtages.
 7.
Bagatelgrænse Efter bekendtgørelsens § 2, stk. 1 kan der kun ydes støtte til  

 hjælpemidler, når udgiften i den enkelte ydelsessituation er over 200 kr.
 Ydelsessituationer, der nødvendiggør anskaffelse af flere mindre  

 hjælpemidler, der hver for sig koster mindre end 200 kr., betragtes, som var  

 der ydet eet hjælpemiddel.
 8.
Reparation af hjælpemidler Reglerne om bagatelgrænsen gælder også for udgifter til reparation af  

 hjælpemidler, jfr. bekendtgørelsens § 2, stk. 1. Dette medfører, at det  

 sociale udvalg ikke skal undersøge, hvorvidt der er tale om en almindelig  

 vedligeholdelsesreparation eller reparation af anden årsag, men alene påse,  

 om reparationsudgiften er over 200 kr.
 9.
 Valg af leverandør og anvendelse af naturalydelse.
Efter bekendtgørelsens § 3 kan det sociale udvalg bestemme, at et  

 hjælpemiddel skal leveres af en bestemt leverandør, eller at hjælpen skal  

 ydes som naturalhjælp.
Formålet med denne regel er at give det sociale udvalg  

 mulighed for at kunne udnytte fordelene ved indkøb af visse hjælpemidler i  

 større mængder.
Derimod kan reglen ikke benyttes til at udelukke enkelte  

 leverandører eller til at fastsætte maximumbeløb for indkøb af hjælpemidler  

 efter frit leverandørvalg.
 Reglen finder ikke anvendelse ved ydelse af bandager efter § 12, stk. 1,  

 samt ortopædisk fortøj efter § 18, stk. 1. Til levering af sådanne  

 hjælpemidler er godkendt bestemte leverandører, jfr. bekendtgørelsens bilag 1  

 og 2.
 Leverandører af andre individuelt fremstillede hjælpemidler end nævnt  

 ovenfor, herunder f.eks. indlæg efter bekendtgørelsens § 18, stk. 2, kræver  

 ingen særlig godkendelse.
 10.
 Naturalydelse.
Det sociale udvalg kan som nævnt beslutte, at hjælpen skal ydes som  

 naturalhjælp.
Denne mulighed er især aktuel ved bevilling af hjælp til  

 personer, der løbende har behov for hjælpemidler - f.eks. ved inkontinens,  

 stomi og lign.
 Kommuner, der leverer en udleveringsansøgning, må sikre, at depoternes  

 hjælpemiddeludbud bliver varieret, således at den enkelte  

 hjælpemiddelmodtager kan få dækket sit særlige behov.
 Der skal i den forbindelse gøres opmærksom på, at tilrettelæggelse af en  

 udleveringsordning af sprøjter og kanyler til insulinkrævende diabetikere  

 stiller store ressourcemæssige krav, idet kommunen ved en sådan  

 tilrettelæggelse skal være opmærksom på en lang række faktorer:
Kommunernes depot skal have et varieret varesortiment - kanyler med  

 forskellig tykkelse og længde, forskellige typer sprøjter og lign.
Det skal  

 understreges, at valg af sprøjte og kanyle er individuelt fra person til  

 person.
Kommunen bør endvidere sikre, at personalet tilknyttet  

 udleveringsordningen har indgående kendskab til de forhold, der indgår i  

 vurderingen ved valg af de mest hensigtsmæssige hjælpemidler til diabetikere.
 Nærmere oplysninger om, hvilke faktorer der bør medtages ved etablering af  

 en udleveringsordning, kan indhentes hos Landsforeningen for Sukkersyge.
 11.
Udskiftning af hjælpemidler og reservehjælpemidler Udskiftning af hjælpemidler, samt bevilling af reservehjælpemidler finder  

 sted efter behov.
Der kan ikke opstilles generelle retningslinier for, hvor  

 længe et hjælpemiddel kan/bør holde.
Individuel brug, legemlige forandringer, slitage og ødelæggelse kan efter  

 selv kort tid umuliggøre anvendelse af hjælpemidlet.
Endelig kan hjælpemidlet  

 gå tabt eller blive uanvendeligt af andre årsager end det ovennævnte.
 12.
 Særligt bedømmelsesgrundlag/helbredsoplysninger.
Det sociale udvalg bestemmer selv, hvilke oplysninger der er nødvendige,  

 for at et hjælpemiddel kan bevilges.
I sager, hvor der er tale om personer  

 med vidtgående fysisk og/eller psykisk handicap, tilrådes det sociale udvalg  

 imidlertid at indhente bistand fra socialcenter, specialinstitution eller  

 hjælpemiddelcentral, så klienten kan bevilges det bedst egnede og billigste  

 hjælpemiddel.
 Lægeerklæring er unødvendigt, når der allerede forligger oplysninger om  

 ansøgerens helbredstilstand enten i forvaltningen, på sygehus eller hos  

 ansøgerens læge, f.eks. i form af udskrivningsbrev, helbredsattest eller  

 undersøgelsesresultat.
 I sager, hvor ansøgerens lidelse er stationær, bør der ikke indhentes  

 fornyet materiale om helbredsforhold.
 I tilfælde, hvor lægelig erklæring skønnes at være nødvendigt, afholdes  

 udgiften af det sociale udvalg.
 13.
 Oplysninger ved bevilling af enkelte hjælpemidler.
 Ved førstegangsansøgning om ortopædisk fodtøj bør der fremskaffes  

 kirurgiske, ortopædiske eller dermatologiske oplysninger.
 Ved tildeling af briller kan synsprøve foretaget af optiker danne grundlag  

 for bevilling af briller.
 Ved bevilling af kontaktlinser må der foreligge et hjælpemiddelrecept  

 udarbejdet af en øjenlæge.
 I øvrigt gøres der opmærksom på, at enkelte af de i bekendtgørelsens  

 nævnte hjælpemidler bevilges efter indstilling fra særligt sagkyndige:
 § 28,  orienteringshjælpemidler, § 35,  

 tekstforstørrende udstyr, § 37, punktskriftmaskiner, § 38, båndoptagere, §  

 39, videomaskiner, § 42, høreapparater, § 44, høretekniske hjælpemidler.
 14.
Hjælpemiddelcentraler Som nævnt under punkt 12 vil de amtslige hjælpemiddelcentraler kunne bistå  

 det sociale udvalg ved oplysninger af sager om bevilling af hjælpemidler.
De amtskommunale hjælpemiddelcentralers opgaver er bl.a. at orientere  

 kommunerne om tekniske hjælpemidler samt udøve personlig vejledning,  

 demonstration og tilpasning af hjælpemidler, dels for persongrupper, der har  

 kontakt med personer med handicap, dels for den enkelte ansøger der af  

 kommunen henvises til hjælpemiddelcentralen.
Hjælpemiddelcentralen  

 forudsættes at kunne forestå leveringen til den enkelte kommune af tekniske  

 hjælpemidler enten fra depot eller via leverandør.
Endvidere forudsættes det,  

 at hjælpemidler, som midlertidigt ikke benyttes, opbevares i depot.
 15.
Mindre hjælpemidler I bekendtgørelsens §§ 8-44 er nævnt en lang række hjælpemidler, til  

 hvilken det sociale udvalg kan yde støtte.
Denne opremsning er ikke  

 udtømmende, idet det sociale udvalg i medfør af § 7, stk. 2, kan yde støtte  

 til anskaffelse af mindre hjælpemidler, såfremt betingelserne i  

 bekendtgørelsens §§ 1 og 2 er opfyldt.
 Socialstyrelsen udsender i medfør af bekendtgørelsens § 7, stk. 3, en  

 vejledende hjælpemiddelfortegnelse, der bl.a. nærmere angiver, til hvilke  

 hjælpemidler der kan ydes støtte efter § 7, stk. 2. Socialstyrelsen foretager  

 en løbende revision af hjælpemiddelfortegnelsen.
 II.
 Oplysninger om enkelte hjælpemidler til forståelse af ændringerne i  

 bekendtgørelse nr. 644 af 19. december 1983.
 16.
 Injektionsmateriale (sprøjter og kanyler), bekendtgørelsens § 9.
 I forbindelse med gennemførelse af bekendtgørelse nr. 644 af 19. december  

 1983 er der åbnet mulighed for at yde støtte til insulinkrævende diabetikeres  

 anskaffelse af sprøjter og kanyler.
 Det skal bemærkes, at støtten ofte mest hensigtsmæssigt ydes som kontant  

 tilskud, idet tilrettelæggelse af en udleveringsordning af sprøjter og  

 kanyler - naturalydelse - stiller store ressourcemæssige krav, jfr. ovenfor,  

 punkt 10.
Det skal understreges, at hjælp til anskaffelse af sprøjter og kanyler  

 ikke kan ydes efter regning.
Personer, som af særlige helbredsmæssige grunde,  

 f.eks. synsnedsættelse har udgifter til anskaffelse af sprøjter og kanyler ud  

 over det kvartalsvise tilskud, vil kunne få disse merudgifter dækket efter  

 bistandslovens § 48, såfremt de i øvrigt opfylder betingelserne herfor, eller  

 efter bistandslovens § 46, såfremt de ikke selv har midler til at afholde  

 udgiften.
 Pensionister, som økonomisk er ganske særligt vanskeligt stillet, vil  

 kunne få dækket merudgifter som personligt tillæg.
 17.
 Tandproteser, bekendtgørelsens § 16.
 Bekendtgørelsens § 16 om hjælp til tandproteser er i princippet  

 udtømmende.
 Bestemmelsens anvendelsesområde er ganske snævert, men det bør ikke  

 afholde sociale udvalg fra at yde støtte til tandinvaliderede, hvis  

 tandlidelser er ganske svære, og som kan sidestilles med de i bekendtgørelsen  

 nævnte eksempler, f.eks. amelogenesis imperfekta (manglende dannelse af  

 emalje, hvilket medfører hurtig nedbrydning af tænderne i en ung alder).
 18.
 Ortopædiske indlæg, bekendtgørelsens § 18, stk. 2.
 I bekendtgørelse nr. 644 af 19. december 1983 er sket en nærmere  

 præcisering af tildelingskriterierne for fodindlæg, jfr. § 18, stk. 2, samt  

 bekendtgørelsens bilag 3. Ændringen er begrundet i et ønske om at indskrænke  

 personkredsen, der kan modtage støtte til anskaffelse af indlæg, til  

 personer, hvor fodindlæg i væsentlig grad afhjælper en varig lidelse.
 Det skal i en forbindelse understreges, at en begrundelse for at yde  

 fodindlæg i medfør af bilag 3, punkt 6, skal kunne sidestilles med  

 indikationerne nævnt under punkterne 1-5, idet udgangspunktet for bevilling  

 af fodindlæg er, at disse skal træde i stedet for ortopædisk fodtøj.
 19.
 Brilleglas og kontaktlinser, bekendtgørelsens § 34.
 Efter 1. januar 1984 har nærsynede personer over 18 år ikke længere  

 mulighed for at modtage hjælp til kontaktlinser efter bistandslovens § 58.
 Ændringen er sket ud fra en vurdering af, at nærsynede kan få afhjulpet  

 deres synsnedsættelse ved brug af briller.
 Til gengæld er der åbnet mulighed for, at personer, der opfylder  

 kriterierne for tildeling af både brilleglas og kontaktlinser, vil kunne  

 modtage støtte til begge dele. Ændringen tilgodeser især gruppen  

 stæropererede.
Herudover er der ikke tiltænkt ændringer i kommunernes praksis for ydelse  

 af brilleglas og kontaktlinser.
Opdelingen i to bilag - for henholdsvis  

 brilleglas og kontaktlinser - er sket for at gøre området administrativt mere  

 overskueligt.
 20.
 Tekst/billedforstørende udstyr, bekendtgørelsens § 35.
 Præciseringen af kriterierne for tildeling af tekst/billedforstørende  

 udstyr er begrundet i et ønske om, at de sociale udvalg først og fremmest  

 vurderer ansøgninger ud fra bekendtgørelsens kriterier frem for at forsøge at  

 afhjælpe ansøgerens kommunikationsproblemer gennem støtte i medfør af andre  

 bestemmelser i bistandsloven, f.eks. hjemmehjælp.
 Ydelse af tekst/billedforstørende anlæg ud fra kriterierne, der er  

 fastlagt i bekendtgørelsens § 35, skal ses i lyset af, at personer i videst  

 muligt omfang bør gives mulighed for at kommunikere uden bistand fra andre.
 21.
 Videomaskiner, bekendtgørelsens § 39.
 Det sociale udvalg skal ved bevilling af videomaskiner være opmærksom på,  

 at Døvefilm Video fortsat leverer videomaskiner.
 Det må sikres, at de videomaskiner, der bevilges, falder ind under  

 VHS-systemet, idet Døvefilms videoprogrammer produceres til anvendelse på  

 dette system.
Ved levering af videomaskiner må kommunen sikre, at modtageren - med  

 henblik på en rimelig udnyttelse af maskinen - får den nødvendige instruktion  

 i brugen af maskinen.
Døvefilm Video formidler instruktion i brug af maskinen  

 til modtageren.
III Afsluttende bemærkninger.
 22.
 Som nævnt ovenfor er der under II kun givet vejledende oplysninger til  

 forståelse af de ændringer, der er gennemført ved udsendelse af  

 bekendtgørelse nr. 644 af 19. december 1983, idet der ikke er foretaget andre  

 realitetsændringer end de nævnte under II.
 Kommuner kan derfor i deres fortsatte arbejde på hjælpemiddelområdet lægge  

 den praksis til grund, som hidtil har været fungerende i kommunerne.
 Socialstyrelsen vil imidlertid i forbindelse med den løbende revision af  

 hjælpemiddelfortegnelsen udsende vejledende materiale inden for de enkelte  

 hjælpemiddelgrupper, som vil kunne være en hjælp ved kommunernes generelle  

 vurdering af behovsbedømmelse og tildelingsgrundlag ved bevilling af konkrete  

 hjælpemidler.
 Socialstyrelsen, den 9. marts 1984.
