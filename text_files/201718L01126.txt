Ændringsforslag stillet den 28. maj 2018 Ændringsforslag til 3. behandling af Forslag til lov om ændring af lov om almene boliger m.v.
(Finansiering af almene boliger med lån ydet på grundlag af statsgaranterede obligationer) [af transport-, bygnings- og boligministeren (Ole Birk Olesen)]:
Til § 1 Af Roger Courage Matthisen (ALT):
 1) Nr. 7 udgår.
[Forslaget om statens opkrævning af differensrente hos Landsbyggefonden udgår, så Landsbyggefondens sparede beløb som følge af statsgaranterede lån bliver i Landsbyggefonden] 2) Nr. 10 udgår.
[Konsekvensrettelse som følge af ændringsforslag nr. 1] 3) Nr. 19 affattes således:
»19. I § 173, stk. 2, 1. pkt., indsættes efter »og statslige garantier«: », herunder garanti- og aflønningsprovision og statsgaranti for visse obligationer udstedt i forbindelse med finansiering af almene boliger«.« [Konsekvensrettelse som følge af ændringsforslag nr. 1] Bemærkninger Til nr. 1 Landsbyggefonden kan efter almenboliglovens § 91 give tilsagn om ydelsesstøtte til lån til finansiering af opretning, udbedring, vedligeholdelse, forbedring m.v.
Efter almenboliglovens § 98 a, stk. 5, kan fonden give tilsagn om ydelsesstøtte til lån til frikøb af tilbagekøbsklausul for kommunen.
Lovforslagets bestemmelser om at anvende lån med 100 pct.s statsgaranti til at finansiere renoveringsarbejder og frikøb af tilbagekøbsklausuler vil som udgangspunkt indebære besparelser for Landsbyggefonden på udgifter til ydelsesstøtte.
De lavere udgifter til ydelsesstøtte for fonden opstår, fordi der anvendes lån, hvor der stilles en statsgaranti på 100 pct.
Af lovforslaget fremgår, at denne besparelse skal tilfalde staten som en differensrentebetaling.
I lovforslagets § 1, nr. 7, foreslås således i et nyt § 94 a i almenboligloven, at staten opkræver en differensrente hos Landsbyggefonden af lån med statsgaranti.
Differensrenten udgør forskellen mellem renten på lån med og uden statsgaranti på 100 pct.
 Med ændringsforslaget udgår lovforslagets § 1, nr. 7. Det indebærer, at Landsbyggefondens besparelser som følge af lavere udgifter til ydelsesstøtte ikke tilfalder staten, men bevares i Landsbyggefonden. Ændringsforslaget må endvidere antages at medføre administrative lempelser for det offentlige, da det ikke længere vil være nødvendigt at administrere et system med beregning og opkrævning af differensrenter.
 Ændringsforslaget berører ikke statens provenu ved lovforslaget som følge af statens sparede udgifter til ydelsesstøtte til statsstøttede realkreditlån, idet renten på de statsgaranterede lån vil være lavere end renten på de nuværende ikkestatsgaranterede lån.
Til nr. 2 I lovforslagets § 1, nr. 10, foreslås ved en ændring af almenboliglovens § 102, stk. 1, 1. pkt., at transport-, bygnings- og boligministeren fastsætter nærmere regler om beregning og opkrævning af differensrente efter § 94 a.
 Det foreslås, at lovforslagets § 1, nr. 10, udgår som en konsekvens af ændringsforslag nr. 1, hvor lovforslagets § 1, nr. 7, om mulighed for at opkræve differensrente hos Landsbyggefonden efter et nyt § 94 a, udgår.
Til nr. 3 I lovforslagets § 1, nr. 19, foreslås ved en ændring af almenboliglovens § 173, stk. 2, 1. pkt., at Udbetaling Danmark bl.a. skal varetage den efterfølgende administration af differensrente.
 Det foreslås, at lovforslagets § 1, nr. 19, ændres som en konsekvens af ændringsforslag nr. 1, hvor lovforslagets § 1, nr. 7, om mulighed for at opkræve differensrente hos Landsbyggefonden efter et nyt § 94 a, udgår.
