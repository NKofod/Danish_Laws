Om udmåling af kontanthjælp når der forligger formue i form af  

 erstatning for ikke-økonomisk skade fra privatforsikring.
Om dokumentation  

 for at der er tale om erstatning for ikke-økonomisk skade.
 Ankestyrelsen fandt (i overensstemmelse med SM 0-27-85), at det som  

 altovervejende hovedregel måtte være forsikringspolicens ordlyd, der skulle  

 være udgangspunkt ved vurderingen af, om der er tale om erstatning for  

 ikke-økonomisk skade.
I den konkrete sag sås der efter policens ordlyd og omstændighederne i  

 øvrigt ikke at være holdepunkter for at antage, at erstatningen eller en del  

 heraf skulle betragtes som erstatning for nedsat erhvervsevne.
Der burde  

 derfor være set bort fra formue som hidrørte fra erstatningen.
 REDEGØRELSE FOR SAGEN:
 K blev invalideret ved et ulykkestilfælde i 1980.
 I juni 1985 fastsatte Sikringsstyrelsen på begæring af  

 (ulykkes)forsikringsselskabet invaliditetsgraden til 35 %, jf.  

 ulykkeforsikringslovens § 32. Selskabet beregnede herefter erstatningen til  

 ca. 115.000 kr.
 Som følge af invaliditeten var K omfattet af bistandslovens § 42. I  

 oktober 1985 meddelte det sociale udvalg imidlertid, at der ved udmålingen  

 kun kunne bortses fra et mindre beløb til uddannelses/boligformål, og at K  

 derfor skulle leve af den resterende del af erstatningen i ca. 1 år.
 K indbragte afgørelsen for amtsankenævnet.
 Amtsankenævnets 1. afgørelse:
 Amtsankenævnet stadfæstede i marts 1986 den af socialforvaltningen trufne  

 afgørelse, hvorefter der ikke for tiden var grundlag for at yde K hjælp i  

 henhold til bistandslovens § 42, stk. 1, på grund af formueforholdene.
 Nævnet fandt således at måtte betragte K's erstatning som enhver anden  

 formue i relation til bistandslovens § 39, idet nævnet ikke fandt det klart  

 dokumenteret, at der var tale om menerstatning eller anden erstatning for  

 ikke-økonomisk skade.
 Ved nævnets behandling af sagen forelå forsikringspolice tegnet i 1966.  

 Ifølge de til policen knyttede forsikringsbetingelser skulle der betales  

 invaliditetserstatning, når følgerne af et ulykkestilfælde medførte en  

 blivende forringelse på mindst 10 % af et barns fremtidige erhvervsevne.
Der forelå endvidere en udtalelse fra forsikringsselskabet.
Heri var bl.a.  

 anført følgende:
 »Der ydes ikke erstatning for skader som ulempe, lyde, vansir, svie  

 og smerte m.m. under ulykkesforsikringen, og det er derfor ikke muligt at  

 foretage en opdeling af invaliditetserstatningen på en økonomisk, henholdsvis  

 ikke-økonomisk skade.
Da invaliditetserstatningen under ulykkesforsikringen beregnes efter samme  

 principper som varigt men under arbejdsskadeforsikringsloven, er det vor  

 opfattelse efter de givne oplysninger, at den udbetalte  

 invaliditetserstatning må betragtes som erstatning for ikke-økonomisk  

 skade.« Sikringsstyrelsen havde på telefonisk forespørgsel fra nævnet oplyst, at  

 den fastsatte invaliditetsgrad dækkede rent men.
 Klage til Ankestyrelsen:
 Afgørelsen blev anket af K.
 Ankestyrelsen afviste at antage sagen til principiel behandling.
 Klage til Folketingets Ombudsmand:
 K klagede til Folketingets Ombudsmand, som i marts 1987 henstillede til  

 amtsankenævnet at undergive sagen fornyet overvejelse.
Folketingets Ombudsmand henviste til Sikringsstyrelsens og  

 forsikringsselskabets udtalelser og gav tillige udtryk for, at  

 socialforvaltningen og amtsankenævnet syntes at have betragtet sagen således,  

 at hele erstatningsbeløbet måtte karakteriseres som enten erstatning for  

 økonomisk skade eller som erstatning for ikke-økonomisk skade.
Den mulighed  

 at foretage en skønsmæssig opdeling på grundlag af de foreliggende  

 oplysninger sås ikke at have været overvejet.
 Amtsankenævnets 2. afgørelse:
 I oktober 1987 fastholdt amtsankenævnet den tidligere trufne afgørelse.
 Nævnet fandt, at afgørelsen var truffet i overensstemmelse med gældende  

 regler og praksis på det tidspunkt, socialforvaltningen traf sin afgørelse.
 Nævnet fandt, at der ikke forelå klar dokumentation for, at erstatningen  

 helt eller delvist var erstatning for skade af ikke- økonomisk art.
Nævnet lagde her vægt på, at erstatningen efter det fra  

 forsikringsselskabet oplyste blev fastsat efter den tilskadekomnes medicinske  

 invaliditet, dvs. uden hensyn til erhverv, køn eller færdigheder.
Der ydedes  

 ikke erstatning for skader som ulempe, lyde, vansir, svie og smerte m.m.  

 under ulykkesforsikringen, og det var derfor ikke muligt at foretage en  

 opdeling af invaliditetserstatningen på en økonomisk, henholdsvis ikke-  

 økonomisk skade.
 Dette sammenholdt nævnet med det oplyste i SM 0-27-85, specielt sag nr. 2,  

 på hvilket grundlag nævnet ikke fandt klar dokumentation for, at der var tale  

 om erstatning for ikke-økonomisk skade.
 Nævnet bemærkede endelig, at Den Sociale Ankestyrelse ikke havde anset  

 sagen for at være af principiel betydning og fortolkede dette således, at der  

 ikke i sagen forelå forhold, der gav anledning til en fravigelse af de  

 principper, der bl.a. var omhandlet i SM 0-27-85.
 Klage til Folketingets Ombudsmand:
K klagede til Folketingets Ombudsmand, som i december 1987 henstillede til  

 nævnet at undergive sagen fornyet overvejelse.
Ombudsmanden henviste navnlig  

 til muligheden for eventuelt at bruge fordelingsprincipperne i  

 erstatningsansvarsloven (lov nr. 228 af 23. maj 1984) for størrelsesforholdet  

 mellem erstatning for tab af erhvervsevne og men.
 Amtsankenævnets 3. afgørelse:
 I august 1988 fastholdt amtsankenævnet de tidligere trufne afgørelser.
 Nævnet henviste til, at Socialministeriet i SM 0-14-82 udtalte, at der  

 kunne bortses fra erstatning for personskader af ikke- økonomisk art (fx svie  

 og smerte), når det af erstatningsopgørelsen klart fremgik, med hvilket beløb  

 en sådan erstatning var ydet, og under forudsætning af at erstatningen var  

 ydet i overensstemmelse med lovgivningen, sædvanlige forsikringsvilkår eller  

 sædvanlig domspraksis.
Videre til at det af SM 0-27-85 fremgår, at Den Sociale Ankestyrelse ved  

 vurderingen af, hvorvidt der skal ses bort fra formue hidrørende fra  

 erstatning, alene lagde ordlyden af forsikringspolicen til grund for  

 afgørelserne.
Der sås ikke at være indhentet yderligere oplysninger om,  

 hvilke bestanddele erstatningerne kunne anses at bestå af.
 På grundlag af ovenstående fandt nævnet, at den dagældende praksis for  

 erstatninger var, at hvis tilskadekomne ikke som følge af ordlyden i policen  

 klart kunne henføres til erstatning for ikke- økonomisk skade, var der ikke  

 mulighed for at bortse fra sådanne formuer i forbindelse med ydelse af  

 kontanthjælp efter bistandsloven.
 Amtsankenævnet bemærkede endelig, at Folketingets Ombudsmand havde  

 erklæret for så vidt at kunne være enig i, at der ikke forelå klar  

 dokumentation for, at en del af erstatningen var erstatning for  

 ikke-økonomisk skade.
 På baggrund heraf fandt nævnet ikke grundlag for at ændre de tidligere  

 trufne afgørelser.
Nævnet havde inden afgørelsen indhentet en udtalelse fra  

 Socialministeriet.
I denne henholdt Socialministeriet sig til en udtalelse  

 fra Socialstyrelsen, ifølge hvilken erstatning for ren medicinsk invaliditet  

 ansås for at svare til erstatning for varigt men og godtgørelse for  

 ikke-økonomisk skade, og at sådanne erstatningsbeløb derfor måtte holdes uden  

 for formuevurderingen efter bistandslovens § 39, stk. 2. Det hed i  

 ministeriets skrivelse endvidere, at der i tilfælde, hvor det ikke var  

 tilstrækkeligt klart dokumenteret, hvad en erstatning fra en privat  

 forsikring dækkede, kunne indhentes en udtalelse herom fra Sikringsstyrelsen.
 KLAGEN TIL ANKESTYRELSEN:
K indbragte afgørelsen for Ankestyrelsen.
Det anførtes bl.a., at der på  

 baggrund af Ombudsmandens vurdering, hvorefter nævnets afgørelse var  

 fejlagtig, var behov for principiel stillingtagen til spørgsmålet om  

 fordeling af erstatning for økonomisk henholdsvis ikke-økonomisk skade i  

 relation til bistandslovens § 39, stk. 2. Det anførtes endvidere, at det i  

 sagen således var afgørende at få fastslået fordelingen mellem erstatning for  

 økonomisk henholdsvis ikke-økonomisk skade, og hvilken grad af dokumentation  

 man i relation til bistandsloven krævede til opgørelse af en sådan fordeling.  

 K henviste til, at der i sagen forelå diverse skrivelser fra  

 forsikringsselskabet, af hvilke det klart fremgik, at den udbetalte  

 erstatning udgjorde erstatning for rent men, hvilket ville sige, at den var  

 udregnet ud fra de medicinske følger efter ulykken, og at der således ikke lå  

 nogen vurdering af erhvervsevnetab i afgørelsen.
 Antaget til principiel behandling:
 Ankestyrelsen afviste først at antage sagen til behandling, men ændrede  

 sin afgørelse efter henstilling fra Folketingets Ombudsmand med henblik på  

 afklaring af, om det var med rette, at amtsankenævnet stillede krav om, at  

 det af ordlyden i policen klart skulle fremgå, at (en del af)  

 erstatningsydelsen var erstatning for ikke-økonomisk skade, for at der kunne  

 bortses fra beløbet ved udmålingen af hjælp efter bistandsloven.
 SUPPLERENDE OPLYSNINGER EFTER ANKEN:
 Sikringsstyrelsen udtalte skriftligt, at den vurdering af invaliditeten  

 til 35 %, som Sikringsstyrelsen foretog i juni 1985, svarede til den  

 medicinske invaliditet (= men = ikke-økonomisk skade), idet der ikke i sagen  

 var givet et såkaldt »socialt tillæg« på grund af de  

 erhvervsmæssige forhold.
 Efter indankningen viste det sig, at forsikringen var omtegnet i 1976, og  

 at det var den nye forsikringspolice, der var gældende på ulykkestidspunktet.
Af de til den nye police knyttede forsikringsbetingelser fremgik, at der  

 ydes en invaliditetserstatning, hvis ulykkestilfældet har medført en  

 invaliditetsgrad på mindst 5 %. Invaliditetsgraden fastsættes efter den  

 tilskadekomnes medicinske invaliditet, det vil sige uden hensyn til specielle  

 erhverv eller færdigheder.
Hvis ulykkestilfældet medfører en invaliditetsgrad  

 på 30 % eller derover, ydes en tillægserstatning på lige så mange procent af  

 invaliditetserstatningen, som invaliditetsgraden udgør.
 LOVGRUNDLAG:
 Bistandslovens § 39.
 ANKESTYRELSENS AFGØRELSE:
 Ankestyrelsen var enig med amtsankenævnet i, at det som altovervejende  

 hovedregel måtte være forsikringspolicens ordlyd, der skulle være  

 udgangspunkt ved vurderingen af, om der er tale om erstatning for  

 ikke-økonomisk skade.
 I K's tilfælde fandt Ankestyrelsen imidlertid, at det måtte anses for  

 klart dokumenteret, at der var tale om erstatning for ikke- økonomisk skade.
 Ankestyrelsen lagde herved vægt på de henholdsvis af Sikringsstyrelsen og  

 af Socialministeriet afgivne udtalelser samt på, at der ikke i  

 forsikringspolicen fra 1976 sås at være holdepunkter for at antage, at  

 erstatningen eller en del heraf skulle betragtes som erstatning for nedsat  

 erhvervsevne.
 Ankestyrelsen fandt herefter, at der i forbindelse med K's ansøgning om  

 kontanthjælp i august 1985 burde være set bort fra den formue, K var i  

 besiddelse af, og som hidrørte fra den omhandlede erstatning.
 Ankestyrelsen ændrede således amtsankenævnets afgørelse.
