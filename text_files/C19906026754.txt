 Finanstilsynet fremsender hermed bekendtgørelse af 29. juni 1990 om  

 registrering af aktiver i livsforsikringsselskaber m.v.
 Man henviser til Finanstilsynets skrivelse af 23. juni 1990 om ændring af  

 lov om forsikringsvirksomhed og lov om tilsyn med firmapensionskasser.
 Båndlæggelsesinstituttet er bortfaldet pr. 1. juli 1990 og er erstattet af  

 et registreringssystem.
 Den nye ordning vedrører livsforsikringsselskaber, tværgående  

 pensionskasser, firmapensionskasser, arbejdsskadeforsikringsselskaber samt  

 generalagenturer for livsforsikring og arbejdsskadeforsikring  

 (virksomhederne).
Virksomhederne skal indrette et register og udarbejde en forretningsgang  

 for registerets indretning og anvendelse.
Forretningsgangen skal snarest  

 muligt godkendes af virksomhedens ledelse.
Registeret skal endvidere  

 udarbejdes således, at virksomhedens revision kan erklære, at  

 forretningsgangen er sikkerhedsmæssigt betryggende.
Registeret oprettes på grundlag af virksomhedernes opgørelse over de  

 nuværende båndlagte aktiver.
Enhver til- og afgang af aktiver skal noteres i  

 registeret.
Det skal fremhæves, at det fremtidige register - i modsætning til det  

 nuværende båndlæggelsessystem - altid skal indeholde de til dækning af  

 hensættelserne fornødne registrerede aktiver.
Den tidligere frist på tre  

 måneder til at gennemføre båndlæggelserne er således bortfaldet.
 Virksomhederne vil kunne underrette rette vedkommende om, at  

 Finanstilsynets hidtidige nødvendige samtykke til frigivelse af båndlagte  

 aktiver er bortfaldet fra 1. juli 1990, og at virksomhederne nu selvstændigt  

 i stedet skal foretage en registrering af aktiver, der skal tjene til  

 sikkerhed for forsikringstagerne og pensionskassemedlemmerne.
Det påhviler således i fremtiden virksomhederne selv at nyregistrere og  

 afregistrere aktiver.
Med ordningen sker der ikke en ændring af  

 retstilstanden for forsikringstagerne m.fl., idet der »indføres en  

 separatiststilling for forsikringstagerne til de registrerede aktiver«,  

 jf. bemærkningerne til lovudkastet.
 Finanstilsynet skal henlede opmærksomheden på, at virksomhedens  

 statsautoriserede revisor skal foretage en løbende kontrol af  

 tilstedeværelsen af fornødne registrerede aktiver og påse, at  

 forretningsgangen overholdes og er sikkerhedsmæssigt betryggende.
Endvidere skal revisor i forbindelse med kvartalsvise indberetninger med  

 opgørelse over registrerede aktiver erklære, at disse opgørelser er i  

 overensstemmelse med de registrerede aktiver og bogføringen.
Revisor skal  

 tillige mindst to gange om året foretage uanmeldt revision og i denne  

 forbindelse kontrollere, at de nødvendige registrerede aktiver er til stede.
 Indberetning, om hvorledes hensættelserne skønnes at være vokset og om de  

 registrerede aktiver, skal ske ved udgangen af hvert af regnskabsårets  

 kvartaler, første gang pr. 30. september 1990. Indberetning skal indsendes  

 senest en måned efter udløbet af hvert kvartal.
 Indberetning skal ske ved benyttelse af skemasæt P1 for  

 livsforsikringsselskaber, P2 for tværgående pensionskasser og  

 firmapensionskasser, P3 for arbejdsskadeforsikringsvirksomhed og P4 for  

 generalagenturer for udenlandske livsforsikringsselskaber.
Et antal skemasæt vedlægges.
Virksomheden bedes selv foranstalte kopiering  

 heraf til brug ved fremtidige indberetninger.
 Livsforsikringsselskaber, tværgående pensionskasser samt  

 arbejdsskadeforsikringsvirksomheder skal som hidtil inden 15. juli 1990  

 indsende indberetning indeholdende oplysning om stigningen i de skønnede  

 hensættelser primo 2. kvartal (1. april 1990) og oplysning om båndlagte  

 aktiver til dækning heraf ultimo det forløbne kvartal (30. juni 1990).
 Virksomhederne anmodes om at orientere den statsautoriserede revisor om  

 bekendtgørelsen, herunder om de nye arbejdsopgaver og tilsynspligter der  

 påhviler revisionen.
 Assurandør-Societetet, Pensionskasserådet, Foreningen af  

 Firmapensionskasser, Den Danske Aktuarforening, Foreningen af  

 Statsautoriserede Revisorer og Værdipapircentralen er samtidig underrettet om  

 foranstående.
