 (Til samtlige eksportslagterier og andre virksomheder autoriseret til  

 eksport af kød og kødprodukter).
 Ved hoslagt at fremsende eksemplarer af ny formular til helbredsattest,  

 jfr. § 2 i den på bagsiden af formularen aftrykte bekendtgørelse nr. 27 af  

 30. januar 1962 om helbredskontrol med personer beskæftiget ved  

 eksportslagterier og andre virksomheder autoriseret til eksport af kød og  

 kødprodukter, som ændret ved tillægsbekendtgørelse nr. 53 af 17. februar  

 1966, henleder man opmærsomheden på følgende:
A.
Alle personer, der på virksomhederne er beskæftiget med erhvervsmæssig  

 udvinding, bearbejdelse eller forarbejdning af kød og kødprodukter eller  

 transport af disse levnedsmidler i uemballeret stand, skal underkastes  

 helbredskontrol for nærmere i bekendtgørelsens § 3 angivne sygdomme.
Kun  

 personer, for hvilke der foreligger tilfredsstillende helbredsattest, må  

 beskæftiges med det heromhandlede arbejde.
 Pligten til at lade sig underkaste helbredskontrol og dermed til at  

 præstere tilfredsstillende helbredsattest omfatter også de kontrollerende  

 dyrlæge og tilsynsassistenter men ikke de i bekendtgørelsens § 4, stk. 2,  

 omhandlede personer.
B.
Alle personer, der antages til at udføre arbejde som anført under A,  

 stk. 1, skal inden 14 dage efter ansættelsen ved henvendelse til deres  

 sædvanlige læge foranledige, at der til virksomheden afleveres en  

 helbredsattest på en formular som vedlagte.
Yderligere eksemplarer af  

 formularen kan rekvireres af virksomheden fra veterinærdirektoratet.  

 Virksomheden skal udfylde afsnit A og pålægge den, der skal undersøges, at  

 udfylde afsnit B inden besøg hos lægen.
C.
Udgifterne til helbredsundersøgelser samt til embedslægernes medvirken,  

 jfr. bekendtgørelsens § 5, skal afholdes af de autoriserede virksomheder, men  

 det bemærkes, at landbrugsministeriet i henhold til § 1, stk. 1, i lov nr.  

 346 af 6. december 1961 om statens overtagelse af visse udgifter ved  

 offentlig kontrol i forbindelse med udførsel af landbrugsprodukter vil lade  

 udgiften afholde af statskassen, når dette findes i overensstemmelse med de  

 til enhver tid gældende regler for statens overtagelse af kontroludgifter.
Honoraret for helbredsundersøgelser er fastsat til 10 kr. + dyrtidstillæg,  

 for tiden 185,6 pct., pr. undersøgelse.
Den almindelige danske lægeforening  

 har fremsat ønske om, at honoraret betales kontant, og man skal derfor  

 henstille til virksomhederne, at de samtidig med udleveringen af  

 attestformularen udleverer den pågældende en til vedkommende læge udstedt,  

 krydset check på honorarbeløbet, hvis ikke anden betalingsform aftales med  

 lægen.
Eventuelt bør tillige særlig kvittering afgives.
 Honoraret til embedslægen er fastsat til 3 kr. + dyrtidstillæg, for tiden  

 185,6 pct., pr. ansat.
Det er forekommet, at læger har afrundet honoraret opad til nærmeste hele  

 tal, og at vedkommende virksomheder har anmodet om refusion af således  

 afrundede beløb.
Man skal i denne anledning bemærke, at der ikke vil kunne  

 refunderes større beløb, end de nøjagtigt udregnede honorarbeløb udgør.
D.
Som det fremgår af bekendtgørelsens § 2, vil de af vedkommende læge  

 udfærdigede attester blive fremsendt til virksomheden gennem embedslægen,  

 hvorefter virksomheden gennem embedslægen, hvorefter virksomheden skal  

 opbevare attesterne i et særligt arkiv.
Opmærksomheden henledes på, at en  

 ansat, der senest 6 måneder efter at have forladt den virksomhed, der  

 opbevarer attesten, overgår til en anden autoriseret virksomhed, har krav på,  

 at attesten overføres til det nye arbejdssted.
Forinden attesten kan indgå i  

 det nye arbejdssteds arkiv, skal attesten forelægges embedslægen til  

 påtegning.
E.
Helbredskontrollen omfatter bl. a. bakteriologiske undersøgelser for de  

 tarmbakterier, der kan fremkalde de i bekendtgørelsens § 3 omhandlede mave-  

 og tarmsygdomme De nævnte undersøgelser skal foretages af statens  

 seruminstitut, og der skal derfor for hver person, der underkastes  

 helbredskontrol, til instituttet indsendes en prøve af den pågældendes  

 afføring.
Prøven skal indsendes i særlige prøveglas, der emballeres i  

 seruminstituttets standardemballage for fæcesprøver og vedlægges den  

 ledsagende formular i udfyldt stand.
Indsendelsen skal foretages af den  

 undersøgte selv, medmindre virksomheden påtager sig indsendelsen.
Såvel  

 prøveglas med dertil hørende formular som standardemballage vil blive  

 udleveret af den læge, der foretager den kliniske undersøgelse.
F.
Virksomhederne har ansvaret for, at kun personer, der har  

 tilfredsstillende helbredsattest, beskæftiges ved de under A, stk. 1, nævnte  

 arbejder, og det er virksomhedernes pligt i medfør af bekendtgørelsens § 6 at  

 foranledige lægeundersøgelse foretaget i de tilfælde, hvor der er rimelig  

 grund til at formode, at en ved sådant arbejde beskæftiget person lider eller  

 har lidt af de i bekendtgørelsens § 3 nævnte sygdomme.
G.
Helbredskontrollen er etableret til opfyldelse af tyske krav til  

 slagteri- og kødforarbejdningsvirksomheder med henblik på uhindret eksport  

 til Vesttyskland og indbyrdes omsætning mellem de autoriserede virksomheder,  

 og da ordningen trådte i kraft, blev der på landbrugsministeriets  

 foranledning afgivet erklæring til vedkommende tyske myndigheder om, at de  

 tyske krav er opfyldt.
Erklæringer herom skal ikke afgives af virksomhederne.
 For så vidt angår eksport til andre lande, der kræver helbredskontrol med  

 de ved bearbejdning m.m. af kød og kødvarer beskæftigede personer, kan de  

 autoriserede virksomheder afgive den som bilag følgende erklæring, som skal  

 attesteres af den ved virksomheden ansatte kontrollerende dyrlæge.
Andre erklæringer fra offentlig myndighed (embedslæge, embedsdyrlæge,  

 veterinærdirektoratet eller landbrugsministeriet) om andre former for  

 helbredskontrol kan ikke forventes givet, medmindre sådan anden kontrol  

 etableres af landbrugsministeriet.
Specielt for så vidt angår eksporten til  

 Sverige bemærkes, at de svenske myndigheder har erklæret, at fornævnte  

 ordning opfylder de svenske krav til importeret kød og importerede kødvarer.
 Dette cirkulære træder i stedet for cirkulære nr. 14 af 30. januar 1962  

 med senere tillæg.
 Landbrugsministeriet, den 15. november  

 1966.
P.M.V Vald.
Hornslet.
/L.
Simonsen.
