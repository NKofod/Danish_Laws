 Bl.a. udtalt, at faddere skal bekende sig til den kristne religion,  

 men at der ikke kan stilles krav om, at vedkommende på dåbens tidspunkt er  

 medlem af folkekirken, eller et kristent trossamfund uden for denne.
 Kirkeministeriets skrivelse af 3. juni 1970 til biskoppen over Helsingør  

 stift.
 I anledning af den med Deres Højærværdigheds skrivelse af 10. december  

 1969 hertil indsendte forespørgsel fra sognepræst for A. og B. menigheder  

 N.N. om, hvem der kan være faddere ved dåb, skal man meddele til efterretning  

 og videre bekendtgørelse, at faddere ifølge dåbsforordningen af 30. maj 1828  

 § 17 skal »bekiende sig til den christelige Religion«, men at det  

 efter ministeriets opfattelse ikke kan stilles som krav, at vedkommende på  

 dåbens tidspunkt er medlem af folkekirken eller et kristent trossamfund uden  

 for denne.
Endvidere bemærkes, at præsten i almindelighed bør akceptere de af barnets  

 forældre anmeldte faddere, forudsat at de er døbt i folkekirken eller et  

 kristent trossamfund uden for denne, og at ministeriet således ikke i  

 almindelighed vil anse det for rimeligt, at præsten spørger forældrene, om de  

 faddere, som de opgiver, vil »gå ind for den saglige begrundelse for at  

 være faddere«.
Men ministeriet kan være enig med sognepræsten i, at der  

 undtagelsesvis kan foreligge en situation, hvor det kan skønnes betimeligt,  

 at præsten hos forældrene orienterer sig om, hvorvidt de udpegede faddere  

 opfylder forudsætningerne for at være faddere.
 Med hensyn til det af sognepræsten bemærkede om forældres adgang til at  

 indtegnes som faddere henvises til ministeriets skrivelse af 29. juni 1899.  

 (G.R. 1899-1900, pag. 135-36), til hvilken skrivelse man fremdeles må  

 henholde sig.
 Det tilføjes, at spørgsmålet om en ændring af dåbsritualet antagelig vil  

 blive behandlet i det af ministeriet for nylig nedsatte ritualudvalg.
