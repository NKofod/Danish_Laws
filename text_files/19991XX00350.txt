Skriftlig fremsættelse (25. februar 2000) Fødevareministeren (Ritt Bjerregaard):
 Herved tillader jeg mig for Folketinget at  

 fremsætte:
 Forslag til lov om ændring af lov om  

 strukturforanstaltninger vedrørende fiskerisektoren. (Ændring af  

 EU-medfinansierede tilskudsordninger og ordninger for yngre fiskere).
(Lovforslag nr.
L 202).
 Formålet med dette lovforslag er at tilpasse og  

 supplere de gældende støttebestemmelser for fiskerierhvervet  

 under hensyn til de ændringer, der er foretaget i Rådets  

 forordning (EF) nr. 2792/1999 af 17. december 1999 om de nærmere regler  

 og betingelser for Fællesskabets strukturforanstaltninger for fiskeriet  

 og Rådets forordning (EF) nr. 1263/1999 af 21. juni 1999 om Det  

 Finansielle Instrument til Udvikling af Fiskeriet.
 Med lovforslaget skabes hjemmel til at gennemføre  

 følgende nye foranstaltninger til støtte for fiskeriet i  

 Danmark under Fødevareministeriets område:
investeringer i anlæg i fiskerihavne, fiskeri med mindre kystfartøjer, nyskabende og udviklende projekter, herunder aktioner  

 iværksat af erhvervet, støtte til gennemførelse af tekniske  

 restriktioner med hensyn til bestemte redskaber eller fangstmetoder.
Af andre ændringer kan nævnes, at ordningen om  

 ydelse af førstegangsanskaffelseslån til yngre fiskere forbedres  

 og præciseres.
Fremover ligestilles yngre fiskere uanset om  

 førstegangsanskaffelseslånet er til køb af et helt  

 fartøj eller en andel heraf.
Ligeledes ligestilles yngre fiskere i  

 forbindelse med ansøgning om supplerende lån.
 Muligheden for at indhente oplysninger hos andre  

 myndigheder forbedres, idet der bliver mulighed for, at disse oplysninger kan  

 tilvejebringes bl.a. med henblik på registersamkøring og  

 sammenstilling af oplysninger i kontroløjemed.
 Herudover indeholder forslaget enkelte andre  

 ændringer.
Udgifter for staten til udbetaling af tilskud og  

 administration af de af lovforslaget omfattede ordninger fastsættes  

 på de årlige finanslove.
Kommuner og amtskommuner vil kunne  

 bidrage til den nationale medfinansiering.
 Lovforslaget forventes at få en positiv  

 miljømæssig effekt, idet der blandt andet tilskyndes til  

 forbedret energiudnyttelse.
 Forslaget skønnes ikke at medføre yderligere  

 erhvervsmæssige konsekvenser.
Lovforslaget skal notificeres for Europa-Kommissionen i  

 medfør af EU s statsstøtteregler.
Kommissionens godkendelse  

 skal foreligge før loven kan sættes i kraft.
 Idet jeg i øvrigt henviser til lovforslagets  

 bemærkninger, anbefaler jeg lovforslaget til Folketingets hurtige og  

 velvillige behandling.
