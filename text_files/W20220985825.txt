Ligebehandlingsnævnets afgørelse om handicap - sagsbehandling - kompetence - ej medhold J.nr. 20-41311 En mand, der er ordblind, klagede over forskelsbehandling på grund af handicap i forbindelse med muligheden for mundtlig kontakt til en statslig administrativ enhed.
 Handicapdiskriminationsloven indebærer ikke en pligt til tilgængelighed.
Nævnet vurderede, at klagen angik muligheden for mundtlig kontakt til den statslige administrative enhed.
Nævnet fandt på den baggrund, at klagen vedrørte tilgængelighed.
Nævnet kunne derfor ikke behandle klagen.
Afgørelsen blev truffet af et medlem af nævnets formandskab.
 Klagen angår påstået forskelsbehandling på grund af handicap i forbindelse med muligheden for mundtlig kontakt med den indklagede statslige administrative enhed.
Ligebehandlingsnævnets afgørelse Ligebehandlingsnævnet kan ikke behandle klagen.
Sagens behandling Afgørelsen er truffet af et medlem af Ligebehandlingsnævnets formandskab.
Sagsfremstilling Klager, der er ordblind, har oplyst, at det kun er muligt at henvende sig skriftligt til den indklagede statslige enhed.
 Indklagede har oplyst, at borgere og organisationer m.v. som udgangspunkt bliver anmodet om at rette skriftlig henvendelse, men at borgere og organisationer m.v. efter aftale kan forelægge deres synspunkter mundtligt.
Indklagede har desuden oplyst, at indklagede under særlige omstændigheder kan modtage mundtlige henvendelser.
Dette har indklagede gjort to gange i klagers tilfælde.
 Klagen blev modtaget i Ligebehandlingsnævnet den 22. september 2020.
 Klager har ikke fremsat krav om tilkendelse af et bestemt godtgørelsesbeløb.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af handicap uden for arbejdsmarkedet efter lov om forbud mod forskelsbehandling på grund af handicap (handicapdiskriminationsloven).
 Loven indebærer ikke en pligt til tilgængelighed, herunder adgang til kommunikation via mundtlig henvendelse.
Det fremgår af forarbejderne til handicapdiskriminationsloven, at der ikke med loven bliver stillet yderligere krav til tilgængelighed, end hvad der til enhver tid gælder efter anden lovgivning.
Det fremgår endvidere af forarbejderne, at det forhold, at en privat eller offentlig virksomhed ikke lever op til reglerne om tilgængelighed mv., skal behandles i den pågældende sektors regelsæt.
En klage over manglende overholdelse af reglerne om tilgængelighed mv. må indgives til de klageinstanser, der måtte være i den pågældende sektor.
Klagen angår efter det oplyste muligheden for mundtlig kontakt til den indklagede myndighed.
Efter oplysningerne i sagen finder nævnet, at klagen vedrører tilgængelighed.
 Nævnet kan derfor ikke behandle klagen.
 Der henvises til nævnets afgørelser j.nr. 21-26383 og j.nr. 21-33086.
Retsregler Afgørelsen er truffet efter følgende bestemmelser:
