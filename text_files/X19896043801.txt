 Nævnet fandt, at kommunen var forpligtet til at yde lån til betaling  

 af beboerindskud, selvom ansøgning om lån først var indgivet ca. 17 måneder  

 efter indflytningen, idet nævnet ikke fandt, at kommunen havde ydet  

 støttemodtageren en tilstrækkelig rådgivning i forbindelse med kommunens  

 bistand til flytningen, ligesom der var søgt om boligydelse til lejemålet.
 Ovennævnte har i brev af 14/11-88 klaget over Hvidovre kommunes afslag på  

 at yde lån til beboerindskud efter boligstøttelovens §§ 47-50 til en  

 lejlighed, hvor indflytning skete den 1/6-87.
 Amtsankenævnet har den 6/2-89 modtaget klagen fra kommunen med en  

 udtalelse og kopi af sagens akter.
Det er i tilknytning til anken bl.a. anført, at klager før indflytningen i  

 den nuværende lejlighed rettede henvendelse til pensionskontoret og ansøgte  

 om boligydelse og lån til indskud.
Pensionskontoret meddelte klager, at der  

 ikke ville kunne lånes de 9.000 kr. klager havde behov for til indskud i  

 lejligheden.
Klager var derimod berettiget til boligydelse.
Pensionskontoret  

 gav ikke klager vejledning om at rette henvendelse til kommunens boligkontor,  

 og klager lånte derfor pengene i banken til indskuddet.
Klager afdrager nu  

 700 kr. månedligt på banklånet optaget til dækning af beboerindskud.
 Det fremgår af sagen, at klager, der er enlig pensionist, den 1/6-87  

 flyttede til sin nuværende lejlighed.
Det fremgår endvidere af kommunens sagsakter, at klager den 31/10-88  

 ansøgte kommunen om støtte til betaling af beboerindskud efter  

 boligstøttelovens regler.
Klager oplyste samtidig, at hun var flyttet ind i  

 sin lejlighed 1/6-87.
 Kommunen meddelte den 2/11-88 afslag på det ansøgte under henvisning til  

 vejledning om individuel boligstøtte, punkt 16, stk. 3, hvorefter  

 boligindskudslån kun ydes i forbindelse med påbegyndelse af lejemål.
 I forbindelse med ovennævntes klage, hvor der er anført, at hun havde fået  

 misvejledning i kommunens pensionsafdeling, samt at hun ikke havde fået  

 hverken begrundelse for afslaget på lån til indskud eller vejledning i at  

 rette henvendelse til boligkontoret, undersøgte kommunens boligkontor sagen  

 nærmere i pensionsafdelingen, der den 18/1-89 udtalte, at pensionsafdelingen  

 hverken giver tilsagn eller afslag på låneanmodninger, men henviser  

 eventuelle forespørgsler til boligkontoret, der behandler forespørgsler og  

 konkrete ansøgninger om beboerindskudslån.
 Kommunen har derfor i sin udtalelse af 3/2-89 til amtsankenævnet fastholdt  

 sit afslag på lån til betaling af beboerindskud under henvisning til, at  

 ansøgningen om lån først er indgivet ca. 17 måneder efter indflytningen, og  

 da det ikke af nogen af kommunens sagsakter fremgår, at klager i forbindelse  

 med indflytningen skulle have henvendt sig om lån til betaling af  

 beboerindskud.
 Klager har i sin skrivelse til amtsankenævnet af 14/11-88 og telefonisk  

 den 8/2-89 fastholdt, at kommunens pensionskontor har givet afslag på lån til  

 beboerindskud uden at vejlede om at rette henvendelse til boligkontoret og  

 uden at give begrundelse for afslaget på indskudslån.
 Ifølge sagsakterne vedrørende en tidligere sag klager har haft til  

 behandling i amtsankenævnet, Ka-230-895-87, jfr. afgørelsesskrivelse af  

 24/6-88, ansøgte klager den 25/5-87 kommunens pensionskontor om tilskud til  

 flytteudgifter i forbindelse med flytningen til den nuværende lejlighed  

 1/6-87. Der var tale om hjælp til flytteudgifter og flytning af telefon.
 Den 29/5-87 besluttede kommunens pensionskontor at yde klager hjælp til  

 flytning af bohave på grundlag af prisoverslag samt flytning af telefon.
 Det følger af sagsakterne vedrørende sagen Ka-230-895-87, at klager på et  

 ansøgningsskema om boligydelse til pensionister, dateret den 20/5-87, ansøgte  

 kommunens boligkontor om boligydelse til den lejlighed, hun skulle flytte ind  

 i 1/6-87.
 Der henvises til boligstøttelovens §§ 47-50, sammenholdt med  

 Boligstyrelsens vejledning af 22/10-87, pkt. 16.1 - 16.4.
 Lovgrundlaget er vedlagt i kopi til klagers orientering.
Amtsankenævnet har behandlet sagen i et møde afholdt den 25. april 1989 og truffet følgende AFGØRELSE:
 Nævnet besluttede, efter omstændighederne, at pålægge kommunen at yde  

 beboerindskudslån efter gældende regler i boligstøtteloven til en lejlighed,  

 klager indflyttede i 1/6-87.
 Nævnets begrundelse herfor var, at der var søgt boligydelse til lejemålet,  

 og at kommunen har ydet bistand i forbindelse med flytningen, hvorfor nævnet  

 fandt, at det ville have været rimeligt, om kommunen havde rådgivet klager på  

 en sådan måde, at hun på daværende tidspunkt havde søgt om lån til  

 beboerindskud.
 Det bemærkes, at der er adgang til aktindsigt i overensstemmelse med  

 reglerne i forvaltningsloven og offentlighedsloven.
 Der er en frist på 4 uger for klage over amtsankenævnets afgørelse.
 Klagevejledning vedlagt til klager.
