Nr BSF 141 Forslag til folketingsbeslutning om forbedring af retsstillingen for  

 grundejere i forbindelse med ekspropriation Fremsat af Kim Behnke (FP) Tom Behnke (FP) Jan Køpke Christensen (FP)  

 Johannes Sørensen (FP) den 2. maj 1997 Folketinget pålægger regeringen snarest muligt at fremsætte lovforslag, hvorved det sikres:
- at bestemmelsen i grundlovens § 73 om fuldstændig erstatning ved  

 ekspropriation efterleves, - at grundejere, der udsættes for ekspropriation, får ret til den  

 nødvendige ekspertbistand i forbindelse med ekspropriationen.
Udgifterne  

 hertil betales af den myndighed eller det selskab, der giver anledning til,  

 at ekspropriationen iværksættes.
Afgørelsen af, hvad der er nødvendig  

 ekspertbistand, træffes hverken af ekspropriationskommissionen eller  

 taksationskommissionen, - at sagsbehandlingstiden for ekspropriationssager nedsættes væsentligt, - at landinspektører, der medvirker i ekspropriationssager, ikke er  

 rådgivere for både ekspropriationskommissionen, taksationskommissionen og  

 senere for Trafikministeriet, og - at det ikke er trafikministeren eller Trafikministeriet, der udpeger  

 flertallet af medlemmerne i taksationskommissionen.
Bemærkninger til forslaget Forslaget er i det væsentlige en genfremsættelse af et tidligere  

 beslutningsforslag, B 56, folketingsåret 1993-94, Folketingets forhandlinger  

 side 5770, 7049 og 10164, tillæg A, side 6397, tillæg B, side 973.
I de senere år er massevis af familier blevet frataget deres bolig ved  

 ekspropriation til så lav en erstatningsværdi, at deres erstatningsbolig på  

 ingen måde kan leve op til den eksproprierede ejendom, hvad angår størrelse  

 og kvalitet.
Desuden er mange kommet fra husene med stor gæld, fordi  

 ekspropriationerne blev foretaget på det tidspunkt, hvor ejendomspriserne var  

 allerlavest.
Siden er priserne generelt steget, og dermed har staten scoret  

 gevinsten, mens boligejerne står med gælden.
Som reglerne administreres nu, gives der ikke fuldstændig erstatning,  

 således som det er hjemlet i grundloven.
De borgere, der skal igennem den i  

 forvejen traumatiske oplevelse at miste hele eller dele af deres hjem, får  

 ikke engang den kompensation, der som minimum kunne give dem følelsen af, at  

 det er et retssamfund, de lever i, og at når staten tager, giver staten også  

 igen i overensstemmelse med de vedtagne love.
I tilknytning hertil er der også diskussionen vedrørende den nødvendige  

 ekspertbistand.
Borgerne har krav på ekspertbistand, således at de ikke står  

 magtesløse over for det offentlige system.
Hvad der er nødvendig  

 ekspertbistand skal ikke defineres af hverken ekspropriationskommissionen  

 eller taksationskommissionen.
Det bør efter forslagsstillernes opfattelse  

 være sådan, at når borgerne har modtaget ekspertbistand, præsenterer de en  

 regning til betaling, som de får fuld dækning for, medmindre der er tale om  

 åbenbare urimeligheder.
Relevant ekspertbistand kan være bistand fra advokat,  

 revisor, ejendomsmægler, landbrugskonsulent o.lign.
Hertil kommer, at ekspropriationsforretninger næsten som en hovedregel har  

 en uhørt lang sagsbehandlingstid.
Det kan borgerne ikke være tjent med.  

 Grundejerne kan ikke i sagsbehandlingsperioden frit disponere over deres  

 ejendom, og et salg er fuldstændig umuligt, da ingen ønsker at overtage en  

 ejendom, der er en del af en verserende ekspropriationssag.
Det er endvidere vigtigt at sikre, at de personer, der er involverede i  

 sagen, er uvildige, således at borgerne føler, at de får en retfærdig  

 behandling.
Derfor kan det ikke nytte noget, at f.eks. landsinspektører  

 medvirker i flere instanser i ekspropriationssager og senere har de udførende  

 arbejdsopgaver.
Det kan heller ikke siges at være udtryk for ønskværdig  

 habilitet, når det er trafikministeren eller Trafikministeriet, som senere er  

 opdragsgiver på anlægsprojektet, der udpeger flertallet af medlemmerne i  

 taksationskommissionen.
Forslagsstillerne ønsker under udvalgsarbejdet at  

 diskutere, hvem der fremover skal udpege flertallet af medlemmerne i  

 taksationskommissionen.
 Forslagsstillerne mener, at det er på tide med en gennemgribende revision  

 af reglerne, for der har været eksempler nok på, at det nuværende regelsæt  

 ikke kan garantere borgernes retssikkerhed.
Skriftlig fremsættelse Kim Behnke (FP):
 Som ordfører for forslagsstillerne tillader jeg mig herved at fremsætte:
Forslag til folketingsbeslutning om forbedring af retsstillingen for  

 grundejere i forbindelse med ekspropriation (Beslutningsforslag nr.
B 141).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
