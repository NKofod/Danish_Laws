Bekendtgørelse om dosisdispensering af  

 lægemidler I medfør af § 38, stk. 1, § 42, stk. 1, nr. 3,  

 § 43 og § 72, stk. 2, i lov om apoteksvirksomhed, jf.  

 lovbekendtgørelse nr. 657 af 28. juli 1995, som ændret ved lov  

 nr. 493 af 7. juni 2001 fastsættes:
Anvendelsesområde § 1. Ved dosisdispensering forstås, at et  

 lægemiddel på apotek eller sygehusapotek påfyldes en  

 doseringsbeholder, som er tilpasset lægemidlets konkrete anvendelse.  

 Doseringsbeholderen kan indeholde en eller flere doseringer af et eller flere  

 lægemidler.
Lægemidlerne til de enkelte indtagelsestidspunkter  

 skal være klart adskilt fra lægemidlerne til de andre  

 indtagelsestidspunkter.
§ 2. Dosisdispensering kan foretages til 1)	personer, institutioner og virksomheder, der som led i  

 patientbehandling, redningstjeneste e.l. anvender lægemidler med  

 henblik på indgift i patienter, 2)	bestemte (navngivne) patienter, der er i behandling på et  

 sygehus eller en anden institution omfattet af sygehuslovens § 3,  

 eller 3)	andre bestemte (navngivne) patienter.
Lægemidler til dosisdispensering § 3. Til dosisdispensering må kun anvendes  

 egnede færdigpakkede farmaceutiske specialiteter.
 Stk. 2. Magistrelle lægemidler kan dog dosisdispenseres  

 under forudsætning af, at lægemidlerne i doseringsbeholderen ikke  

 påvirker hinandens kvalitet og opbevaringstid uden for  

 originalbeholderen.
Stk. 3. Et apotek eller sygehusapotek kan bryde  

 færdigvarepakningen til en farmaceutisk specialitet for at foretage  

 dosisdispensering.
Den indre emballage til sterile lægemidler og ikke  

 doserede lægemidler må dog ikke brydes.
 Stk. 4. Der må ikke foretages dosisdispensering, hvis  

 der findes en færdigvarepakning af en farmaceutisk specialitet, som er  

 egnet til den påtænkte konkrete anvendelse.
 § 4. Ved dosisdispensering til de i § 2, nr.  

 3, nævnte personer må der kun anvendes kapsler og tabletter, dog  

 ikke bruse- og smeltetabletter.
Stk. 2. Ved dosisdispensering til de i § 2, nr. 3,  

 nævnte personer må der ikke anvendes lægemidler, der  

 indebærer risiko for afsmitning til andre lægemidler af 1)	højrisikostoffer, fx cytostatika og kønshormoner,  

 eller 2)	allergifremkaldende stoffer, fx penicilliner og  

 cefalosporiner.
 Stk. 3. Kønshormoner i form af film- eller  

 sukkercoatede tabletter og kapsler er ikke omfattet af stk. 2, nr. 1, og  

 kan dosisdispenseres som manuel dosisdispensering eller ved maskinel  

 dosisdispensering som tillægsdispensering ved påfyldning i  

 særskilt bakke.
 § 5. Holdbarheden for de lægemidler, som  

 indgår i dosisdispensering er højst 4 uger regnet fra det  

 tidspunkt, hvor lægemidlerne er udtaget fra den originale emballage,  

 medmindre Lægemiddelstyrelsen efter ansøgning fra indehaveren af  

 markedsføringstilladelsen til de enkelte lægemidler, har fastsat  

 en længere holdbarhed.
Stk.2. Holdbarheden for doseringsbeholderens indhold af  

 lægemidler angives som doseringsbeholderens udløbsdato og skal  

 fastsættes efter det lægemiddel, som indgår i  

 doseringsbeholderen med kortest holdbarhed.
Udløbsdatoen på  

 originalpakningen for hvert enkelt lægemiddel må dog aldrig  

 overskrides.
§ 6. Ved dosisdispensering af ampuller, ikke  

 anbrudte hætteglas og blisterpakninger (med tablet/kapsel i intakt  

 blister) foretaget til de i § 2, nr. 1 og 2, nævnte personer, kan  

 lægemidlernes oprindelige holdbarhedstid bibeholdes, og § 5, stk.  

 1, finder da ikke anvendelse.
For at bibeholde lægemidlernes  

 oprindelige holdbarhedstid er det en forudsætning, at de  

 pågældende lægemidler er beskyttet mod lys og opbevares ved  

 den temperatur, som er angivet på pakningen.
Hvis der ikke er angivet  

 en opbevaringstemperatur, skal opbevaring ske ved mindst 15°C og højst  

 25°C.
 Ordination af dosisdispensering og anvendelse af  

 doseringskort.
 § 7. Dosisdispensering må i de i § 2,  

 nr. 1 og 2, nævnte tilfælde foretages efter forskrift fra en  

 person, der i henhold til bekendtgørelse om recepter er berettiget til  

 at ordinere eller rekvirere de pågældende lægemidler.  

 Forskriften kan omfatte dosisdispensering en eller flere gange eller på  

 ubestemt tid, indtil den tilbagekaldes.
 § 8. Dosisdispensering må i det i § 2,  

 nr. 3, nævnte tilfælde kun foretages, når der foreligger et  

 doseringskort og en recept på de receptpligtige lægemidler, der  

 indgår i dosisdispenseringen.
 Stk. 2. Doseringskortet udfærdiges af patientens  

 læge eller af apoteket efter receptordination.
 Stk. 3. Hvis dosisdispenseringen ikke er foreskrevet af en  

 læge, kan doseringskortet udfærdiges af apoteket i samråd  

 med patienten.
Stk. 4. Doseringskortet skal indeholde de i bilag 1  

 nævnte oplysninger.
Apoteket skal udlevere en kopi af doseringskortet  

 til patienten, samt fremsende kopi af doseringskortet til ordinerende  

 læge, eller til patientens læge ifølge sygesikringskortet,  

 hvis denne anmoder herom.
 Stk. 5. Doseringskortet kan omfatte dosisdispensering en eller  

 flere gange eller på ubestemt tid, indtil det tilbagekaldes, dog  

 højst 2 år.
 § 9. Apoteket skal udarbejde en instruks, der  

 beskriver arbejdsgange, kompetenceforhold, dokumentationskrav m.v., som skal  

 iagttages i forbindelse med apotekets udarbejdelse af doseringskort og  

 ajourføring af dette.
Dosisdispensering af lægemidler § 10. Dosisdispensering skal foretages i  

 overensstemmelse med oplysningerne i forskrift eller doseringskort.  

 Doseringskortet eller forskriften skal af apoteket eller sygehusapoteket ved  

 dosisdispenseringen forsynes med dato for pakning af lægemidlerne, samt  

 apotekets eller sygehusapotekets navn.
Dokumentation for den foretagne  

 dosisdispensering skal opbevares på apoteket eller sygehusapoteket  

 mindst 1 år efter den foretagne dosisdispensering.
§ 11. Dosisdispensering skal foretages forsvarligt  

 og omhyggeligt.
Det skal herunder sikres, at der ikke sker fejl i forbindelse  

 med dosisdispenseringen, samt at lægemidlernes kvalitet ikke forringes,  

 og at deres egenskaber ikke ændres.
Reglerne om fremstilling af  

 lægemidler i bekendtgørelse om god fremstillingspraksis (GMP) og  

 god distributionspraksis (GDP) for lægemidler finder anvendelse  

 på maskinel dosisdispensering.
 § 12. Apoteket skal have  

 Lægemiddelstyrelsens tilladelse til at etablere pakkefunktion med  

 henblik på salg af dosisdispenserede lægemidler til andre  

 apoteker, jf. apotekerlovens § 12, stk. 3. I forbindelse med  

 godkendelsesansøgninger inddrager Lægemiddelstyrelsen faglige,  

 kapacitetsmæssige og geografisk fordelingsmæssige samt  

 samfundsøkonomiske hensyn.
 Stk. 2. Maskinel dosisdispensering på apotek eller  

 sygehusapotek, der ikke kræver Lægemiddelstyrelsens godkendelse  

 efter apotekerlovens § 12, stk. 3, skal meddeles  

 Lægemiddelstyrelsen senest, når aktiviteten  

 iværksættes.
Emballage § 13. Emballage, der anvendes til  

 dosisdispensering (doseringsbeholderen), skal være godkendt af  

 Lægemiddelstyrelsen.
Doseringsbeholderen skal yde tilstrækkelig  

 beskyttelse af de dosisdispenserede lægemidler og være let at  

 åbne for patienter med funktionsnedsættelse.
Beholderen må  

 endvidere ikke afgive stoffer, som kan påvirke lægemidlernes  

 kvalitet.
Specifikationerne for doseringsbeholderen skal være i  

 overensstemmelse med de krav til lægemiddelemballage, som fremgår  

 af Danske Lægemiddelstandarder.
 Stk. 2. Lægemiddelstyrelsen offentliggør i  

 Statstidende oplysninger om nye typer af beholdere til dosisdispensering.
Mærkning § 14. Doseringsbeholderen skal mærkes med  

 lægemidlets navn (særnavn), styrke og lægemiddelform,  

 anvendelsesmåde, kontrolnummer, jf. stk. 2, udløbsdato for  

 doseringsbeholderen, jf. stk. 3, og navnet på det apotek eller  

 sygehusapotek, som har foretaget dosisdispenseringen.
Ved dosisdispensering  

 til de i § 2, nr. 2 og 3, nævnte patienter skal  

 doseringsbeholderen endvidere mærkes med patientens navn og cpr. nr.,  

 samt dag og tidspunkt for indtagelse.
Stk. 2. Kontrolnummeret på doseringsbeholderen, der  

 tildeles af apoteket eller sygehusapoteket, skal sikre, at den kan  

 identificeres helt frem til modtageren, og at batchnummer for hvert enkelt  

 dosisdispenseret lægemiddel kan fastslås.
Kontrolnummeret  

 på doseringsbeholderen kan udelades ved dosisdispensering til de i  

 § 2, nr. 2 og 3, nævnte patienter.
Stk. 3. Udløbsdatoen skal anføres som »Anvendes  

 inden ...« eller »Anvendes før ...«.
Angivelse af udløbsdato  

 på doseringsbeholderen kan dog udelades, hvis datoen kan dokumenteres  

 andet sted.
 Stk. 4. Navnet på det apotek eller sygehusapotek, som  

 har foretaget dosisdispenseringen kan erstattes af apotekets CVR-nr. eller  

 sygehusapotekets P-nr. (identifikationsnummer ifølge Det Centrale  

 Virksomheds Register), hvis apoteket eller sygehusapoteket på anden vis  

 klart meddeler patienten, hvilket apotek eller sygehusapotek der har  

 foretaget dosisdispenseringen af lægemidlerne.
 § 15. Doseringsbeholderen eller den ydre emballage  

 hvori doseringsbeholderne udleveres til de i § 2, nr. 3, nævnte  

 patienter skal mærkes med »Opbevares utilgængeligt for  

 børn«.
Udlevering af dosisdispenserede lægemidler § 16. Det apotek eller sygehusapotek, der  

 udleverer dosisdispenserede lægemidler til brugeren, skal kontrollere,  

 at indholdet i doseringsbeholderen er i overensstemmelse med den forskrift  

 eller det doseringskort, der ligger til grund for dosisdispenseringen.
Stk. 2. Arbejdsgange og rutiner på apotek og  

 sygehusapotek skal tilrettelægges således, at der er  

 fornøden kontrol med og sikkerhed for, at recepter og forskrifter om  

 dosisdispensering bliver ekspederet korrekt, og at modtagerne af  

 dosisdispenserede lægemidler i fornødent omfang bliver  

 informeret om de leverede lægemidler, herunder anvendelse, opbevaring  

 m.v.
Det skal i mindst 3 måneder efter ekspedition af dosisdispenserede  

 lægemidler kunne opklares, hvem der har medvirket ved  

 dosisdispenseringen og udleveringen af lægemidlerne.
 Stk. 3. Dokumentation i form af recepter, doseringskort eller  

 forskrift, hvorefter der er foretaget dosisdispensering, og som er forsynet  

 med datoen for pakningen af lægemidlerne, samt navnet på det  

 apotek eller sygehusapotek, som har foretaget dosisdispenseringen, skal  

 opbevares på apoteket eller sygehusapoteket mindst 1 år efter  

 udleveringen af de dosisdispenserede lægemidler.
 § 17. Dosisdispenserede lægemidler skal i  

 det i § 2, nr. 3, nævnte tilfælde kunne udleveres fra  

 apoteket til patienten senest 1 uge efter bestilling.
 Stk. 2. Til de i § 2, nr. 2 og 3, nævnte patienter  

 må der højst udleveres dosisdispenserede lægemidler til 14  

 dages forbrug ad gangen.
Stk. 3. I særlige tilfælde, hvor de i § 2,  

 nr. 3, nævnte patienter er forhindret i at hente de dosisdispenserede  

 lægemidler som sædvanligt, kan apoteket udvide  

 udleveringsperioden i stk. 2, i op til 4 uger ialt.
Apoteket opbevarer  

 notat om begrundelse for udvidelsen af udleveringsperioden.
 Stk. 4. Når dosisdispenserede lægemidler udleveres  

 til de i § 2, nr. 3, nævnte patienter, skal der vedlægges  

 eller tilbydes patienten en kopi af indlægssedlerne til samtlige de  

 lægemidler, der findes i doseringsbeholderen.
Andre varer end lægemidler § 18. Vitaminpræparater og kosttilskud kan  

 tilsættes doseringsbeholderen med de dosisdispenserede lægemidler  

 under forudsætning af, at det ikke påvirker lægemidlernes  

 kvalitet og opbevaringstid uden for originalbeholderen.
Dispensation - straffe- og  

 ikrafttrædelsesbestemmelser § 19. Lægemiddelstyrelsen kan dispensere fra  

 bestemmelserne i denne bekendtgørelse, hvis ganske særlige  

 grunde taler for det.
 § 20. Med bøde straffes den, der  

 overtræder § 3, § 4, stk. 1 og 2, §§ 5-18.
 Stk. 2. Der kan pålægges selskaber m.v. (juridiske  

 personer) strafansvar efter reglerne i straffelovens 5. kapitel.
 § 21. Bekendtgørelsen træder i kraft  

 den 17. februar 2003.
Stk. 2. I perioden 17. februar 2003 til 1. april 2003 kan  

 patientens cpr. nr. jf. § 14, stk. 1, udelades.
I samme periode kan  

 de oplysninger som er nævnt i § 14 stk. 4, erstattes med  

 apotekets nummer.
 Stk. 3. Bekendtgørelse nr. 837 af 20. september 2001 om  

 dosisdispensering af lægemidler ophæves.
Lægemiddelstyrelsen, den 5. februar  

 2003 Jytte Lyngvig /Anne-Marie Vangsted Bilag 1 Indhold af doseringskort, jf. § 8, stk. 4.
 Et doseringskort skal indeholde følgende:
 1. Patient navn og CPR-nummer.
 2. Lægemidlernes navn.
 3. Lægemiddelform og styrke.
4. Beskrivelse af lægemidlerne, der gør det muligt at  

 identificere det enkelte lægemiddel.
Beskrivelsen af et præparat  

 kan angives på samme måde, som det er anført i  

 Lægemiddelkataloget. (Hvis der i indlægssedlen er en entydig  

 beskrivelse af lægemidlet, kan der henvises hertil).
 5. Antal doser pr. gang og antal gange pr. dag, ugedage eller  

 måned.
 6. Særlige forhold, f.eks. synkes hele, må ikke knuses,  

 indtages med rigeligt væske, før mad, efter mad e.a.  

 Særlige forhold for et præparat kan angives på samme  

 måde, som det er anført i Lægemiddelkataloget.
 7. Indikation.
 8. Gyldighedsperiode for doseringskortet.
 9. Patientens, lægens eller apotekets underskrift.
