 1. Hermed fremsendes eksemplarer af  

 udenrigsministeriets bekendtgørelse nr. 67 (Lovtidende C.) af 10. september  

 1966 af en den 20. januar 1966 undertegnet dansk-nederlandsk  

 tillægsoverenskomst til den dansk-nederlandske dobbeltbeskatningsoverenskomst  

 af 20. februar 1957.
 Ved tillægsoverenskomsten er artiklerne 3, 9 og 22 i  

 dobbeltbeskatningsoverenskomsten af 28. februar 1957 ændret, og der er  

 tilføjet to nye artikler, 9A og 9B.
2. I art. 3 (om bestemmelsen af det skattemæssige  

 domicil) er indføjet en ny § 2, der indfører et nyt bopælsbegreb for  

 personer, der er medlemmer af en diplomatisk eller konsulær repræsentation,  

 og som er statsborgere i udsendelsesstaten.
Disse regler har for tiden ingen  

 særlig betydning her i landet.
 3. Ved de øvrige nævnte bestemmelser er der indført  

 væsentligt ændrede regler om beskatningen af aktieudbytter og af indkomst ved  

 aktiesalg.
 Aktieudbytte skal ifølge art. 9 § 1 beskattes i den stat, i hvilken  

 modtageren har bopæl, men det følger af art. 9 § 2, at indkomst af denne art  

 dog må beskattes i den anden stat i form af fradrag ved kilden, dog højst med  

 15 pct.
 Denne kildelandet tillagte delvise beskatningsret til aktieudbytter har  

 for tiden ingen betydning for Danmarks vedkommende, idet aktionærer bosat i  

 udlandet, sålænge afsnit VI i lov nr. 100 af 31. marts 1967  

 (kildeskatteloven) ikke er trådt i kraft, ikke beskattes her i landet af  

 aktieudbytter, der udbetales dem fra danske selskaber.
 Derimod beskattes ifølge nederlandsk ret aktieudbytter med en kildeskat  

 for tiden på 25 pct., hvoraf Nederlandene i henhold til ovennævnte art. 9 § 2  

 med virkning for udbytter, der forfalder den 31. august 1966 eller senere -  

 således skal frafalde de 10 pct.
4. Art. 9 § 3 indeholder særregler for beskatningen af  

 udbytter, der udbetales af et i den ene stat hjemmehørende selskab til et i  

 den anden stat hjemmehørende selskab, som direkte ejer mindst 25 pct. af  

 aktiekapitalen i det udbyttegivende selskab.
Som hovedregel må kildeskat af  

 udbytter ikke opkræves i disse tilfælde.
5. Denne hovedregel modificeres ifølge art. 9A,  

 hvorefter en stat, der opkræver en lavere selskabsskat for udloddet end for  

 ikke udloddet udbytte, i så fald er berettiget til at opkræve en vis  

 kildeskat.
Bestemmelsen har dog for tiden ingen betydning for nogen af  

 staterne.
 6. Blanketter til brug ved andragende om  

 tilbagebetaling af nederlandsk kildeskat kan fås hos  

 amtsligningsinspektoraterne (i København, Frederiksberg og Gentofte kommune  

 hos vedkommende skattedirektorat), samt hos skattedepartementets 7. kontor.
 7. Ifølge art. 9B § 1 tilkommer beskatningsretten til  

 indkomst ved aktieafhændelser den stat, i hvilken aktiesælgeren er bosat,  

 medmindre indkomsten kan henføres til et fast driftssted i den stat, i  

 hvilken det pågældende aktieselskab er beliggende.
 Såfremt sælgeren er en fysisk person, som inden for de sidste fem år forud  

 for afhændelsen af aktierne eller udbyttebeviserne har været bosat i den  

 stat, i hvilken aktieselskabet er beliggende, vil denne stat - såfremt  

 indtægten ikke i bopælsstaten er undergivet en effektiv beskatning på mindst  

 15 pct. - kunne beskatte den omhandlede indtægt i overensstemmelse med sin  

 egen lovgivning, jfr. art. 9B § 2.
Bestemmelsen i § 2 beror på, at Nederlandene i sin interne lovgivning har  

 en særlig beskatningsregel på dette område.
Som følge af forbeholdet i  

 slutningen af § 2 bliver spørgsmålet om nederlandsk beskatning dog næppe  

 aktuelt i forholdet til Danmark, idet indkomster af denne art normalt i  

 Danmark vil være undergivet en effektiv beskatning på mindst 15 pct.
8. Overenskomstens art. 22 indeholder bestemmelser om,  

 på hvilken måde bopælsstaten skal ophæve dobbeltbeskatning i tilfælde, hvor  

 der er tillagt kildestaten en beskatningsret.
Af hensyn til de nye regler  

 vedrørende beskatningsretten til aktieudbytte og indkomst ved aktieafhændelse  

 er der foretaget visse ændringer i denne bestemmelse.
I § 3, der angår den  

 credit, der af Danmark som bopælsstat, skal gives for nederlandsk skat i  

 tilfælde, hvor Nederlandene som kildestat har en beskatningsret efter  

 overenskomsten, er der således nu indføjet de fornødne henvisninger til de  

 nye regler i artikel 9 og art. 9B.
 9. Tillægsoverenskomsten er trådt i kraft den 31.  

 august 1966. Den er ved noteveksling af 18. december 1967 udvidet til også at  

 gælde for de nederlandske Antiller, hvortil overenskomsten af 1957 tidligere  

 er udvidet ved noteveksling af 27. juni 1960 (jfr. udenrigsministeriets  

 bekendtgørelser nr. 1 af 10. januar 1962 og nr. 33 af 1. marts 1968).
Den dansk-nederlandske overenskomst finder herefter i sin helhed  

 anvendelse med hensyn til de nederlandske Antiller, som om overenskomsten var  

 indgået mellem Danmark og regeringen i de nederlandske Antiller.
De skatter,  

 som overenskomsten finder anvendelse på, er for så vidt angår de nederlandske  

 Antiller indkomstskat (indkomstenbelasting) og skat på fortjeneste  

 (winstbelasting) og for Danmarks vedkommende de samme skatter som omhandles i  

 overenskomstens artikel 1 § 2.
 10. Tvivlsspørgsmål med hensyn til  

 tillægsoverenskomstens praktisering vil være at forelægge for  

 skattedepartementet.
 Skattedepartementet, den 26. april 1968.
Hans P.
Gøtrik.
