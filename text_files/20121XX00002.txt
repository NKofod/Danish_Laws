Skriftlig fremsættelse (3. oktober 2012) Klima- , energi- og bygningsministeren: (Martin Lidegaard):
 Herved tillader jeg mig for Folketinget at fremsætte:
Forslag til lov om CO2-kvoter (Lovforslag nr.
L 7).
Lovforslaget fremsættes for at tilpasse den gældende lov om CO2-kvoter, jf. lovbekendtgørelse nr. 1222 af 15. oktober 2010, til tredje kvotehandelsperiode, der løber fra 2013 til 2020, og efterfølgende 8-års-handelsperioder.
Lovforslaget gennemfører således Europa-Parlamentets og Rådets direktiv 2009/29/EF af 23. april 2009 om ændring af direktiv 2003/87/EF med henblik på at forbedre og udvide ordningen for handel med kvoter for drivhusgasemissioner i Fællesskabet (herefter ændringsdirektivet) i dansk ret.
Eftersom ændringsdirektivet nødvendiggør omfattende ændringer i den gældende lov om CO2-kvoter, fremsættes forslag til en ny hovedlov. Ændringsdirektivet medfører, at en række regler harmoniseres gennem EU-retsakter, og det er derfor ikke længere nødvendigt at regulere en række områder i national lovgivning.
 Ændringsdirektivet indfører bl.a. ændrede regler for fastsættelse af en samlet kvotemængde i EU, tildeling af gratiskvoter og statens auktionering af kvoter, så de fremover er fælles for alle medlemslande.
Lovforslaget fastlægger i forlængelse af den gældende kvotelov, at produktionsenheder omfattet af loven kun må udlede drivhusgasser, hvis de har en tilladelse hertil fra klima-, energi- og bygningsministeren.
Produktionsenhedens driftsleder har krav på at få en sådan tilladelse, hvis denne ansøger herom og opfylder lovens krav.
Tilladelsen giver ret til udledning af drivhusgasser fra produktionsenheden, og er en forudsætning for, at den pågældende driftsleder kan modtage gratiskvoter i det omfang, der følger af EU-reglerne herom.
Tilladelsen identificerer endvidere den eller de, der ifølge loven er ansvarlige for produktionsenheden, og angiver de omfattede anlæg på produktionsenheden og kilder til udledning af drivhusgasser.
I tilladelsen forpligter den ansvarlige sig til kravene om overvågning, verifikation og rapportering af drivhusgas-udledning samt til årligt at returnere et tilstrækkeligt antal kvoter.
Lovforslaget forpligter endvidere en række operatører af luftfartøjer til årligt at overvåge og rapportere CO2-udledninger for alle deres flyvninger.
Luftfarten blev inkluderet i kvoteordningen fra 2012 og skal således første gang i april 2013 returnere kvoter svarende til deres CO2-udledning i 2012.
Efter lovforslaget er det centrale element, at driftslederne og luftfartøjsoperatørerne årligt på en bestemt opgørelsesdato skal returnere CO2-kvoter til staten, der svarer til deres drivhusgasudledning.
Fremover skal mange af de omfattede virksomheder som udgangspunkt købe de nødvendige kvoter på kvotehandelsmarkedet.
En række virksomheder og luftfartsoperatører tildeles dog gratis CO2-kvoter i henhold til nye, harmoniserede EU-regler herom.
CO2-kvoter er frit omsættelige, og EUs CO2-kvoteregister registrerer transaktioner og umiddelbart ejerskab til kvoter mv.
 Idet der i øvrigt henvises til lovforslaget med bemærkninger, anbefales forslaget til Folketingets velvillige behandling.
