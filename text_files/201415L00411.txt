Tillægsbetænkning afgivet af Kulturudvalget den 17. december 2014 Tillægsbetænkning over Forslag til lov om ændring af lov om radio- og fjernsynsvirksomhed (Genbeskikkelse af DRs bestyrelse og genvalg af de regionale TV 2-virksomheders bestyrelser, adgang til støtte fra public service-puljen, afskaffelse af erhvervslicensen og forhandlerindberetningspligten, ny ordning for ikkekommercielle lokalradioer m.v.) [af kulturministeren (Marianne Jelved)]:
1. Udvalgsarbejdet Lovforslaget blev fremsat den 8. oktober 2014 og var til 1. behandling den 6. november 2014. Lovforslaget blev efter 1. behandling henvist til behandling i Kulturudvalget.
Udvalget afgav betænkning den 3. december 2014. Lovforslaget var til 2. behandling den 9. december 2014, hvorefter det blev henvist til fornyet behandling i Kulturudvalget.
Møder Udvalget har, efter lovforslaget blev henvist til fornyet udvalgsbehandling, behandlet lovforslaget i 2 møder.
Skriftlige henvendelser Udvalget har i forbindelse med udvalgsarbejdet modtaget to skriftlige henvendelser fra Radio Klitholm.
 Kulturministeren har over for udvalget kommenteret de skriftlige henvendelser til udvalget.
Spørgsmål Udvalget har under den fornyede behandling af lovforslaget stillet 2 spørgsmål til kulturministeren til skriftlig besvarelse, som denne har besvaret.
 Et af udvalgets spørgsmål og kulturministerens svar herpå er optrykt som bilag 2 til tillægsbetænkningen.
2. Indstillinger og politiske bemærkninger Udvalget indstiller lovforslaget til vedtagelse uændret.
 Udvalget lægger vægt på, at det fremgår af medieaftalen for 2015-2018, at der med virkning fra den 1. januar 2016 gennemføres en ny ordning for ikkekommercielle lokalradioer efter samme principper om lokal tilknytning m.v. som den nye lokal-tv-ordning, som trådte i kraft den 1. januar 2014. I forlængelse heraf noterer udvalget sig, at der er opbakning fra såvel de kommercielle som de ikkekommercielle lokalradioer til det grundlæggende princip i den nye lokalradioordning om adskillelse af ordningerne for kommerciel lokalradio og ikkekommerciel lokalradio.
Endvidere lægger udvalget vægt på, at det alene er hovedprincipperne i den kommende ordning, som er beskrevet i bemærkningerne til lovforslaget, og at der kommer en efterfølgende proces, hvor de nærmere, mere detaljerede regler inden for de i lovforslaget fastlagte rammer skal besluttes.
Der henvises i forlængelse heraf til, at det fremgår af bl.a. svaret på spørgsmål nr. 5, som er optrykt som bilag til tillægsbetænkningen, at det er hensigten, at de nærmere regler om ordningen skal fastsættes i en bekendtgørelse, og at et udkast til bekendtgørelse vil blive sendt i høring i løbet af foråret 2015 og efterfølgende drøftet med partierne bag medieaftalen inden udstedelse.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i tillægsbetænkningen.
 En oversigt over Folketingets sammensætning er optrykt i tillægsbetænkningen.
Flemming Møller Mortensen (S) fmd.
Jan Johansen (S) Rasmus Prehn (S) Leif Lahn Jensen (S) Troels Ravn (S) Ole Sohn (S) Karin Gaardsted (S) Marlene Borst Hansen (RV) Lone Loklindt (RV) Zenia Stampe (RV) Annette Vilhelmsen (SF) Özlem Sara Cekic (SF) Holger K.
Nielsen (SF) Pernille Skipper (EL) Jørgen Arbo-Bæhr (EL) Kim Andersen (V) Anni Matthiesen (V) nfmd.
Eva Kjer Hansen (V) Michael Aastrup Jensen (V) Flemming Damgaard Larsen (V) Ellen Trane Nørby (V) Eyvind Vesselbo (V) Alex Ahrendtsen (DF) Morten Marinus (DF) Karin Nødgaard (DF) Pia Kjærsgaard (DF) Mette Bock (LA) Lars Barfoed (KF) Brian Mikkelsen (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 22 Bilagsnr.
Titel Oversigt over spørgsmål og svar vedrørende L 22 Bilag 2 Et af udvalgets spørgsmål og kulturministerens svar herpå Spørgsmålet og ministerens svar herpå er optrykt efter ønske fra Udvalget.
 Spørgsmål 5:
»Ministeren bedes kommentere henvendelse af 10. december 2014 fra Kontor Radio Klitholm, jf.
L 22  bilag 10.« Svar:
 Radio Klitholm har ved mail af 10. december 2014 fremsendt sine bemærkninger til kulturministerens besvarelse af 10. december af spørgsmål nr. 4.
 Det er Radio Klitholms opfattelse, at det ikke vil være muligt at udøve lokalradio i et tyndt befolket område, som stationens nuværende tilladelsesområde, såfremt der alene er mulighed for at få rådighed over én sendemulighed, som kun dækker et teoretisk, geografisk område på ca. 5 km fra sendepositionen.
Det er i forlængelse heraf Radio Klitholms opfattelse, at det ikke er realistisk at påregne, at de nuværende foreninger bag Radio Klitholm og Radio Ådalen lægges sammen til én forening, som herefter søger programtilladelse, når sendemulighederne udbydes efter omlægningen af ordningen, fordi der er næsten 1 times kørsel mellem de to stationer i henholdsvis Hvide Sande og Skjern, hvilket efter stationens opfattelse ikke vil gøre det sandsynligt, at de frivillige medarbejdere vil flytte med i den fortsættende forening.
Dertil kommer, at der er kulturelle forskelle på de to lokalradioer og dermed på stationers programprofiler.
 Endelig peger Radio Klitholm på, at det  fordi der er for få frivillige til at lave programmerne  ikke er muligt at udfylde en hel sendeflade på op til 168 timer om ugen.
 I forlængelse af mit svar på spørgsmål nr. 4 kan jeg oplyse, at Kulturministeriet har været i dialog med Radio Klitholm og med Kulturstyrelsen, der er sekretariat for Radio- og tv-nævnet, som fører tilsyn med de lokale radiostationer.
 Det er i denne dialog blevet klart, at der i den foreliggende sag ikke alene er tale om ikkekommercielle lokale radiostationer, som ministeriet gik ud fra i min besvarelse af spørgsmål nr. 4 i anledning af Radio Klitholms henvendelse af 9. december 2014, herunder i lyset af, at den del af det foreliggende forslag, som vedrører lokalradio, alene handler om den kommende nye ordning for de ikkekommercielle lokale radioer, og således ikke vedrører de kommercielle stationers forhold.
Radio Klitholm er således en kommerciel lokalradio, medens Radio Ådalen er en ikkekommerciel lokalradio.
Det er alene Radio Ådalen, som modtager støtte fra Radio- og tv-nævnet fra tilskudspuljen til ikkekommercielt lokal radio og tv.
Bestemmelserne i det foreliggende lovforslag om lokalradio handler som nævnt alene om ikkekommerciel lokalradio.
Den gældende ordning for kommerciel lokalradio ændres ikke, hvilket jeg nok desværre i mit tidligere svar er kommet til at skabe tvivl om, da ministeriet gik ud fra, at Radio Klitholm var en ikkekommerciel radio, fordi lovforslaget som nævnt alene vedrører denne form for lokalradio.
 For så vidt angår de kommercielle lokalradioer har partierne bag medieaftalen den 12. september 2014 besluttet at forlænge de eksisterende kommercielle lokalradioers programtilladelser til udgangen af 2019, hvor det er besluttet at slukke for FM-båndet, såfremt det medio 2018 kan konstateres, at minimum 50 % af radiolytningen sker på digitale platforme, jf. i øvrigt punktet herom i medieaftalen for 2015-2018.
Radio Klitholm vil således kunne få sin programtilladelse forlænget på uændrede vilkår frem til udgangen af 2019 og er derfor ikke direkte berørt af det foreliggende lovforslag.
Radio Klitholm vil dog ikke kunne fortsætte sit programmæssige networkingsamarbejde med de ikkekommercielle stationer i Ringkøbing-Skjern Kommune på deres sendemuligheder.
De kommercielle radiostationer, herunder Radio Klitholm, vil fremover kunne sende på alle de sendemuligheder, som stationerne hidtil har haft programtilladelse til at sende på, og der er ikke lagt op til, at de kommercielle radioer skal lægges sammen med ikkekommercielle radioer eller andre kommercielle radioer, som Radio Klitholm synes at have fået opfattelsen af.
Den kommende lokalradioordning er baseret på et grundliggende princip om adskillelse af kommerciel og ikke kommerciel lokalradio, jf. beslutningen i medieaftalekredsen den 2. maj 2013. Programtilladelse til kommerciel og ikkekommerciel lokalradioprogramvirksomhed vil som følge heraf ikke kunne gives til den samme sendemulighed.
Endelig vil sendemulighederne til ikkekommerciel lokalradio for fremtiden alene blive udbudt som såkaldt hele sendemuligheder, dvs. 168 timer om ugen, der ikke kan deles mellem flere tilladelseshavere.
 Det blev som bekendt samtidig besluttet, at der med virkning fra 1. januar 2016 skal gennemføres en ny ordning for ikkekommerciel lokalradiovirksomhed efter samme principper om lokal tilknytning mv., som den ordning for ikkekommercielt lokal-tv, der trådte i kraft den 1. januar 2014. Denne beslutning er efterfølgende bekræftet i medieaftalen for 2015-2018.
Baggrunden for beslutningen om at adskille ordningerne for kommerciel og ikke kommerciel lokalradio er  som der nærmere er redegjort for i Kulturstyrelsens Rapport om ny ordning for lokal radio og tv fra marts 2013  at de to former for radiovirksomhed er karakteriseret ved en række forskelle for så vidt angår både formål, professionalisme, lyttere, økonomi og ikke mindst det indhold, der udsendes.
Den fælles ordning har givet anledning til en række administrative problemstillinger og for tilladelseshaverne deraf følgende uhensigtsmæssigheder gennem tiden  særligt i forbindelse med tildeling af nye tilladelser.
 Baggrunden for beslutningen om at programtilladelse til kommerciel og ikkekommerciel lokalradioprogramvirksomhed ikke gives til den samme sendemulighed, samt at sendemulighederne for fremtiden alene udbydes som såkaldt hele sendemuligheder, dvs. 168 timer om ugen, der ikke kan deles mellem flere tilladelseshavere, skal ses i forlængelse heraf.
Denne beslutning om en mere forenklet ordning hænger sammen med princippet om, at der i den nye ordning for de ikkekommercielle lokale radio- og tv-stationer bør gives et større tilskud, men til gengæld til færre stationer.
Som det fremgår af den ovennævnte rapport, har der fra lokalradio/tv-side været udtrykt ønske om, at en nyordning indebærer et markant løft af tilskuddet pr. nyproduceret programtime, idet tilskuddet efter den gamle ordning er så lille, at det er vanskeligt for stationerne at producere kvalitetsprogrammer, som er attraktive for lytterne/seerne.
Der har endvidere været peget på vanskeligheder  især for tv  ved at skabe en sammenhængende og attraktiv sendeflade, når sendefladen  som nu  er opdelt i små af hinanden uafhængige stationers programmer.
På denne baggrund lægges der op til en reduktion af antallet af lokale stationer.
De stationer, som opnår tilladelse efter den nye ordning, vil til gengæld have flere sendetimer til rådighed og kunne opnå tilskud til flere af disse timer end hidtil, og derned et bedre grundlag for dels at kunne skabe en sammenhængende sendeflade, dels at kunne producere programmer af højere kvalitet.
 Det ovennævnte princip om større tilskud til færre stationer er som bekendt allerede gennemført på lokal-tv-området pr. 1. januar 2014.
 Det kan i forlængelse heraf oplyses, at navnlig de kommercielle lokale radiostationers interesseorganisation Danske Medier har bakket op om beslutningen om separate ordninger for henholdsvis ikkekommerciel og kommerciel lokalradiovirksomhed.
Beslutningen om at forlænge tilladelserne til kommerciel lokalradio til udgangen af 2019 betyder, at de sendemuligheder, som enten helt eller delvist er tildelt til kommerciel lokalradiovirksomhed, fastholdes til denne form for lokalradiovirksomhed efter gennemførelsen af den nye ordning for ikkekommercielle lokalradioer pr. 1. januar 2016. Dette følger af, at det som nævnt ovenfor er hensigten, at sendemuligheder til ikkekommerciel lokalradiovirksomhed for fremtiden alene udbydes som såkaldt hele sendemuligheder, dvs. 168 timer om ugen.
De sendemuligheder, som i dag alene er tildelt til ikkekommerciel lokalradiovirksomhed, vil således også fremover blive anvendt til denne form for lokalradiovirksomhed.
 I Ringkøbing-Skjern kommune vil der efter gennemførelse af den nye ordning  udover sendemulighederne til de kommercielle lokalradioer  efter de foreliggende oplysninger fra Kulturstyrelsen være i alt fire sendemuligheder til rådighed for ikkekommerciel lokalradiovirksomhed.
Det kan desuden nævnes, at Kulturstyrelsen er i dialog med Erhvervsstyrelsen om mulighederne for at tilvejebringe yderligere sendemuligheder til lokalradioformål.
Disse sendemuligheder vil kunne anvendes til at afhjælpe eventuelle uhensigtsmæssigheder for så vidt angår fordelingen mellem sendemuligheder til kommerciel lokalradiovirksomhed og sendemuligheder til ikkekommerciel lokalradiovirksomhed på baggrund af beslutningen om, at sendemuligheder, der i øjeblikket anvendes til begge former for lokalradiovirksomhed, videreføres som sendemuligheder til kommercielle anvendelse i den kommende ordning.
Spørgsmålet om anvendelsen af disse nye sendemuligheder til dette formål vil i givet fald skulle drøftes med partierne bag medieaftalen.
Som det fremgår af mit svar på spørgsmål nr. 4, er alle forhold vedrørende den nye lokalradioordning endnu ikke fastlagt i detaljer på nuværende tidspunkt.
Der vil således være mulighed for  inden for rammerne af det foreliggende lovforslag - at tilpasse ordningen i lyset af de ønsker, som måtte fremkomme senere i processen.
Det er alene hovedprincipperne i omlægningen, der er fastlagt i bemærkningerne i det foreliggende lovforslag.
Der er således  som det også fremgår af mit svar på spørgsmål nr. 4  ikke taget stilling til, om ledige sendemuligheder til ikkekommerciel lokalradiovirksomhed i en kommune med flere sådanne sendemuligheder skal udbydes samlet eller hver for sig.
Afslutningsvis henledes opmærksomheden på, at det ikke er tanken at fastsætte en pligt for de lokale radioer til at sende 24 timer med nye programmer alle ugens dage, dvs. 168 timer ugentligt.
Der er ikke taget endelig stilling til udformningen af den nye lokalradiotilskudsordning, men det må nok forventes, at der også efter den nye ordning vil være muligt at udfylde en del af sendetiden med genudsendelser, således at flere får mulighed for at høre de støttede programmer.
Det er som tidligere nævnt hensigten, at de nærmere regler om ordningen skal fastsættes i en bekendtgørelse udstedt af kulturministeren.
Et udkast til bekendtgørelse vil blive sendt i høring i løbet af foråret 2015 og efterfølgende drøftet med partierne bag medieaftalen inden udstedelsen.
Partierne bag medieaftalen har som nævnt besluttet, at et af de grundliggende principper i den nye ordning skal være en adskillelse mellem de to former for lokalradio, og at der  som konsekvens heraf - ikke længere skal være sendemuligheder med såvel kommercielle som ikkekommercielle radiostationer.
Hermed imødekommes som nævnt ovenfor et længe næret ønske fra de navnlig de kommercielle lokale radiostationer.
Det foreliggende lovforslag har været i bred høring i sommeren 2014, og der blev ikke i den forbindelse fremsat ønske om videreførelse af den gældende ordning.
Efterfølgende har et høringsnotat  bilagt et revideret lovudkast  været forelagt for partierne bag medieaftalen, som ikke havde indholdsmæssige bemærkninger hertil.
Det er derfor min opfattelse, at de trufne beslutninger  herunder princippet om at der ikke kan være både kommercielle og ikkekommercielle radioer på samme frekvens - bør fastholdes, og lovforslaget derfor vedtages i den foreliggende form.
De lokale radioer må herefter tilpasse deres virksomhed i lyset af de nye regler.
 Jeg tillader mig afslutningsvis at henvise til mine besvarelser af spørgsmål nr. 1, 2, 3 og 4, som alle omhandler den nye lokalordning m.v.
