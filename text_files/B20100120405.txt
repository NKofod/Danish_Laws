Kapitel 1   Ordningens formål og indhold Kapitel 2   Definitioner Kapitel 3   Administration Kapitel 4   Tilskudsberettigede projekter Kapitel 5   Betingelser for tilskud Kapitel 6   Tilskudsberettigede projektudgifter Kapitel 7   Ændring af projektet og indtræden i tilsagn Kapitel 8   Beregning af tilskud Kapitel 9   Udbetaling af tilskud Kapitel 10   Underretningspligt Kapitel 11   Bortfald og tilbagebetaling af tilskud Kapitel 12   Force majeure Kapitel 13   Klageadgang Kapitel 14   Ikrafttræden Bekendtgørelse om tilskud til projekter i fiskerihavne og på landingssteder I medfør af § 3, jf. § 2, stk. 1, nr. 3, litra c, § 4, stk. 2, § 5, § 6, stk. 2, § 7, stk. 4, § 11, stk. 4, § 12 og § 13, stk. 1, i lov nr. 1552 af 20. december 2006 om udvikling af fiskeri- og akvakultursektoren (fiskeriudviklingsloven) fastsættes efter bemyndigelse:
Kapitel 1 Ordningens formål og indhold § 1. Formålet med ordningen er at fremme investeringer, der har en positiv effekt for den samlede værdikæde i danske fiskerihavne og herigennem fremme værditilvækst i fiskerierhvervet.
 § 2. Ministeriet for Fødevarer, Landbrug og Fiskeri kan inden for de afsatte rammer give tilsagn om tilskud til projekter, der omfatter følgende:
 1) Investeringer i eksisterende fiskerihavne og landingssteder, der i de tre kalenderår umiddelbart forud for ansøgningsåret havde landinger af fisk svarende til en værdi på mindst 785.373 kr. pr. år i gennemsnit.
 2) Kompetenceudvikling i tilknytning til projekter omfattet af nr. 1.
 Stk. 2. Tilsagn om tilskud kan kun gives til projekter, der medfinansieres med andre offentlige nationale midler end midler fra Fødevareministeriet.
Stk. 3. Økonomiske midler, der kommer fra private havne eller private landingssteder, anses i denne bekendtgørelse for offentlige nationale midler, hvis havnen eller landingsstedet er organiseret som en selvejende institution, en forening, et selskab eller en anden juridisk enhed, og vedtægterne indeholder bestemmelser om, 1) at eventuelle værdier i den juridiske enhed i tilfælde af den juridiske enheds opløsning skal anvendes til offentlige formål efter godkendelse af den kommune, i hvilken havnen eller landingsstedet er beliggende, 2) at et eventuelt overskud af driften af havnen eller landingsstedet skal anvendes til fortsat drift og udvikling af havnen eller landingsstedet, således at midlerne anvendes til projekter af kollektiv interesse for de fiskere eller akvakulturproducenter, der bruger havnen eller landingsstedet, 3) at alle fiskefartøjer har lige adgang til at lande fisk i havnen og til at anvende havnens servicefaciliteter, og 4) at kommunen, i hvilken havnen eller landingsstedet er beliggende, har bestemmende indflydelse på drift og administration af havnen eller landingsstedet.
Kapitel 2 Definitioner § 3. Ved private havne forstås i denne bekendtgørelse havne, der ikke er statshavne, kommunale havne, eller kommunale selvstyrehavne, jf. kapitel 4 i bekendtgørelse nr. 266 af 11. marts 2009 af lov om havne.
 Stk. 2. Ved afholdte udgifter forstås i denne bekendtgørelse økonomiske forpligtelser, der er påtaget eller indgået aftale om vedrørende et projekt i henhold til nærværende bekendtgørelse.
Kapitel 3 Administration Myndigheder og kontrol § 4. FødevareErhverv træffer afgørelse efter denne bekendtgørelse.
 Stk. 2. FødevareErhverv foretager kontrol i forbindelse med administration efter denne bekendtgørelse.
 Stk. 3. FødevareErhverv forestår den fysiske kontrol og den efterfølgende regnskabskontrol.
 Stk. 4. Fiskeridirektoratet og Fødevarestyrelsen kan efter bemyndigelse forestå den fysiske kontrol og den efterfølgende regnskabskontrol.
 Stk. 5. De i stk. 2- 4 nævnte kontrolmyndigheder kan til brug for kontrollen indhente oplysninger fra andre myndigheder i fornødent omfang i overensstemmelse med fiskeriudviklingslovens § 12.
Ansøgning om tilskud § 5. Ansøgning om tilsagn om tilskud indsendes til FødevareErhverv på et særligt ansøgningsskema, der fås via FødevareErhvervs hjemmeside eller ved henvendelse til FødevareErhverv.
Stk. 2. Ansøgning kan indgives fra den 2. januar og skal være modtaget i FødevareErhverv senest den 1. marts i ansøgningsåret.
I 2010 kan ansøgning dog indgives fra den 1. november og skal være modtaget i FødevareErhverv senest den 1. december.
FødevareErhverv kan fastsætte yderligere ansøgningsperioder, der offentliggøres på FødevareErhvervs hjemmeside senest 4 uger før ansøgningsfristens udløb.
I tilfælde, hvor sidste dag af ansøgningsfristen er en lørdag, søndag, mandag eller en helligdag, udløber ansøgningsfristen den anden hverdag (lørdag ikke medregnet), der følger herefter.
 Stk. 3. FødevareErhverv kvitterer for ansøgningens modtagelse og kan i forbindelse hermed give tilladelse til at iværksætte projektet.
Prioritering og afgørelse § 6. Ansøgninger om tilskud, som er modtaget inden ansøgningsfristens udløb, og som opfylder betingelserne for tilskud, jf. kapitel 1 og 3, meddeles tilsagn efter en prioritering på grundlag af projekternes forventede effekter i hele værdikæden fra fangst til forbrug.
Ved vurdering heraf lægges bl.a. vægt på, om projektet forventes at medføre 1) forøgelse af fiskens værdi eller kvalitet, 2) forbedret produktivitet, arbejdsmiljø eller arbejdssikkerhed, 3) forbedret service og forsyning og på 4) havnens forretningsplan.
 Stk. 2. FødevareErhverv kan forud for en ansøgningsrunde udmelde særlige temaer inden for bekendtgørelsens område, som vil danne grundlag for prioriteringen i ansøgningsrunden.
 § 7. FødevareErhverv kan anvende årets bevilling i én ansøgningsperiode eller fordele den på flere ansøgningsperioder.
Stk. 2. Hvis ansøgningen kan imødekommes, giver FødevareErhverv tilsagn om tilskud.
Hvis ansøgningen vedrører investeringer, der vil blive stillet til rådighed for brugerne mod betaling, reduceres det beløb, som FødevareErhverv giver tilsagn om tilskud til, med et beløb svarende til det overskud, som ansøger forventer vil blive genereret af investeringen i den i § 10, stk. 1, nr. 7, nævnte periode.
Hvis FødevareErhverv vurderer, at det af ansøger oplyste forventede overskud af investeringen er undervurderet, kan FødevareErhverv fastsætte det beløb, som tilsagn om tilskud skal reduceres med.
Stk. 3. Der kan gives helt eller delvis afslag på ansøgninger med henvisning til en prioritering af de økonomiske rammer, der er afsat til ordningen.
FødevareErhverv kan endvidere give afslag på ansøgninger, når FødevareErhverv vurderer, at effekten af det ansøgte projekt ikke i tilstrækkeligt omfang bidrager til ordningens formål set i forhold til projektets samlede tilskudsberettigede udgifter.
§ 8. Efter drøftelse i Fiskeriudviklingsudvalget kan FødevareErhverv nedsætte et rådgivende udvalg.
Det rådgivende udvalg bistår FødevareErhverv med vurderingerne efter § 6.
Kapitel 4 Tilskudsberettigede projekter § 9. Tilsagn om tilskud kan gives for projekter, som er af kollektiv interesse for de fiskere eller akvakulturproducenter, som bruger den havn eller det landingssted, som projektet vedrører, og hvor det kan godtgøres, at projektets resultater opfylder et eller flere af følgende krav:
1) Projektet medfører en strukturel eller miljømæssig tilpasning af fiskerihavnen, som er af væsentlig betydning for udviklingen i lokalområdet eller afgørende for at havnen kan fastholde eller forøge landinger af fisk, landingernes værdi eller kvalitet.
Projektet skal være hensigtsmæssigt i relation til udbuddet af service til fiskerflåden i regional sammenhæng.
 2) Projektet vedrører investeringer i faciliteter i eksisterende fiskerihavne og landingssteder, forudsat investeringerne har til formål at forbedre ydelser, der tilbydes i forbindelse med fisker- eller akvakulturfartøjers brug af fiskerihavnen eller landingsstedet eller vedrører landing, omsætning og opbevaring af fiskerivarer eller akvakulturprodukter i forbindelse med 1. omsætningsled, herunder fiskeriauktion.
 3) Projektet vedrører nødvendig kompetenceudvikling i tilknytning til projekter omfattet af nr. 1 og 2.
 Stk. 2. I ansøgninger vedrørende miljøinvesteringer skal den teknik, der indgår i projektet, være den bedst tilgængelige teknik (BAT), jf. miljøbeskyttelseslovens § 3.
Kapitel 5 Betingelser for tilskud § 10. Det er en betingelse for tilskud til et projekt, 1) at de samlede tilskudsberettigede udgifter til projektet beløber sig til mindst 100.000 kr., 2) at de nødvendige tilladelser fra offentlige myndigheder opnås, 3) at der foreligger en gældende forretningsplan for udviklingen af den fiskerihavn eller det landingssted, som projektet vedrører, 4) at ansøger afgiver de oplysninger, FødevareErhverv anmoder om til brug for sagsbehandlingen, 5) at projektet afsluttes senest på det tidspunkt, der er anført i ansøgningen, dog senest 18 måneder efter tilsagnsdatoen medmindre FødevareErhverv meddeler dispensation herfra, 6) at tilsagnshaver indsender afsluttende udbetalingsanmodning og projektrapport rettidigt, jf. § 17, stk. 4, 7) at projektet og de investeringer, hvortil der er ydet tilskud, opretholdes af tilsagnshaver i en periode på mindst fem år fra datoen for tilsagn om tilskud, 8) at udbetalingsanmodning, originale regnskabsbilag og forretningsplan holdes tilgængeligt indtil 31. december 2021, og 9) at der foreligger dokumentation for medfinansiering af projektet med andre offentlige nationale midler end midler fra Fødevareministeriet.
 Stk. 2. For projekter vedrørende havne eller landingssteder, der ifølge forretningsplanen for disse skal betjene ikke hjemmehørende fartøjer, er det endvidere en betingelse for tilskud, at forretningsplanen for den pågældende havn eller det pågældende landingssted tager udgangspunkt i den forventede udvikling for havnen nationalt og internationalt.
 Stk. 3. FødevareErhverv vurderer, om forretningsplanens oplysninger om udviklingsmuligheder og konkurrencemuligheder er tilstrækkeligt begrundede og dokumenterede.
 Stk. 4. For projekter, der medfinansieres med nationale offentlige midler, der kommer fra private havne, er det endvidere en betingelse for tilskud, at kravene i § 2, stk. 3, til vedtægterne for den havn medfinansieringen kommer fra, er opfyldt i mindst fem år fra datoen for tilsagn om tilskud.
 Stk. 5. FødevareErhverv fastsætter i tilsagnet nærmere betingelser om tilsagnshavers forpligtigelse til at informere om den offentlige medfinansiering af projektet og til at offentliggøre oplysninger om projektet på tilsagnshavers hjemmeside eller i relevante dagblade, tidsskrifter eller lignende.
Stk. 6. Tilsagnshaver er forpligtet til at indsende en rapport om projektets effekter to og fem år efter afsluttende udbetaling af tilskud.
FødevareErhverv fastsætter i tilsagnet hvilke oplysninger, der skal gives i rapporterne.
§ 11. Det er endvidere en betingelse for tilskud, at ansøger kan påvise, at projektet og fiskerihavnen er teknisk og økonomisk levedygtige, efter at projektet er gennemført.
Ved vurderingen af økonomisk levedygtighed indgår følgende:
 1) Om havnen i seneste regnskabsår har en positiv egenkapital, eller om der er afgivet going concern forbehold.
 2) Om havnen i de foregående tre regnskabsår har haft positive regnskabsresultater efter skat.
 3) Oplysninger om havnens omsætning i de sidste tre år.
 4) Forventede og fremtidige omsætningsforhold, markedsudsigter og indtjening.
Kapitel 6 Tilskudsberettigede projektudgifter § 12. Tilskud kan ydes til udgifter, der er nødvendige og direkte relateret til projektet.
Udgifter til eksterne leverandører skal være baseret på indhentede bindende tilbud i henhold til gældende regler om indhentelse af tilbud, herunder EUs udbudsregler.
De tilskudsberettigede udgifter kan omfatte 1) udgifter til investeringer på virksomheden, 2) udgifter til arkitekt- og ingeniørhonorar og andre udgifter til projektering, dog højest i alt 10 pct. af de samlede tilskudsberettigede udgifter, 3) udgifter til projektrapportering, 4) andre udgifter, som FødevareErhverv vurderer, der er nødvendige for at gennemføre investeringsprojektet, og 5) udgifter til kompetenceudvikling.
§ 13. De tilskudsberettigede udgifter kan ikke omfatte 1) udgifter, hvortil der ydes tilskud efter anden lovgivning, 2) udgifter, som tilsagnshaver har afholdt inden FødevareErhverv har givet tilladelse til at iværksætte projektet, jf. § 5, stk. 3, 3) udgifter vedrørende aktiviteter, som tilsagnshaver er forpligtet til at gennemføre i medfør af anden lovgivning, 4) udgifter til køb af grunde og bygninger og omkostninger forbundet hermed, 5) udgifter til køb af brugt eller renoveret udstyr, 6) finansierings-, advokat- og pengeinstitutomkostninger, 7) udgifter til investeringer vedrørende kontor og kantine, 8) udgifter til køb af køretøjer til ekstern transport, 9) moms, medmindre denne endeligt bæres af tilsagnshaver, 10) værdien af eget arbejde, 11) udgifter til leasing og leje, og 12) indirekte udgifter.
 Stk. 2. Udgifter til kompetenceudvikling kan endvidere ikke omfatte udgifter til materielle investeringer.
Kapitel 7 Ændring af projektet og indtræden i tilsagn § 14. Ændring af et projekt kan godkendes af FødevareErhverv, hvis FødevareErhverv vurderer, at ændringen er i overensstemmelse med projektets formål.
Ansøgning om ændring af et projekt skal godkendes af FødevareErhverv, inden ændringen iværksættes.
 Stk. 2. Tilsagnsbeløbet kan ikke forhøjes i forbindelse med ændringer i projektet.
 Stk. 3. Anmodning om ændring af projektet skal være modtaget i FødevareErhverv, senest to måneder før projektet ifølge tilsagnet senest skal være afsluttet.
§ 15. FødevareErhverv kan efter ansøgning tillade, at en anden, der kan være tilsagnshaver, indtræder i et tilsagn om tilskud.
Den, der indtræder i tilsagnet, indtræder i rettigheder og forpligtelser efter tilsagnet.
Kapitel 8 Beregning af tilskud § 16. Der kan ydes tilskud efter denne bekendtgørelse med følgende satser:
 1) Projekter vedrørende offentlige og offentligt lignende faciliteter kan modtage tilskud på op til 50 pct. af de tilskudsberettigede udgifter.
 2) Projekter vedrørende andre faciliteter, der anvendes af servicevirksomheder på havnen eller landingsstedet, kan modtage tilskud på op til 20 pct. af de støtteberettigede udgifter.
 Stk. 2. De i stk. 1 anførte tilskudssatser kan i forbindelse med hver ansøgningsrunde nedsættes under hensyn til den bevillingsmæssige ramme for ordningen.
 Stk. 3. Ved vurdering af om et projekt er omfattet af stk. 1, nr. 1, lægger FødevareErhverv til grund, om projektet ved anvendelse af kriterierne i litra b i bilag II til Rådets forordning 1198/2006 om Den Europæiske Fiskefond falder ind under gruppe 1 i litra a) i samme bilag.
 Stk. 4. Tilskud efter denne bekendtgørelse ydes kun, hvis ansøger kan dokumentere, at der er ydet tilskud af andre offentlige midler end midler fra Fødevareministeriet på mindst samme beløb, som tilskuddet efter denne bekendtgørelse udgør.
Kapitel 9 Udbetaling af tilskud § 17. Udbetaling af tilskud sker på grundlag af tilsagnshavers opgørelse over betalte tilskudsberettigede projektudgifter, der skal kunne dokumenteres.
Anmodning om udbetaling af tilskud skal ske på et særligt skema og vedlægges en revisorerklæring fra en registreret eller statsautoriseret revisor.
Skemaer og formular til revisorerklæring fås ved henvendelse til FødevareErhverv eller via FødevareErhvervs hjemmeside.
 Stk. 2. Anmodning om udbetaling af tilskud skal indsendes til FødevareErhverv.
Stk. 3. Tilskud kan udbetales i indtil tre rater.
De enkelte rater skal udgøre mindst 20 pct. af det totale tilsagnsbeløb.
Stk. 4. Anmodning om slutudbetaling skal være modtaget i FødevareErhverv senest tre måneder efter at projektet er afsluttet.
FødevareErhverv kan i særlige tilfælde meddele dispensation fra denne frist.
Afsluttende udbetalingsanmodning skal være vedlagt en projektrapport.
 Stk. 5. Tilskuddet overføres til tilsagnshavers NemKonto.
Kapitel 10 Underretningspligt § 18. Tilsagnshaver skal i hele perioden, hvor betingelserne for tilskud skal opfyldes, på forlangende afgive erklæring til FødevareErhverv om, hvorvidt betingelserne for tilskud fortsat opfyldes.
 Stk. 2. Tilsagnshaver er i hele perioden, hvor betingelserne for tilskud skal opfyldes, forpligtet til uden ugrundet ophold at give FødevareErhverv meddelelse om forhold, der kan medføre bortfald af tilsagn eller tilbagebetaling af tilskud efter § 19.
Kapitel 11 Bortfald og tilbagebetaling af tilskud § 19. Tilsagn om tilskud bortfalder, hvis 1) tilsagnshaver har givet urigtige eller vildledende oplysninger eller har fortiet oplysninger af betydning for sagens afgørelse, 2) tilsagnshaver tilsidesætter sine pligter efter fiskeriudviklingslovens § 11, stk. 2, 3) tilsagnshaver ikke opfylder sin underretningspligt efter § 18, 4) projektet ikke gennemføres i overensstemmelse med tilsagnet, eller 5) betingelserne for tilskud ikke er opfyldt.
Stk. 2. I de i stk. 1 nævnte tilfælde træffer FødevareErhverv afgørelse om tilbagebetaling af tilskud.
Ved opgørelse af tilbagebetalingskrav tillægges der renter.
Rentetillægget beregnes fra tidspunktet for meddelelse af tilbagebetalingskravet til tilbagebetaling sker og med den i lov om renter ved forsinket betaling m.v. (Renteloven) fastsatte referencerente.
Rentetillægget udgør dog mindst 50 kr.
Kapitel 12 Force majeure § 20. FødevareErhverv anerkender følgende begivenheder som force majeure:
 1) Ekspropriation, hvis en sådan ikke kunne forudses på ansøgningstidspunktet.
 2) En alvorlig naturkatastrofe, der i væsentlig grad berører tilsagnshavers virksomhed.
 Stk. 2. Det er en betingelse for anerkendelse af force majeure i konkrete tilfælde, at de indtrufne begivenheder forhindrer opfyldelse af de forpligtelser, i forhold til hvilke der påberåbes force majeure, og at den forpligtede ikke uden uforholdsmæssige opofrelser kunne have sikret sig herimod.
 Stk. 3. FødevareErhverv kan i ganske særlige tilfælde anerkende andre begivenheder som force majeure end de, der er nævnt i stk. 1.
§ 21. Hvis tilsagnshaver ønsker at påberåbe sig force majeure, skal dette meddeles FødevareErhverv skriftligt senest 10 arbejdsdage efter det tidspunkt, hvor tilsagnshaver er i stand til at gøre det.
Meddelelsen skal være vedlagt fyldestgørende dokumentationsmateriale.
Kapitel 13 Klageadgang § 22. Afgørelser, truffet af FødevareErhverv efter denne bekendtgørelse, kan påklages til ministeren for fødevarer, landbrug og fiskeri.
Stk. 2. Klagen skal indgives gennem FødevareErhverv.
Klagen skal være modtaget i FødevareErhverv senest fire uger efter modtagelsen af den afgørelse, klagen vedrører.
 Stk. 3. FødevareErhverv kan genoptage en sag, efter der er indgivet en klage.
Kapitel 14 Ikrafttræden § 23. Bekendtgørelsen træder i kraft den 27. oktober 2010.
