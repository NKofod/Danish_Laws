 I medfør af § 3 i lov nr. 203 af 11. juni 1954 med senere ændringer, jfr.  

 lovbekendtgørelse nr. 342 af 1. december 1961, fastsættes herved følgende  

 instruks for folketingets ombudsmand.
 § 1.  Det påhviler folketingets ombudsmand på  

 folketingets vegne at have indseende med statens civile og militære  

 forvaltning samt kommununernes forvaltning.
 § 2.  Ombudsmandens virksomhed omfatter ministrene,  

 statens tjenestemænd og alle andre personer, som virker i statens tjeneste,  

 jfr. dog stk. 2 og 4.
 Stk. 2.  Folkekirkens tjenestemænd henhører under  

 ombudsmandens virksomhed, bortset fra spørgsmål, der direkte eller indirekte  

 vedrører kirkens lære eller forkyndelse.
Stk. 3.  Personer, der virker i kommunernes tjeneste, er  

 omfattet af ombudsmandens virksomhed, for så vidt angår de sagsområder, hvor  

 der er hjemmel for rekurs til en statsmyndighed.
Den samlede  

 kommunalbestyrelses virksomhed er dog ikke undergivet ombudsmanden.
 Stk. 4.  Uden for området for ombudsmandens virksomhed  

 falder den del af forvaltningen, der varetages af dommere, justitssekretærer,  

 chefen for skiftekontoret under Københavns byret, protokolsekretærer i  

 højesteret og fuldmægtige ved domstolene.
 Stk. 5.  Når ombudsmanden af egen drift optager en sag  

 til undersøgelse, gælder de i stk. 3 nævnte begrænsninger ikke, for så vidt  

 der er tale om krænkelse af væsentlige retlige interesser.
§ 3.  Det påhviler ombudsmanden at være opmærksom på,  

 om nogen, der omfattes af hans virksomhed, i tjenesten forfølger ulovlige  

 formål, træffer vilkårlige eller urimelige afgørelser eller på anden måde gør  

 sig skyldig i fejl eller forsømmelser ved udførelsen af tjenesten.
Ved  

 udøvelsen af sine beføjelser skal ombudsmanden tage hensyn til de særlige  

 vilkår, hvorunder det kommunale styre virker.
 Stk. 2.  Ombudsmanden er berettiget til efter anmodning  

 eller af egen drift at undersøge enhver civil og militær virksomhed, der  

 henhører under hans embedsområde.
Stk. 3.  Ombudsmanden er berettiget til at inspicere  

 ethvert tjenestested under staten og har med tilsvarende begrænsninger som  

 omhandlet i retsplejelovens § 749, stk. 1, adgang til samtlige lokaler.
Under  

 behandlingen af en sag vedrørende den kommunale forvaltning kan ombudsmanden  

 inspicere vedkommende kommunale tjenestested.
 Stk. 4.  Enhver, der virker i statens og kommunernes  

 tjeneste, er forpligtet til at meddele ombudsmanden de oplysninger og til at  

 fremlægge de dokumenter og protokoller, som han i sit hvervs medfør  

 forlanger.
 Stk. 5.  Ombudsmandens krav på oplysninger i medfør af  

 stk. 4 er undergivet de begrænsninger, der følger af § 2, stk. 2, 3 og 4. Når  

 ombudsmanden af egen drift optager en sag til undersøgelse, gælder dog alene  

 de begrænsninger, der følger af § 2, stk. 2 og 4. Endvidere er ombudsmandens  

 krav på oplysninger undergivet begrænsninger svarende til, hvad der er  

 fastsat i retsplejelovens § 169, stk. 1 og 3, § 170, stk. 1, hovedreglen i §  

 170, stk. 4, og § 749.
 § 4.  Enhver kan indgive klage direkte til  

 ombudsmanden over personer og forhold, der henhører under hans virksomhed.  

 Den, der er berøvet sin personlige frihed, har ret til i lukket skrivelse at  

 rette henvendelse til ombudsmanden.
 Stk. 2.  Klage over afgørelser, der kan ændres af højere  

 administrativ myndighed, kan ikke indgives til ombudsmanden, forinden den  

 højere myndighed har truffet afgørelse i sagen.
Stk. 3.  Klager bør så vidt muligt være affattet  

 skriftligt og være bilagt klagerens bevisligheder.
Klagerens navn og bopæl  

 skal fremgå af klagen, der må indgives senest 1 år efter, at det påklagede  

 forhold er begået.
Med hensyn til klage over de i stk. 2 omhandlede  

 afgørelser regnes årsfristen fra den højere administrative myndigheds  

 afgørelse.
§ 5.  Vedrører en klage personer eller forhold, der  

 ikke omfattes af ombudsmandens virksomhed, eller er klagen for sent indgivet,  

 underretter ombudsmanden klageren om, at han ikke kan foretage noget i  

 anledning af klagen.
Ombudsmanden kan oversende en sådan klage til rette  

 myndighed samt give klageren rimelig vejledning.
 Stk. 2.  Angår klagen en afgørelse, der kan ændres af en  

 højere administrativ myndighed, og har denne endnu ikke taget stilling til  

 sagen, finder stk. 1 tilsvarende anvendelse.
Stk. 3.  Angår klagen andre forhold, som kan påklages  

 til højere administrativ myndighed, indhenter ombudsmanden i almindelighed en  

 erklæring fra denne myndighed og gør i alle tilfælde myndigheden bekendt med  

 sagen, før han tager stilling til klagen.
Dette gælder dog ikke, hvis klagen  

 afvises efter § 6, stk. 1. Er der med hensyn til det pågældende forhold  

 adgang til at klage til en særlig klagemyndighed, foranlediger ombudsmanden,  

 at sagen forelægges denne myndighed til afgørelse, før han foretager sig  

 videre.
 Stk. 4.  Klager over behandlingen af personer, der er  

 berøvet deres personlige frihed uden for strafferetsplejen, skal henvises til  

 det af folketinget i henhold til grundlovens § 71, stk. 7, nedsatte tilsyn,  

 der kan overdrage ombudsmanden at medvirke ved behandlingen af sådanne  

 klager, for så vidt de er rettet mod nogen, der henhører under ombudsmandens  

 virksomhed.
 § 6.  Finder ombudsmanden, at en klage, der henhører  

 under hans virksomhed, er grundløs, eller at det påklagede forhold er af  

 uvæsentlig betydning, meddeler han snarest klageren, at han ikke finder  

 grundlag for at foretage noget i sagen.
Stk. 2.  Finder ombudsmanden, at prøvelsen af et  

 påklaget forhold henhører under domstolene, kan han vejlede klageren med  

 henblik på denne mulighed.
I tilfælde, hvor klageren agter at anlægge sag mod  

 en statsmyndighed eller en kommunal myndighed i anledning af forhold, der er  

 omfattet af ombudsmandens virksomhed, kan ombudsmanden under iagttagelse af  

 betingelserne i retsplejelovens kapitel 31 henstille, at der meddeles  

 klageren fri proces.
Det samme gælder i tilfælde, hvor klageren agter at  

 anlægge sag mod nogen, der virker eller har virket i statens eller en  

 kommunes tjeneste.
 § 7.  Såfremt ombudsmanden finder at burde fremme en  

 klage, skal denne, eventuelt gennem vedkommende styrelse eller kommunale  

 myndighed, snarest muligt forelægges den, hvem klagen angår, til udtalelse,  

 medmindre aldeles afgørende hensyn til sagens opklaring taler derimod.
 Stk. 2.  Ombudsmanden kan afkræve såvel den, mod hvem  

 klagen rettes, som vedkommende foresatte skriftlige erklæringer samt  

 oplysninger i øvrigt under iagttagelse af reglerne i § 3, stk.5.
Stk. 3.  Ombudsmanden kan indkalde personer til for  

 retten at afgive vidnesbyrd om forhold, som er af betydning for hans  

 undersøgelse.
Retsplejelovens regler om efterforskningsforhør, jfr.  

 retsplejelovens kapitel 74, finder herved anvendelse.
Retsmøderne er ikke  

 offentlige.
Ombudsmanden kan give møde under forhørene eller møde ved andre.  

 Den person, som en klage angår, er berttiget til at møde med bisidder, hvorom  

 han må gøres bekendt ved indvarslingen til det første retsmøde.
Indvarslingen  

 skal ske med passende frist.
Justitsministeriet giver regler for, hvem der  

 kan optræde som bisidder.
 Stk. 4.  De for statstjenestemænd til enhver tid  

 gældende regler om afholdelse af udgifter til bisidder m.v. ved diciplinær  

 forfølgning finder tilsvarende anvendelse.
§ 8.  Såfremt ombudsmanden har tilkendegivet, at han  

 ønsker at fremme en klage mod en statstjenestemand, kan den pågældende til  

 enhver tid forlange, at sagen overgår til behandling efter de i lov om  

 lønninger og pensioner m.v. til statens tjenestemænd § 17, jfr. § 18,  

 fastsatte bestemmelser.
En kommunal tjenestemand kan, såfremt der i vedtægt  

 for den pågældende kommune er givet bestemmelser om disciplinær forfølgning,  

 på lignende måde forlange, at sagen overgår til behandling efter disse  

 bestemmelser.
 Stk. 2.  Såfremt en tjenestemand i henhold til stk. 1  

 begærer disciplinær undersøgelse indledt, indstiller ombudsmanden sin  

 undersøgelse og oversender sagen med oplysning om det passerede og bilagt de  

 tilvejebragte oplysninger til vedkommende styrelse eller kommunale myndighed.  

 Det samme gælder, hvis vedkommende styrelse eller kommunale myndighed  

 foranlediger discplinær undersøgelse, eller hvis der i sagen indledes  

 politiundersøgelse for strafbart forhold.
 Stk 3.  Ombudsmanden er i de i stk. 2 nævnte tilfælde  

 berettiget til at folange udskrift af afholdte tjenestemandsforhør samt  

 genparter af politirapporter og retsbogsudskrifter forelagt straks og at  

 begære underretning om resultatet af de foreliggende undersøgelser.
 § 9.  Såfremt ombudsmanden efter foretagen  

 undersøgelse finder, at en minister eller en tidligere minister bør drages  

 civilretligt eller strafferetligt til ansvar for sin embedsførelse, afgiver  

 han indstilling herom til folketingets ombudsmandsudvalg.
 Stk. 2.  Hvor ombudsmanden skønner, at andre, der  

 henhører under hans virksomhed, har begået forbrydelser i offentlig tjeneste  

 eller hverv (straffelovens kapitel 16), kan han pålægge anklagemyndigheden at  

 indlede forundersøgelse og rejse tiltale ved de almindelige domstole.
Stk. 3.  Foreligger der tjenstlige forseelser af en  

 sådan karakter, at ombudsmanden finder, at der er grundlag for disciplinær  

 forfølgning mod en statstjenestemand, kan han pålægge vedkommende statslige  

 styrelse at rejse discplinær sag.
Hvis den tjenstlige forseelse er begået af  

 en kommunal tjenestemand, kan ombudsmanden pålægge vedkommende kommunale  

 myndighed at rejse discplinær sag, såfremt der i den kommunale vedtægt er  

 givet bestemmelser om discplinær forfølgning.
 Stk. 4.  Ombudsmanden kan, selv om et påklaget forhold  

 ikke giver anledning til påtale, altid fremsætte sin opfattelse af sagen over  

 for den, hvem klagen angår.
§ 10.  Ombudsmanden skal gøre folketingets  

 ombudsmandsudvalg og vedkommende minister bekendt med tilfælde, hvor der  

 efter hans skøn foreligger mangler ved gældende love og administrative  

 bestemmelser.
Med hensyn til mangler ved kommunale bestemmelser skal  

 ombudsmanden tillige give meddelelse til vedkommende kommunalbestyrelse.  

 Samtidig kan han foreslå foranstaltninger, som han finder nyttige til fremme  

 af retssikkerheden eller til forbedring af administrationen.
 Stk. 2.  Ombudsmanden kan anmode ombudsmandsudvalget om  

 at fremsende de af ham til udvalget afgivne meddelelser til folketinget.
§ 11.  Såfremt ombudsmandens undersøgelse af en sag  

 viser, at nogen, der henhører under hans virksomhed, har begået fejl eller  

 forsømmelser af større betydning, skal han give meddelelse om sagen til  

 folketingets ombudsmandsudvalg og til vedkommende minister.
Er fejlen eller  

 forsømmelsen begået af nogen, der virker i kommunal tjeneste, giver han  

 tillige meddelelse til vedkommende kommunalbestyrelse.
§ 12.  Inden udgangen af hvert års september måned  

 afgiver ombudsmanden en beretning til folketinget om sin virksomhed i det  

 foregående kalenderår.
Beretningen trykkes og offentliggøres.
I beretningen  

 fremdrager han bl.a. afgørelser vedrørende enkeltsager, der måtte være af  

 almindelig interesse, ligesom han omtaler de i §§ 10 og 11 nævnte sager.
 Stk. 2.  Såfremt der indeholdes kritik i en sag, der  

 fremdrages i beretningen, eller hvorom meddelelse gives til folketingets  

 ombudsmandsudvalg, en minister eller en kommunalbestyrelse, skal der i  

 beretningen eller meddelelsen gives oplysning om, hvad vedkommende har anført  

 til sit forsvar.
 Stk. 3.  Såfremt ombudsmanden i beretningen omtaler  

 tilfælde, hvor han har fundet klagen grundløs, må den, hvem klagen angår,  

 ikke nævnes med angivelse af navn eller bopæl, medmindre han fremsætter ønske  

 derom.
 § 13.  Ombudsmanden antager og afskediger selv sine  

 medarbejdere, hvis antal, lønning og pension fastsættes på samme måde som i  

 folketingets forretningsorden bestemt for folketingets tjenestemænd m.fl.
§ 14.  Ombudsmanden har tavhedspligt med hensyn til de  

 forhold, som han bliver bekendt med under udøvelsen af sin virksomhed,  

 såfremt hemmeligholdelse ifølge sagens natur er påkrævet.
Den samme  

 forpligtelse påhviler det af ombudsmanden ansatte personale.
 Stk. 2.  Tavshedspligten består også efter fratrædelse.
 § 15.  Ombudsmanden må ikke være medlem af  

 folketinget.
 Stk. 2.  Ombudsmanden må ikke uden samtykke af  

 folketingets ombudsmandsudvalg have hverv i offentlige eller private  

 virksomheder, foretagender eller institutioner.
 Stk. 3.  Med de i denne instruks fastsatte begrænsninger  

 er ombudsmanden i udførelsen af sit hverv uafhængig af folketinget.
 § 16.  Når ombudsmanden på grund af sygdom, ferie,  

 bortrejse eller anden årsag midlertidigt er ude af stand til at varetage sit  

 hverv, kan han bestemme, at en af hans medarbejdere midlertidigt skal udøve  

 hans funktioner.
 Stk. 2.  Såfremt ombudsmanden finder, at der i en sag  

 foreligger omstændigheder, der er egnede til at vække tvivl om hans  

 fuldstændige upartiskhed, underretter han folketingets ombudsmandsudvalg, der  

 bestemmer, hvem der skal udøve hans funktioner.
 § 17.  Nærværende instruks træder i kraft den 1. april  

 1962. Samtidig ophæves instruks nr. 109 af 22. marts 1956.
 Vedtaget af folketinget, den 9. februar  

 1962.
 Gustav Pedersen.
 / Else- Merete Ross.
