Bekendtgørelse om forsøg med buejagt på dåvildt, sikavildt og kronvildt I medfør af § 23, stk. 4, § 43, stk. 2, § 49, stk. 1, § 52 c, stk. 1, og § 54, stk. 3, i lov om jagt og vildtforvaltning, jf. lovbekendtgørelse nr. 265 af 21. marts 2019, fastsættes:
Anvendelsesområde og formål § 1. Denne bekendtgørelse har til formål at fortsætte det tidsbegrænsede forsøg med buejagt på dåvildt, sikavildt og kronvildt, der blev iværksat ved bekendtgørelse nr. 1073 af 27. august 2018 med henblik på at tilvejebringe et vidensgrundlag til brug for en vurdering af, om buejagt på de nævnte vildtarter skal tillades efter udløbet af forsøgsperioden.
 Stk. 2. § 4, stk. 2, i bekendtgørelse om våben og ammunition der må anvendes til jagt m.v., fraviges for dåvildt, sikavildt og kronvildt i forsøgsperioden.
 § 2. Forsøgsperioden løber fra den 1. september 2018 til og med den 31. august 2022.
 Stk. 2. Hvis der i løbet af forsøgsperioden opstår forhold, der ikke er tilsigtet med forsøget, herunder dyreetiske forhold, kan miljøministeren foretage ændringer i forsøget eller forsøget kan afsluttes før udløbet af forsøgsperioden.
Jagtens udøvelse § 3. Buejagt efter denne bekendtgørelse skal ske under overholdelse af de til enhver tid gældende regler i lov om jagt og vildtforvaltning og regler udstedt i medfør af loven, jf. dog § 1, stk. 2.
 § 4. Buejagt på dåvildt, sikavildt og kronvildt må i forsøgsperioden alene foretages af personer, der efter bekendtgørelse om jagttegn har ret til at udøve buejagt.
 § 5. Den, der under buejagt har afgivet skud mod dåvildt, sikavildt eller kronvildt, skal, hvis der konstateres tegn på anskydning, og hvis vildtet ikke er fundet inden 6 dagtimer (fra solopgang til solnedgang) efter anskydningen, sørge for, at der med henblik på aflivning af vildtet tilkaldes en hundefører bemyndiget efter bekendtgørelse om eftersøgning og aflivning af nødstedt vildt.
Krav til bue og pil § 6. Under buejagt på dåvildt, sikavildt og kronvildt må der kun anvendes bue og pil, som opfylder de krav til anslagsenergi, vægt og udformning, der er angivet i bilag 1.
Indberetning § 7. Personer, som har afgivet skud til eller nedlagt et stykke dåvildt, sikavildt eller kronvildt, skal foretage indberetning digitalt herom til Miljøstyrelsen.
Indberetningen skal ske for hvert skud eller nedlagt stykke vildt og kan ske løbende i forsøgsperioden.
Indberetningen skal dog senest ske senest den 31. august 2022.
 Stk. 2.  Indberetningen efter stk. 1, skal mindst indeholde følgende oplysninger:
 1) Hvilken vildtart der er afgivet skud til eller nedlagt.
 2) Hvilken buetype og piletype der er anvendt, og under hvilken jagtform skuddet er afgivet, eller vildtet er nedlagt.
 3) Tidspunkt og stedangivelse for jagten.
 4) Om der har været tilkaldt en bemyndiget hundefører, jf. § 5.
 5) En nærmere beskrivelse af det afgivne skud.
 Stk. 3. Nærmere oplysninger om indberetningen vil fremgå af Miljøstyrelsens hjemmeside.
 Stk. 4. Hundeførere, der har eftersøgt vildt omfattet af § 5, skal indberette eftersøgningen digitalt efter reglerne i bekendtgørelse om eftersøgning og aflivning af nødstedt vildt.
Evaluering af forsøget § 8. Miljøstyrelsen skal med inddragelse af relevante interessenter senest 6 måneder efter, at forsøget er afsluttet, have gennemført en evaluering af de modtagne indberetninger, jf. § 7, og øvrige indhøstede erfaringer med reglerne i denne bekendtgørelse med henblik på stillingtagen til, om der er grundlag for buejagt på dåvildt, sikavildt og kronvildt efter forsøgsperiodens udløb.
§ 9. Miljøstyrelsen iværksætter i løbet af forsøgsperioden kontrollerede forsøg med henblik på at opnå viden om effektiviteten af buejagt på dåvildt, sikavildt og kronvildt.
Miljøstyrelsen fastlægger det nærmere indhold af disse forsøg.
Tilsyn § 10. Miljøstyrelsen påser overholdelsen af reglerne i denne bekendtgørelse.
Dispensation og klage § 11. Miljøstyrelsen kan i særlige tilfælde dispensere fra indberetningsfristen i § 7, stk. 1.
 § 12. Miljøstyrelsens afgørelser truffet efter denne bekendtgørelse kan ikke påklages til anden administrativ myndighed.
Straf § 13. Med mindre højere straf er forskyldt efter anden lovgivning, straffes med bøde den, der overtræder §§ 4-66.
Stk. 2. Straffen kan stige til fængsel i 2 år, hvis overtrædelsen er begået forsætligt eller ved grov uagtsomhed, og hvis der ved overtrædelsen er 1) voldt betydelig skade på de interesser, som loven tilsigter at beskytte, jf. § 1, stk. 1, i lov om jagt og vildtforvaltning, eller fremkaldt fare herfor, eller 2) opnået eller tilsigtet en økonomisk fordel for den pågældende selv eller andre.
 Stk. 3. Sker der ikke konfiskation af udbytte, som er opnået ved overtrædelsen, skal der ved udmåling af bøde tages særligt hensyn til størrelsen af en opnået eller tilsigtet økonomisk gevinst.
 Stk. 4. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Ikrafttræden § 14. Bekendtgørelsen træder i kraft den 1. september 2021.
 Stk. 2. Bekendtgørelsen ophæves automatisk den 1. september 2022.
 Stk. 3. Bekendtgørelse nr. 1073 af 27. august 2018 om forsøg med buejagt på dåvildt, sikavildt og kronvildt ophæves.
Miljøministeriet, den 20. august 2021 Lea Wermelin / Charlotte Brøndum Bilag 1 Krav til bue og pil, som må anvendes til forsøg med buejagt på dåvildt, sikavildt og kronvildt 1. Krav til buen og pilen¬Ved buejagt på dåvildt, sikavildt og kronvildt skal anslagsenergien (Eo) være mindst 80 joule og pilevægten mindst 33 gram.
 2. Krav til jagtodden (pilespidsen)¬Ved buejagt på dåvildt, sikavildt og kronvildt skal jagtodden være med fast spids, mindst 3-bladet, og have en skærende diameter på mindst 25 mm.
