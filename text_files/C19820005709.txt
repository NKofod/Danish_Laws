(Til samtlige ministerier og styrelser  

 m.v.) For at sikre den fornødne samordning m.v. af edb-anvendelsen inden for den  

 statslige forvaltning og de mest hensigtsmæssige dispositioner i forbindelse  

 med statslige edb-anskaffelser fastsættes følgende regler for anvendelse af  

 edb og anskaffelse af edb-udstyr til administrative, statistiske og  

 planlægningsmæssige opgaver.
I.
Etablering af edb-systemer 1. Lov om offentlige myndigheders registre gælder for  

 edb-systemer (edb-registre), der føres for den offentlige forvaltning, og som  

 indeholder personoplysninger.
 Ifølge lovens § 4, stk. 1, må sådanne edb-systemer, der føres for en  

 statslig myndighed, kun oprettes i henhold til godkendelse af vedkommende  

 minister efter forhandling med finansministeren  

 (administrationsdepartementet).
I registerloven omfatter begrebet »statslig myndighed« alle dele  

 af den offentlige forvaltning, der ikke hører under kommunalforvaltningen.  

 Forhandlingspligten efter loven påhviler derfor også institutioner som f.  

 eks.
Danmarks Nationalbank, Statsanstalten for Livsforsikring og Danmarks  

 Radio.
 2. Statslige myndigheders edb-systemer uden  

 personoplysninger skal ligeledes forhandles med administrationsdepartementet  

 inden oprettelsen.
 Efter aftale med administrationsdepartementet kan en myndighed, som  

 rutinemæssigt anvender edb ved løsningen af statistiske eller andre opgaver,  

 der ikke indebærer registrering af personoplysninger, uden forhandling i det  

 enkelte tilfælde udstrække anvendelsen af edb til opgaver af lignende type.
 3. Forhandlingen med administrationsdepartementet om  

 påtænkte edb-anvendelser skal ske så tidligt som muligt og senest, når  

 myndigheden har præciseret sine behov på en sådan måde, at der foreligger en  

 kravspecifikation, d.v.s. før forslag til systemløsning udarbejdes.
 Den foreskrevne forhandling kan finde sted i forbindelse med forelæggelse  

 af en langtidsplan for edb-anvendelse og -anskaffelser.
 4. Ændringer i et edb-system, som er så omfattende, at  

 der reelt udvikles et nyt edb-system, skal forelægges til forhandling, jfr.  

 dog pkt. 2, 2. punktum.
 5. For så vidt angår planer om etablering af  

 edb-systemer inden for de forvaltningsområder, hvor der efter aftale i  

 edb-samordningsrådet er nedsat samordningsudvalg, kan den foreskrevne  

 forhandling med administrationsdepartementet finde sted ved forelæggelse af  

 planerne i vedkommende samordningsudvalg.
6. Statslige og private tilskudsberettigede  

 institutioner under undervisningsministeriet, som ønsker at anvende edb til  

 administrative, statistiske og planlægningsmæssige formål, skal som hidtil  

 rette henvendelse til undervisningsministeriet.
Nærmere regler for disse  

 institutioners anvendelse af edb og anskaffelse af edb-kapacitet fastsættes  

 af undervisningsministeriet efter aftale med finansministeriet.
II.
Anskaffelse af edb-udstyr 7. Statslige myndigheder kan kun indgå aftale om  

 anskaffelse, d.v.s. køb, leje eller leasing af edb-udstyr (materiel og  

 basisprogrammel) efter forudgående godkendelse fra  

 administrationsdepartementet, jfr. dog pkt. 9.
8. Planer om udstyrsanskaffelser skal forelægges for  

 administrationsdepartementet så tidligt som muligt.
Forelæggelse skal ske,  

 før myndigheden endeligt specificerer kravene til udstyret og dermed inden en  

 eventuel udbudsforretning iværksættes.
9. Undtaget fra kravet om godkendelse er anskaffelser,  

 hvis samlede købspris er mindre end 300.000 kr. (ekskl. merværdiafgift) eller  

 anskaffelser, der sker som led i gennemførelsen af en langtidsplan for  

 edb-anvendelse og -anskaffelser, som er godkendt af  

 administrationsdepartementet.
I disse tilfælde skal  

 administrationsdepartementet efterfølgende skriftligt underrettes om  

 anskaffelsens formål, art og fabrikat samt pris og tidspunkt for  

 anskaffelsen.
10. Bestemmelserne i pkt. 7-9 gælder ligeledes for  

 anskaffelse af udstyr til elektronisk tekstbehandling.
Dog skal indberetning  

 om foretagne, ikke godkendelsespligtige anskaffelser af sådant udstyr ske til  

 direktoratet for statens indkøb.
 Af hensyn til den fremtidige etablering af tekstsøgesystemer i  

 forvaltningen bør det tilstræbes at vælge udstyr, der muliggør overførsel af  

 de behandlede tekster på maskinlæsbar form til sådanne systemer.
 11. For statslige og private tilskudsberettigede  

 institutioner under undervisningsministeriet gælder særlige regler, jfr.  

 punkt 6.
 12. Bestemmelserne i de standardkontrakter for køb,  

 leje og vedligeholdelse af edb-udstyr, som administrationsdepartementet har  

 udarbejdet til brug for statslige myndigheder, bør kun undtagelsesvis  

 fraviges.
III.
Konsulentbistand, indkøbsaftaler og udviklingsprojekter 13. Administrationsdepartementet yder eller anviser  

 bistand, herunder fra I/S Datacentralen af 1959, i forbindelse med etablering  

 af edb-systemer og ved valg og anskaffelse af edb- og tekstbehandlingsudstyr.
 Direktoratet for statens indkøb kan oplyse om eksisterende aftaler  

 vedrørende levering af edb- og tekstbehandlingsudstyr, herunder aftaler, som  

 Datacentralen har indgået med leverandører.
 Administrationsdepartementet samarbejder med teknologistyrelsen om  

 finansiering af aftaler mellem offentlige myndigheder og private  

 edb-virksomheder vedrørende udviklingsprojekter, forundersøgelser m.v.
IV.
Oplysningspligt og ikrafttræden 14. Administrationsdepartementet er berettiget til at  

 indhente alle oplysninger, som er nødvendige til varetagelse af  

 departementets opgaver efter dette cirkulære.
 15. Cirkulæret træder i kraft den 1. maj 1982.
 Finansministeriets cirkulære af 15. oktober 1964 om anskaffelse eller leje  

 af elektronisk databehandlingsmateriel, økonomiministeriets cirkulære nr. 52  

 af 18. marts 1966 om anvendelse af elektronisk databehandlingsteknik i  

 statsadministrationen samt finansministeriets cirkulæreskrivelse nr. 58 af  

 11. april 1975 om standardkontrakter for køb, leje og vedligeholdelse af  

 edb-udstyr ophæves.
