Under en verserende gældssaneringssag krævede skifteretten, at K's  

 pensionskonti ophævedes.
K anmodede P om overførsel af pensionskontiene til  

 andet pengeinstitut, hvilket P afslog.
P blev pålagt at overflytte kontiene.
Kendelse af 5. december 1990 i sag nr. 389/1990 (Gældssanering.
Overførsel  

 af pensionskonto.
Modregning).
 For klageren K, der var 63 år, indledtes der den 5. april 1989 en  

 gældssaneringssag.
Skifteretten krævede i forbindelse med gældssaneringssagen, at K's  

 indekskonto og selvpensioneringskonto skulle ophæves, således at provenuet  

 kunne udloddes til K's kreditorer.
K anmodede herefter pengeinstituttet P om  

 overførsel af K's indekskonto og selvpensioneringskonto til et andet  

 pengeinstitut.
P afslog anmodningen med henvisning til gældssaneringssagen.
 K indbragte sagen for Ankenævnet med påstand om, at P tilpligtedes at  

 overføre indekskontoen og selvpensioneringskontoen til andet pengeinstitut  

 hurtigst muligt.
 P nedlagde påstand om frifindelse.
 Ankenævnet tog K's påstand til følge med følgende bemærkninger:
 »Efter Ankenævnets faste praksis er et pengeinstitut i hvert fald i  

 almindelighed forpligtet til at efterkomme en begæring fra indehaveren af en  

 pensionskonto om overførsel af kontoen til et andet pengeinstitut eller til  

 et forsikringsselskab uden som betingelse herfor at kunne stille krav om, at  

 kunden indfrier en eventuel gæld til pengeinstitutet.
I det foreliggende tilfælde er der under K's gældssaneringssag som  

 betingelse for at meddele gældssanering af skifteretten stillet krav om, at  

 K's indekskonto ophæves, således at provenuet kan udloddes til de af  

 gældssaneringen omfattede kreditorer, ligesom der er stillet krav om, at  

 indeståendet på selvpensioneringskontoen udloddes til kreditorerne i  

 forbindelse med frigivelsen ved bindingsperiodens ophør i december 1990.  

 Formålet med den begærede overførsel af de to konti er at sikre, at  

 provenuet, henholdsvis indeståendet, kan anvendes på den nævnte måde.
Dette  

 formål kan ikke betegnes som illoyalt, medens P omvendt ville opnå en  

 ubegrundet særfordel, såfremt konsekvensen af gældssaneringen blev, at P fik  

 adgang til at foretage modregning i provenuet ved ophævelse af indekskontoen,  

 henholdsvis indeståendet på selvpensioneringskontoen.
På denne baggrund findes der ikke at være grundlag for at fravige den  

 nævnte praksis om ret til at forlange overførsel af en pensionskonto til et  

 andet pengeinstitut.
Selv om der måtte gælde et vist opsigelsesvarsel for de  

 to konti, findes P i den foreliggende særlige situation ikke at burde kunne  

 påberåbe sig dette, og K's påstand tages derfor i det hele til følge.« P har i medfør af Ankenævnets vedtægters § 11, stk. 2, meddelt, at P ikke  

 ønsker at være bundet af kendelsen.
