Bekendtgørelse om fastsættelse af grænser for besiddelse af råvarederivater1) I medfør af § 128, stk. 1, i lov nr. 650 af 8. juni 2017 om kapitalmarkeder fastsættes:
 § 1. Bekendtgørelsen finder anvendelse for råvarederivater, der handles gennem handelskontrakter på en markedsplads, der er underlagt Finanstilsynets tilsyn, og gennem økonomisk tilsvarende OTC-kontrakter.
 § 2. Finanstilsynet fastsætter grænser for, hvor stor en nettoposition en person må besidde i et råvarederivat, der er omfattet af § 1.
 Stk. 2. Finanstilsynet fastsætter grænserne i overensstemmelse med Kommissionens delegerede forordning (EU) 2017/591 af 1. december 2016 om supplerende regler til Europa-Parlamentets og Rådets direktiv 2014/65/EU for så vidt angår reguleringsmæssige tekniske standarder for anvendelse af positionslofter på råvarederivater.
 Stk. 3. Finanstilsynet reviderer grænserne, når der er en betydelig forandring i det disponible udbud, antallet af åbne positioner eller en anden væsentlig forandring på markedet for det pågældende råvarederivat.
 Stk. 4. Finanstilsynet offentliggør de fastsatte grænser på Finanstilsynets hjemmeside.
 § 3. Bekendtgørelsen træder i kraft den 3. januar 2018.
Finanstilsynet, den 24. november 2017 Jesper Berg / Anne Bruun 1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2014/65/EU af 15. maj 2014 om markeder for finansielle instrumenter og om ændring af direktiv 2002/92/EF og direktiv 2011/61/EU, EU-Tidende 2014, nr.
L 173, side 349.
