Rigsadvokatmeddelelsen, afsnittet: Færdsel - Håndholdt mobiltelefon (færdselslovens § 55 a) Revideret 9. december 2014 1. Overblik og tjekliste 2. Politiets efterforskning og sagsbehandling 3. Forberedelse 4. Jura 5. Straf og andre retsfølger 5.1. Strafpåstanden for overtrædelse af færdselslovens § 55 a Efter færdselslovens § 55 a må førere af køretøjer under kørsel ikke benytte sig af håndholdte mobiltelefoner.
 Forbuddet gælder førere af ethvert køretøj, dvs. også cyklister, jf. færdselslovens § 2, nr. 10, og i visse tilfælde kørestolsbrugere, jf. færdselslovens § 2, nr. 13 og § 13 modsætningsvis.
 Forbuddet gælder endvidere også for ridende, jf. færdselslovens § 2, nr. 10.
Bødetaksterne på færdselsområdet blev revideret ved lov nr. 184 af 8. marts 2011, og gælder for overtrædelser begået 1. januar 2012 eller senere.
Se herom i rigsadvokatmeddelelsen afsnittet om Færdsel  Generelle retningslinjer for sanktionspåstande i færdselssager.
 Minimumsbøden for overtrædelser af færdselsloven og forskrifter udstedt i medfør heraf skal som udgangspunkt fastsættes til 1.000 kr. for motordrevne køretøjer, jf. færdselslovens § 118 a, stk. 1. For visse overtrædelser, som indebærer en særlig færdselssikkerhedsmæssig risiko, skal der derimod udmåles en skærpet bøde.
Benyttelse af håndholdt mobiltelefon under kørsel anses for at indebære en særlig færdselssikkerhedsmæssig risiko.
Bøden for overtrædelse af færdselslovens § 55 a, skal derfor som udgangspunkt fastsættes til 1.500 kr.
Bøden for cyklisters anvendelse af håndholdt mobiltelefon skal som udgangspunkt fastsættes til 1.000 kr.
Se herom i rigsadvokatmeddelelsen afsnittet om Færdsel  Cyklister (fl §§ 49-50).
 Bøden for ridendes anvendelse af håndholdt mobiltelefon skal som udgangspunkt fastsættes til 1.000 kr. svarende til bøden for cyklisters anvendelse af håndholdt mobiltelefon.
