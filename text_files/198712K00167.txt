Nr LSF 167 Forslag til Lov om ændring af lov om kapitaltilførselsafgift (Refusion af  

 afgift til Grønland) Fremsat af skatteministeren den 14. januar 1988 Vedtaget ved tredjebehandling den 18. februar 1988 Lov nr. 131 af 22/03/1988 § 1 I lov om kapitaltilførselsafgift, jf. lovbekendtgørelse nr. 589 af 2. september 1986, foretages følgende ændring:
 I § 12 indsættes som stk. 5:
»Stk. 5. Kapitaltilførselsafgift, der efter lovens regler er indbetalt af afgiftspligtige selskaber m.v. med vedtægtsmæssigt hjemsted i Grønland, tilfalder den grønlandske landskasse.« § 2 Loven træder i kraft dagen efter bekendtgørelsen i Lovtidende og har virkning for afgifter, der er indbetalt den 1. januar 1987 eller senere.
Oprindeligt fremsat forslag § 1 I lov om kapitaltilførselsafgift, jf. lovbekendtgørelse nr. 589 af 2. september 1986, foretages følgende ændring:
 I § 12 indsættes som stk. 5:
»Stk. 5. Kapitaltilførselsafgift, der efter lovens regler er indbetalt af afgiftspligtige selskaber m.v. med vedtægtsmæssigt hjemsted i Grønland, tilfalder den grønlandske landskasse.«.
§ 2 Loven træder i kraft dagen efter bekendtgørelsen i Lovtidende og har virkning for afgifter, der er indbetalt den 1. januar 1987 eller senere.
Bemærkninger til lovforslaget Formålet med lovforslaget er at overføre kapitaltilførselsafgift, der er indbetalt af afgiftspligtige selskaber m.v. med vedtægtsmæssigt hjemsted i Grønland, til den grønlandske landskasse.
Lovforslaget er en følge af Grønlands udtræden af De europæiske Fællesskaber.
Lovforslagets indhold Kapitaltilførselsafgiften blev indført ved lov nr. 284 af 23. maj 1973. Baggrunden herfor var Danmarks medlemsskab af De europæiske Fællesskaber.
Ifølge EF-Rådets direktiv af 17. juli 1969 om kapitaltilførselsafgift (69/335/EØF) skulle alle medlemsstaterne senest den 1. juli 1973 have ophævet alle andre afgifter end kapitaltilførselsafgift for tilførsel af eller indskud af kapital i erhvervsdrivende selskaber m.v.
Hidtil var denne indirekte skat i Danmark blevet opkrævet i form af stempelafgift.
Loven om kapitaltilførselsafgift gælder for Danmark og Grønland men ikke for Færøerne.
Efter Grønlands udtræden af De europæiske Fællesskaber den 1. januar 1985 er der opnået enighed mellem Grønland og Danmark om, at selskaber m.v., der er hjemmehørende i Grønland, fortsat skal betale kapitaltilførselsafgift.
Samtidig er der fremsat ønske om, at Danmark skal opkræve afgiften, og at den herefter skal tilfalde den grønlandske landskasse.
På grund af den frie kapitalbevægelighed mellem Grønland og Danmark er det ønskeligt, at reglerne om kapitaltilførselsafgift er ens i de to dele af riget.
Når det fra grønlandsk side ønskes, at Danmark fortsat skal opkræve afgiften, skyldes det, at selskaber med hjemsted i Grønland registreres i det danske aktieselskabsregister.
Grønland har ikke noget aktieselskabsregister og vil derfor have vanskeligheder med at konstatere, hvornår der sker kapitaltilførsel.
På denne baggrund stilles der forslag om, at kapitaltilførselsafgift, der efter lovens regler er indbetalt af afgiftspligtige selskaber m.v. med vedtægtsmæssigt hjemsted i Grønland, skal tilfalde den grønlandske landskasse.
Refusionsordningen foreslås indsat i lovens § 12 som et nyt stykke 5.
Efter forslaget vil kapitaltilførselsafgiften ved stiftelse af et selskab tilfalde den del af riget, hvor selskabet ved registreringen i aktieselskabsregistret har vedtægtsmæssigt hjemsted.
Hvis et selskab ændrer sit vedtægtsmæssige hjemsted og samtidig foretager en afgiftsmæssig disposition, tilfalder afgiften den del af riget, hvortil selskabet har ændret sit hjemsted.
Når refusionen er begrænset til indbetalt afgift, skyldes det, at der efter lovens § 12, stk. 1, er en frist på i alt 6 uger for betalingen af kapitaltilførselsafgift.
Den nærmere administration af refusionsordningen vil blive drøftet med Grønlands Hjemmestyre.
Efter lovforslaget skal der foretages refusion af afgift, der er indbetalt den 1. januar 1987 eller senere.
Efter udtræden af De europæiske Fællesskaber havde Grønland også mulighed for at udtræde af loven om kapitaltilførselsafgift.
Det er anslået, at det beløb, som med den foreslåede refusionsordning skal udbetales fra Danmark til Grønland, vil være ca. 300.000 kr.
 årligt.
 Lovforslaget har været forelagt for Grønlands Hjemmestyre.
Lov om kapitaltilførselsafgift er senest ændret ved lov nr. 253 af 22. maj 1986, jf.
Folketingstidende 1985-1986 sp. 7828, 8513, 10572, 10773; tillæg A sp. 4969, tillæg B sp. 1421 og tillæg C sp. 513.
Bemærkninger til de enkelte bestemmelser Til § 1 Som omtalt i bemærkningerne til lovforslaget stilles der forslag om, at kapitaltilførselsafgift, der er indbetalt af afgiftspligtige selskaber m.v. med hjemsted i Grønland, skal tilfalde den grønlandske landskasse.
Den nærmere administration af ordningen skal aftales med Grønlands Hjemmestyre.
Til § 2 Efter lovforslagets § 2 træder loven i kraft dagen efter bekendtgørelsen i Lovtidende og har virkning for afgifter, der er indbetalt den 1. januar 1987 eller senere.
Bilag I dette bilag er (med mindre skrift) indsat den gældende formulering af de bestemmelser der berøres af lovforslaget § 1 I lov om kapitaltilførselsafgift, jf. lovbekendtgørelse nr. 589 af 2. september 1986, foretages følgende ændring:
 I § 12 indsættes som stk. 5:
»Stk. 5. Kapitaltilførselsafgift, der efter lovens regler er indbetalt af afgiftspligtige selskaber m.v. med vedtægtsmæssigt hjemsted i Grønland, tilfalder den grønlandske landskasse.«.
§ 12. Afgiftsmyndigheden fastsætter afgiften, som forfalder til betaling 4 uger efter, at der er givet den afgiftspligtige meddelelse om den beregnede afgift, med sidste rettidige betalingsdag 14 dage senere.
Betales afgiften ikke rettidigt, skal der betales en rente på 1 pct. for hver påbegyndt måned fra forfaldsdagen.
Hvis sidste rettidige betalingsdag falder på en helligdag eller en lørdag, anses betaling den følgende hverdag for rettidig.
Stk. 2. Renten efter stk. 1 afrundes opad til nærmeste kronebeløb, som kan deles med 10.
Stk. 3. Den afgiftspligtige kan ikke ved at klage over afgiftsberegningen unddrage sig forpligtelsen til at indbetale den forfaldne afgift.
Hvis klagen medfører tilbagebetaling af afgift, ydes der den afgiftspligtige en rentegodtgørelse på 12 pct. årlig fra betalingstidspunktet.
Hvis klagen medfører en forhøjelse af afgiften, gælder stk. 1.
Stk. 4. Afgiftsmyndigheden kan give den afgiftspligtige henstand med betalingen af den påklagede afgift på betingelse af, at der betales renter med 1 pct. for hver påbegyndt måned, henstanden omfatter.
