Kendelse fra Pressenævnet i sag nr.  

 91/2002 ProConsult ved [K] har klaget til Pressenævnet over  

 en artikel bragt den 17. september 2002, idet man mener, at god presseskik er  

 tilsidesat.
Der er endvidere klaget over, at bladet har afvist at bringe et  

 genmæle.
 På forsiden af Børsen den 17. september 2002  

 hed det i en notits, der henviste til en artikel i bladet:
"En dyr affære.
Det kalder  

 udviklingsvirksomheden Excitor sit bekendtskab med virksomhedsmægleren  

 Pro Consult, der tog 187.500 kr. for at skaffe 250.000 kr. og en  

 bestyrelsesformand.
Side 7." I artiklen med overskriften "Mægler scorer  

 fedt på iværksættere" hed det i en  

 underoverskrift:
"Virksomhedsmægleren Pro Consult er harm over  

 Vækstfondens indblanding i kapitalmarkedet gennem Dansk Business Angel  

 Netværk." I artiklen hed det:
"Kapitaltilførsel Af  Christina  Boutrup Det kan koste en nystartet virksomhed 187.500 kr. at  

 få en privat rådgiver til at skaffe 250.000 kr. og en  

 bestyrelsesformand.
Det må udviklingsvirksomheden Excitor til sin store  

 forundring betale for sit korte bekendtskab med mæglervirksomheden Pro  

 Consult, der ejes af [K].
"Der er noget, der hedder etik og moral, og der er  

 noget, der hedder malkning af små virksomheder.
Jeg har forsøgt  

 at få en fornuftig aftale med [K] om, at vi kunne betale et mindre  

 beløb og stoppe jagten på investorer i et stykke tid, men det  

 var han ikke interesseret i," siger  Lars  Graversen, stifter af  

 Excitor.
Holder sig til kontrakt Han har fået den tidligere Magasin-chef  Stig  

  Bøgh  Karlsen som bestyrelsesformand og business angel og  

 foretrækker en lille pause i jagten på kapital.
Men [K] er hverken til at hugge eller stikke i.
Han holder  

 sig til kontrakten, der fastsætter et minimumsgebyr til 150.000 kr.
"Det fremgik klokkeklart af kontrakten, at der var  

 tale om et minimumsgebyr for at skaffe fem-syv mio. kr., men så valgte  

 de at gå.
Jeg går ud fra, at de vil skaffe resten af kapitalen  

 gennem  Stig  Bøgh  Karlsens venner i Dansk Business Angel  

 Netværk og så slippe for at betale vores gebyr," siger [K] i  

 en bitter tone.
Han er vred over vækstfondens initiativ med at  

 oprette et netværk (DBAN), hvor business angels kan møde  

 kapitalhungrende iværksættere uden at betale for det.
Det er  

 konkurrenceforvridende, mener han.
Lars  Graversen kendte ikke DBAN, da han kort efter den  

 11. september sidste år løb panden mod lutter lukkede  

 døre i venturebranchen.
Derfor tog han kontakt til Pro Consult, og det  

 endte med at blive en dyr affære.
Anbefaler netværk "Jeg vil anbefale andre iværksættere at  

 gå til DBAN, hvor der er kompetente folk, som interesserer sig for,  

 hvordan virksomheden går.
Det eneste [K] er interesseret i er hans  

 mæglersalær, og det kan i værste fald føre til  

 konkurs for en lille virksomhed," siger den 34-årige  

 iværksætter, som er heldig med, at hans virksomhed går  

 godt.
Kritik imødegås De andre virksomhedsmæglere, Børsen har talt  

 med, forstår ikke [K]s irritation over det offentligt støttede  

 netværk.
"Vi er utrolig glade for DBAN, for netværket  

 gør det lettere for os at finde frem til de helt rigtige business  

 angel, som matcher vores kunders behov.
Det hele handler jo om at tilbyde det  

 rigtige til virksomhederne   og ikke om særinteresser," siger  

  Carsten  Birk  Nielsen, som driver enkeltmandsvirksomheden CBN Finance &  

 Consult A/S.
Heller ikke  Johan  Jensen, partner i Advizor,  

 forstår [K]s frustration over det offentlige netværk.
Han  

 opfatter på ingen måde DBAN som en konkurrent." Den 18. september 2002 anmodede klager bladet om at bringe  

 et genmæle.
 Den 19. september 2002 afviste bladet at bringe et  

 genmæle.
 Klageren har indledningsvis oplyst, at bladets journalist  

 den 16. september 2002 forelagde indholdet af artiklen for [K], der svarede,  

 at væsentlige dele af artiklen var direkte usand. [K]s indsigelser  

 medførte imidlertid ikke ændringer i artiklen.
Klageren har anført, at det er usandt, når  

 adm. direktør  Lars  Graversen, Excitor A/S, udtaler, at han har  

 forsøgt at få en fornuftig aftale med [K] om, at man kunne  

 betale et mindre beløb og stoppe jagten på investorer et stykke  

 tid.
Klager har ikke modtaget en sådan henvendelse.
Klager har  

 tværtimod rykket flere gange for at få en dialog om klagers  

 resthonorar, men det har  Stig  Bøgh  Karlsen ikke været  

 interesseret i.
Klager har henvist til e-mail af 22. august 2002 fra klager  

 til  Stig  Bøgh  Karlsen.
Klager har blot modtaget en opsigelse fra  

 Excitors side den 20. august 2002, idet selskabet alligevel ikke havde behov  

 for en kapitaltilførsel på 5-7 mio. kr. som planlagt, men  

 på det tidspunkt var det meste af klagers arbejde udført.
Klageren har videre anført, at det ligeledes er  

 forkert, når bladet anfører, at  Lars  Graversen  

 "foretrækker en lille pause i jagten på kapital".  

 Klager har ikke modtaget en anmodning om at holde en pause i søgningen  

 efter kapital.
Tværtimod forespørger  Lars  Graversen den 4.  

 juli 2002, om vi snart skal have de yderligere planlagte investorer på  

 banen.
Det er endvidere usandt, når bladet skriver "Men [K] er  

 hverken til at hugge eller stikke i.
Han holder sig til kontrakten, der  

 fastsætter et minimumsgebyr til 150.000 kr.". Klager har henvist  

 til ovennævnte e-mail til  Stig  Bøgh  Karlsen.
Klageren har yderligere anført, at det er forkert,  

 at Excitors bekendtskab med ProConsult blev en "dyr affære",  

 idet der er tale om normalt mæglerhonorar, som Excitor havde mulighed  

 for at få reduceret, men man ønskede ikke at gøre brug af  

 denne mulighed.
Udsagnet fra  Lars  Graversen om, at "Det eneste [K] er  

 interesseret i er hans mæglersalær, og det kan i værste  

 fald føre til konkurs for en lille virksomhed" er ligeledes  

 usandt, jf. blandt andet klagers e-mail til  Stig  Bøgh  Karlsen.  

 Excitor var ikke interesseret i at finde en løsning, og derfor var det  

 nødvendigt at tage hele klagers fordring til inkasso.
Det er i  

 øvrigt indlysende forkert, at en virksomhed, der får  

 tilført 250.000 kr. og som alligevel ikke har brug for de planlagte  

 5-7 mio. kr. i kapitaltilførsel, skulle være konkurstruet  

 på grund af et honorar på 187.500 kr.
Klageren har endelig anført, at bladet har handlet  

 i strid med god presseskik, idet man bevidst og mod bedre vidende har bragt  

 usandheder, som man undlader at kontrollere rigtigheden af.
Endvidere har  

 bladet bragt en artikel, der er kraftigt farvet af journalistens personlige  

 opfattelse og bevidste skadevoldende hensigt, ligesom bladet har undladt at  

 bringe angreb og svar på samme måde.
Bladet har afvist at have tilsidesat god presseskik.  

 Artiklens opbygning er gængs journalistik.
Først ridses  

 konflikten op i indledningen, derefter kommer den ene part til orde og  

 efterfølgende forsvarer den angrebne part sig.
Artiklen blev  

 før publicering forelagt for [K], der ikke ønskede at  

 ændre sine udtalelser.
Bladet har i den forbindelse oplyst, at den aktuelle  

 artikel blot var én af flere om erfaringerne med de såkaldte  

 Business Angels.
Artiklen var initieret af [K], der henvendte sig til bladet,  

 fordi han var utilfreds med en af de personer, der optrådte i  

 artikelserien og desuden var utilfreds med DBAN. [K]s udtalelser blev  

 researchet og førte til den indklagede artikel.
Bladet har videre anført, at journalisten bag  

 artiklen ikke kan genkende referatet af de førte samtaler.
Der er  

 intet belæg for, at bladet skulle "udbrede usande påstande  

 med det klare formål at nedsætte ProConsult eller min ([K]s)  

 agtelse i erhvervslivet". Bladet har i øvrigt ved flere  

 lejligheder omtalt både klager og [K] i andre sammenhænge.
 Bladet har endelig oplyst, at man efter opfordring fra  

 Vækstfonden og DBAN sammen med andre erhvervsvirksomheder var sponsor  

 på en konference den 18. september 2002, men har i øvrigt ingen  

 tilknytning til DBAN.
I sagens behandling har følgende  

 nævnsmedlemmer deltaget: Niels Grubbe, Finn Rowold, Kaare R.
Skou og  

 Kirsten Dyregaard.
 Pressenævnet udtaler:
 Det følger af medieansvarslovens § 36, stk. 1, at  

 en anmodning om genmæle i massemedierne over for oplysninger af faktisk  

 karakter, som er egnet til at påføre nogen økonomisk  

 eller anden skade af betydning, og som er bragt i et massemedie, skal tages  

 til følge, medmindre oplysningernes rigtighed er utvivlsom.
I artiklen omtales en konflikt mellem Excitor og klager,  

 ProConsult, omkring størrelsen af et mæglerhonorar.
I den  

 forbindelse fremkommer den administrerende direktør fra Excitor med  

 sin opfattelse af sagen, ligesom [K] fra ProConsult får lejlighed til  

 at kommentere sagen.
 Under hensyn til at det er Excitors administrerende  

 direktørs vurdering af sagsforløbet, der er kommet til udtryk i  

 artiklen   enten ved direkte citat, eller ved at bladet i øvrigt har  

 gengivet dennes opfattelse   finder nævnet, at der ikke er grundlag for  

 genmæle.
Nævnet finder, at bladet i tilstrækkeligt  

 omfang har efterprøvet oplysningerne og ladet klager komme til orde,  

 og bladet har derfor ikke handlet i strid med god presseskik.
Nævnet  

 finder i øvrigt ikke, at der er grundlag for at fastslå, at  

 journalisten bag artiklen skulle have haft en bevidst skadevoldende  

 hensigt.
 Afsagt den 23. oktober 2002.
