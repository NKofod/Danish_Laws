Bekendtgørelse om begrænsning i adgangen for visse skattepligtige til at ændre oplysninger om indkomster og fradrag i selvangivelsen og årsopgørelsen I medfør af § 1 A, stk. 1, i skattekontrolloven, jf. lovbekendtgørelse nr. 819 af 27. juni 2011, som ændret ved lov nr. 927 af 18. september 2012, fastsættes:
 § 1. En skattepligtig som nævnt i § 2, stk. 1 eller 2, kan ikke ved anvendelse af TastSelv-internet på SKATs hjemmeside (www.skat.dk) eller ved selvangivelse på anden måde ændre oplysninger, som en indberetningspligtig har indberettet til SKAT eller har undladt at indberette om de indkomster og fradrag, som er nævnt i § 3. Dog vil skattepligtige kunne henføre indberettet lønindkomst til udenlandsk lønindkomst, ligesom selvstændigt erhvervsdrivende vil kunne ændre placeringen i den skattepligtiges økonomi af oplysninger omfattet af § 3, nr. 10, 11 og 13.
 Stk. 2. For skattepligtige, som anvender forskudt indkomstår, finder bestemmelserne i denne bekendtgørelse ikke anvendelse.
 § 2. Følgende fysiske personer, der for indkomståret har været fuldt skattepligtige uden samtidig at have været begrænset skattepligtige til landet, kan ikke ændre oplysninger fra indberetningspligtige:
 1) Personer, som modtager en årsopgørelse efter de regler, som skatteministeren har fastsat i medfør af skattekontrollovens § 1, stk. 5, om fysiske personers modtagelse af en årsopgørelse i stedet for en selvangivelse.
 2) Personer, som alene modtager oplysninger om indberettede tal til brug for årsopgørelsen efter skattekontrollovens § 1, stk. 6.
 3) Selvstændigt erhvervsdrivende.
 4) Hovedaktionærer med indkomst fra udlandet eller ejerbolig i udlandet.
 Stk. 2. Fysiske personer, som for indkomståret har været begrænset skattepligtige til landet, og som modtager en årsopgørelse efter de regler, som skatteministeren har fastsat i medfør af skattekontrollovens § 1, stk. 5, om fysiske personers modtagelse af en årsopgørelse i stedet for en selvangivelse, kan ikke ændre oplysninger fra indberetningspligtige.
 § 3. De indkomster og fradrag, som er omfattet af § 1, er:
 1) Jubilæumsgratiale og fratrædelsesgodtgørelse mv. før fradrag af AM-bidrag.
 2) Hædersgaver.
 3) Pensioner, dagpenge m.v. og stipendier fra Styrelsen for Videregående Uddannelser og Uddannelsesstøtte.
 4) Tilbagebetalt kontanthjælp, introduktionsydelse m.v.
 5) Fagligt kontingent, højst 3.000 kr.
 6) Bidrag til A-kasse, efterlønsordning og fleksydelse.
 7) Gaver til almennyttige foreninger.
 8) Donationer til forskning og gaver til kulturinstitutioner.
 9) Lønindkomst, bestyrelseshonorar og personalegoder, der er A-indkomst, f.eks. fri bil og fri telefon før fradrag af AM-bidrag.
 10) Honorarer, indkomst ved hushjælp og værdien af visse personalegoder før fradrag af AM-bidrag.
11) Uddelinger fra foreninger og fonde m.v.
Gruppelivsforsikring betalt af pensionskasse.
Visse personalegoder.
 12) Bidrag og præmie til privattegnet ratepension og ophørende alderspension (højst 50.000 kr.).
 13) Udlodning fra investeringsselskab/-forening, hvor der er indeholdt udbytteskat.
 14) Renteudgifter af studielån.
 § 4. Bekendtgørelsen træder i kraft den 1. juni 2013 og har virkning fra indkomståret 2013.
 Stk. 2. Samtidig ophæves bekendtgørelse nr. 851 af 14. august 2012 om bekendtgørelse om begrænsning i borgernes adgang til at ændre visse oplysninger om indkomster og fradrag i årsopgørelsen samt om borgernes underretning af SKAT om en for lav skatteansættelse.
