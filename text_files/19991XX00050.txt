Skriftlig fremsættelse (13. oktober  

 1999) Erhvervsministeren (Pia Gjellerup) :
 Hermed tillader jeg mig for Folketinget  

 at fremsætte:
Forslag til lov om ændring af sømandsloven  

 (Tjenestefrihed ved pårørendes sygdom eller ulykke) (Lovforslag nr.
L 39).
Forslaget gennemfører for  

 søfartsområdet en bestemmelse om tjenestefrihed uden løn  

 ved pårørendes sygdom eller ulykke (force majeure reglen), som  

 er indeholdt i rammeaftalen om forældreorlov.
Aftalen er indgået  

 af de sociale parter i EU (UNICE, CEEP og EFS).
Efter Rådets direktiv 96/34/EF skal medlemsstaterne  

 sikre, at rammeaftalen gennemføres.
Søfartserhvervets parter  

 har ikke på samme måde som på landjorden kunnet enes om at  

 gennemføre force majeure reglen via de kollektive overenskomster.
Det  

 er derfor nødvendigt med lovgivning.
Efter den nugældende sømandslov kan en  

 søfarende, som efter forhyringen får besked om, at vedkommendes  

 ægtefælle eller barn er afgået ved døden eller er  

 alvorligt sygt, hæve ansættelsesaftalen og rejse hjem.
Denne  

 bestemmelse ophæves og i stedet sikres den søfarende  

 tjenestefrihed under ansættelsen, når familiemæssige  

 årsager gør den søfarendes tilstedeværelse i  

 hjemmet påtrængende nødvendig.
Rederen skal som hidtil afholde udgifterne til  

 afløser.
Den søfarende skal normalt selv afholde sine  

 rejseomkostninger, medmindre andet aftales med rederen.
Rammeaftalens øvrige bestemmelser vedrører  

 forældreorlov.
De er allerede gennemført ved lov om orlov, der  

 også gælder for søfartsområdet.
 Med disse bemærkninger og idet jeg i øvrigt  

 henviser til bemærkningerne til lovforslaget, skal jeg hermed anbefale  

 lovforslaget til Folketingets velvillige behandling.
