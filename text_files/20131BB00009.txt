Fremsat den 8. oktober 2013 af Mike Legarth (KF), Lars Barfoed (KF) og Brian Mikkelsen (KF) Forslag til folketingsbeslutning om at fastfryse grundskylden på 2013-niveau Regeringen pålægges inden udgangen af 2013 at fremsætte lovforslag, som med forbehold for ændringer i de kommunale grundskyldssatser fastfryser grundskylden på dens niveau i 2013, således at der herefter alene sker inflationsregulering.
Bemærkninger til forslaget Beslutningsforslaget er en lidt revideret genfremsættelse af beslutningsforslag nr.
B 83 fra Folketingsåret 2011-12. Der henvises til Folketingstidende 2011-12, A, B 83 som fremsat, side 1ff, F, møde 84 side 46 ff, B, side 1 ff, og F, møde 97 side 79.
Når stigningerne i grundskylden som følge af bl.a. de seneste ejendomsvurderinger fra SKAT slår fuldt ud igennem, vil de kommunale boligskatter stige med eksempelvis 7.200 kr. om året for et  gennemsnitshus i Rødovre, 55.400 kr. på Frederiksberg, 11.900 kr. i København og 4.200 kr. i Aarhus, jf. beregninger fra bl.a.
Danske Bank den 13. juni 2013.
Det Konservative Folkeparti mener, at grundskylden bør fryses fast på sit niveau for 2013, så denne voldsomme stigning i ejendomsskatterne undgås.
For det er af afgørende betydning for danskernes mulighed for at planlægge egen tilværelse og forvalte både fritid og arbejdsliv, at der grundlæggende står ro om deres økonomiske forhold.
Og for de danske familier er det af stor vigtighed at have mulighed for at have et hjem, der lader familielivet hænge sammen, og at der er mulighed for at sælge ens bolig og købe en ny, når det af hensyn til skolegang, arbejdsliv eller familieforhold i øvrigt måtte være påkrævet.
Og stigende boligskatter vil kun gøre det sværere at sælge ens bolig og dermed have den fornødne fleksibilitet og frihed.
Det er samtidig nødvendigt for væksten i den samlede danske økonomi, at der ikke alene er gang i eksporten, men også i det private forbrug.
En af forudsætningerne for et passende niveau for det samlede privatforbrug er, at danskerne har tillid til deres økonomiske situation, ligesom boligmarkedet er vigtigt for samfundsøkonomien, fordi bolighandler øger efterspørgslen på håndværkere, møbler, flyttemænd og en række andre ydelser.
Men højere boligskatter gør det endnu sværere at sælge boliger.  Endnu flere vil blive låst fast, og endnu færre vil have mod på at investere i ny bolig.
Med en fastfrysning af grundskylden vil danskerne derimod i højere grad turde handle bolig.  Også af den grund er det vigtigt, at boligskatterne holdes i ro.
Det Konservative Folkeparti bemærker endvidere, at det for mange kommuner vil være overordentlig vanskeligt at holde boligejerne skadesløse ved at sænke grundskyldspromillen.
Det kommunale tilskuds- og udligningssystem fungerer nemlig sådan, at de øgede indtægter fra stigende ejendomsvurderinger i vidt omfang ikke tilfalder den enkelte kommunekasse.
Men alligevel skal kommunerne bære provenutabet ved en promillesænkning.
Derfor er et nationalt skattestop for grundskylden, som ikke belaster de enkelte kommuner, påkrævet.
Det Konservative Folkeparti er af den opfattelse, at skattetrykket i Danmark, som er det højeste i OECD, er for højt.
Det fjerner en del af borgernes frihed og individuelle ansvar, og det går ud over virksomhedernes muligheder for at generere arbejdspladser og velstand i det hele taget.
En fastfrysning af boligskatterne skal således ikke ses som en modsætning til lettelser i skatten på arbejde, men som et supplement hertil.
Endelig bemærker Det Konservative Folkeparti, at forslaget naturligvis ikke må være til hinder for, at der sker en korrektion af de ejendomsvurderinger, der har været foretaget forkert af SKAT, jf.
Rigsrevisionens nylige kritik.
Fastfrysningen skal naturligvis ske med udgangspunkt i de korrekte værdier.
 En inflationsregulering vil ikke i sig selv udgøre noget provenutab for stat eller kommuner, men i forhold til eksisterende planer for en samlet dansk økonomi i balance i 2020 vurderes forslaget at medføre et mindreprovenu, der beløber sig til 6,7 mia. kr. årligt i 2020, som bør finansieres af en tilsvarende lavere stigning i det offentlige forbrug.
Skriftlig fremsættelse Mike Legarth (KF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at fastfryse grundskylden på 2013-niveau.
(Beslutningsforslag nr.
B 9) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
