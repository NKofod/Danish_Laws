Nr BR 171 Beretning over Forslag til lov om ændring af lov om forsikringsaftaler  

  

 Nr L 171 1986-87, 1. samling Afgivet af retsudvalget Afgivet: 19870809 Udvalget har behandlet lovforslaget i nogle møder og har herunder stillet spørgsmål til justitsministeren, som denne har besvaret skriftligt, et af disse er optrykt som bilag til beretningen.
Udvalget har endvidere modtaget mundtlig henvendelse fra Landsforeningen for bøsser og lesbiske.
Henvendelsen er optrykt som bilag til beretningen.
Udvalget har taget til efterretning, at der ikke for nærværende vil ske anvendelse af et særligt skema eller på anden vis blive søgt oplysninger om nedsat immunforsvar, og at Assurandør-Societetet i øvrigt har tilkendegivet, at der ikke vil ske nogen registrering, som med sikkerhed eller overvejende sandsynlighed vil kunne henføres til forsikringstagerens seksuelle forhold.
På denne baggrund finder udvalget ikke, at der er nogen aktuel anledning til en lovændring.
Udvalget ønsker dog at tilkendegive, at man fortsat vil følge situationen nøje, og henviser i den forbindelse til det forslag om motiveret dagsorden, som blev vedtaget af Folketinget den 31. marts 1987, og som fastlægger grundlaget for den danske indsats mod sygdommen AIDS.
 Der lægges i den forbindelse særlig vægt på, at indsatsen bl.a.
bygger på anonymitet og frivillighed og bør modvirke diskrimination, idet dette er forudsætningen for, at så mange som muligt kontakter sundhedsmyndighederne eller på anden måde er modtagelige for information om, hvordan smittespredning begrænses.
Det er derfor udvalgets opfattelse, at det vil virke uheldigt på den fortsatte indsats mod sygdommen AIDS, hvis private eller offentlige myndigheder direkte eller indirekte modvirker disse grundlæggende principper.
 P.u.v.
Hagen Hagensen formand Et af udvalgets spørgsmål og justitsministerens svar herpå Spørgsmål 1:
Udvalget anmoder ministeren om at anmode Forbrugerrådet og Sundhedsstyrelsen om en udtalelse om lovforslaget.
 Svar:
 Forbrugerrådets og Sundhedsstyrelsens udtalelse vedlægges.
FORBRUGERRÅDET Den 27. marts 1987 Justitsministeriet Lovafdelingen Slotholmsgade 10 1216 København K Med skrivelse af 17. februar 1987, journal nr.
L.A. 1987-46002-168, har Justitsministeriet til brug ved behandlingen i Folketingets Retsudvalg anmodet Forbrugerrådet om en udtalelse om et forslag til lov om ændring af lov om forsikringsaftaler fremsat af en række medlemmer af SFs folketingsgruppe.
 I denne anledning skal vi udtale følgende:
Forbrugerrådet kan fuldt ud tilslutte sig den del af lovforslaget, der foreskriver, at forsikringsselskaber ved indgåelse af forsikringsaftaler ikke må fordre, registrere eller gøre brug af oplysninger om race, religion og hudfarve, om politiske og om seksuelle og strafbare forhold.
Forbrugerrådet finder det principielt rigtigt og indlysende, at der i et retssamfund som det danske, af hensyn til beskyttelsen af den personlige integritet og privatlivets fred, eksisterer regler, der udtrykkeligt og undtagelsesfrit forbyder sådanne eventuelle handlemåder fra forsikringsselskabers side.
Forbrugerrådet finder også, at den gode og ordentlige del af forsikringsbranchen bør kunne leve med og forstå, at det er uacceptabelt at gøre brug af og registrere de her omhandlede oplysninger, ligesom det i øvrigt ikke synes nødvendigt for en berettiget varetagelse af forsikringsvirksomheders tarv at være i besiddelse af de pågældende oplysninger, jf. loven om private registre, § 3, stk. 2, sidste punktum.
 Af bemærkningerne til lovforslaget fremgår, at sigtet med dette bl.a.
er at bremse op for en af forsikringsselskabet Baltica bebudet fremgangsmåde, hvorefter selskabet ved tegning af livsforsikring vil udspørge forsikringstageren, om denne tilhører en af de af Sundhedsstyrelsen fastlagte, for AIDS-smitte og -sygdom særligt udsatte risikogrupper, hvorefter selskabet i bekræftende fald vil kræve en antistoftest gennemført, som, hvis den er positiv, skal bevirke, at forsikringstegning nægtes.
Under Folketingets 1. behandling af lovforslaget den 13. februar 1987 synes der at være opstået nogen usikkerhed med hensyn til den konkrete udformning af Balticas bebudede fremgangsmåde, ligesom justitsministeren under forhandlingerne oplyste, at Foreningen til Bedømmelse af Pensionsforsikring har udarbejdet et nyt spørgeskema om AIDS, som skal godkendes af Forsikringstilsynet i henhold til forsikringsvirksomhedslovens § 33. Er Balticas fremgangsmåde imidlertid som bebudet af forslagsstillerne, er det efter Forbrugerrådets opfattelse klart uacceptabelt.
Forbrugerrådet er i denne forbindelse enig med forslagsstillerne i, at uanset om der explicit spørges, om forsikringstageren er homoseksuel, eller om der spørges, om forsikringstageren tilhører en af de af Sundhedsstyrelsen udpegede risikogrupper, kan der med fremgangsmåden reelt være lagt op til en rgistrering og ibrugtagning af oplysninger om seksuelle forhold.
Forbrugerrådet er ligeledes enig med forslagsstillerne i, at hvis den vedkommende forsikringstager, netop med den forståelige hensigt at undgå registrering af seksuelle forhold, svarer nej, har selskabet hermed efterfølgende sikret sig en mulighed for at nægte at udbetale livsforsikringen, også selv om forsikringstageren først smittes med AIDS, efter at forsikringen er tegnet.
Endelig er Forbrugerrådet enig med forslagsstillerne i, at fremgangsmåden ville være i strid med og betyde en modarbejdelse af den officielle danske AIDS-politik, der bygger på et princip om frivillig henvendelse med henblik på udførelse af, om ønsket, anonym antistoftest.
Uanset om Balticas fremgangsmåde er som beskrevet af forslagsstillerne, finder Forbrugerrådet som ovenfor nævnt, at det ville være rigtigt og rimeligt at gennemføre lovgivning af den omhandlede karakter.
Forbrugerrådet mener, at reglerne i forsikringsvirksomhedsloven om Forsikringstilsynets forhåndsgodkendelse er for usikker og upræcis en beskyttelse af forsikringstagerne, ligesom registerloven ikke yder den tilstrækkelige beskyttelse, allerede fordi den alene gælder for registrering og ikke for ibrugtagning i øvrigt af f.eks. på anden måde fremskaffede oplysninger af den nævnte følsomme karakter.
Det er i øvrigt et spørgsmål, om den her foreslåede regulering bør ske ved indarbejdelse i forsikringsaftaleloven og ikke snarere som offentligretlige, strafsanktionerede forbudsnormer bør indarbejdes i forsikringsvirksomhedsloven og eventuel anden lignende lovgivning, i hvilken forbindelse bemærkes, at problemer i forbindelse med udspørgen og anvendelse af oplysninger om seksuelle, politiske, religiøse m.v. forhold eksempelvis også kan være af betydning i forbindelse med de under pensionskasser hørende invalidepensionsordninger m.v.
Med hensyn til den resterende del af lovforslaget vedrørende oplysninger om helbredsforhold bemærkes, at Forbrugerrådet har sympati for og kan støtte synspunktet fra forslagsstillerne, nemlig at forsikringsselskaberne ikke uden videre burde kunne afvise tegning af livsforsikring for personer, som alene er AIDS-smittede uden at være syge og med en, så vidt det i dag skønnes, langt overvejende sandsynlighed for heller aldrig at blive det.
Hvis ikke der inden for forsikring er en fast, større kerne, hvori de forsikrede på et kollektivt, solidarisk grundlag inddækker hinanden mod en fælles given risiko, bliver forsikringstanken uden mening.
Dertil kommer, at en total udelukkelse af AIDS-smittede fra livs- og invalideforsikringsområdet helt sikkert vil få alvorlige sundhedspolitiske konsekvenser, idet det vil modarbejde de danske sundhedsmyndigheders bestræbelser på frivillige henvendelser fra befolkningen med henblik på foretagelse af antistoftest.
Forbrugerrådet finder imidlertid umiddelbart, at forslaget i den foreliggende udformning kan få nogle uhensigtsmæssige eller utilsigtede virkninger.
Det kan synes for vidtgående at forlange af selskaberne, at de om helbredsforhold i det hele alene må gøre brug af og spørge om faktisk konstaterede og diagnosticerede sygdomme.
Forbrugerrådet kan godt tænke sig tilfælde, hvor det uden at være diskriminerende, og ikke mindst uden at det modarbejder samfundets sygdomsforebyggende foranstaltninger - måske snarere tværtimod - kunne være rimeligt, om forsikringsselskaber m.v. stillede spørgsmål om og gjorde brug af oplysninger om misbrug af nydelsesmidler, herunder tobaksrygning.
Det er i øvrigt spørgsmålet, om problemerne i forbindelse med helbredsoplysninger egner sig til lovregulering af den i forslaget stillede karakter, og om problemerne ikke snarere burde løses gennem et samarbejde mellem Sundhedsstyrelsen og Forsikringstilsynet omkring godkendelsen af selskabernes spørgeskemaer og lignende, i hvilken forbindelse bemærkes, at Forsikringstilsynets godkendelse så vidt Forbrugerrådet bekendt først og fremmest tager sigte på spørgsmål af betydning for forsikringsselskabernes solvens.
Med venlig hilsen Kirsten Nielsen formand /Steen Larsen SUNDHEDSSTYRELSEN 12. maj 1987 Justitsministeriet Slotsholmsgade 10 1216 København K Under henvisning til Justitsministeriets skrivelse af 17. februar 1987 (j.nr.
L.A. 1987-46002-168) vedlagt forslag til lov om ændring af lov om forsikringsaftaler skal Sundhedsstyrelsen udtale følgende:
Som det fremgår af de almindelige bemærkninger til lovforslaget, er anledningen til fremsættelsen, at enkelte forsikringsselskaber har anlagt eller har bebudet at ville anlægge en praksis, der strider mod grundlæggende etiske holdninger, solidaritetsprincippet i forsikringssystemet samt vitale samfundsinteresser i bestræbelserne på at bekæmpe spredningen af den uhelbredelige sygdom AIDS.
Det anføres endvidere, at det igennem nogen tid ikke har været muligt for personer med sygdommen i udbrud at tegne livsforsikringer, men at branchens hidtil største selskab har bebudet at ville udvide denne praksis til også at omfatte personer, som er smittet med sygdommen, selv om de på ingen måde er syge, og selv om ingen ved, om de nogensinde bliver det.
Ifølge forslaget til lov om ændring af lov om forsikringsaftaler foreslås indsat et nyt stykke i § 3, hvorefter forsikringsselskaber ikke kan fordre, registrere eller gøre brug af oplysninger om race, religion og hudfarve, om politiske, seksuelle og strafbare forhold og om misbrug af nydelsesmidler eller lignende.
Endvidere kan oplysninger om helbredsforhold kun fordres, registreres eller lægges til grund for så vidt angår faktisk konstaterede og diagnosticerede sygdomme.
Sundhedsstyrelsen er ikke bekendt med de enkelte forsikringsselskabers praksis, men af tidsskriftet Forsikring nr. 8 af 20. april 1987 fremgår af lederen på side 143, at livsforsikringsselskaberne har besluttet, at man vil bruge den samme behandlingsprocedure for alle, der ønsker at tegne livsforsikring, hvilket vil sige, at selskaberne alene vil stille rent helbredsmæssige spørgsmål til dem, der vil tegne en livsforsikring.
Dermed bortfalder det skema, som bl.a. indeholder spørgsmål om ansøgerens seksualvaner i forbindelse med en mistanke om, at ansøgeren kan være smittet med AIDS.
Det oplyses samtidig, at dette skema aldrig har været i brug og ikke vil komme det.
Herudover er det Sundhedsstyrelsens opfattelse, at det fremsatte ændringsforslag vil blive vanskeligt at administrere, såfremt oplysning om helbredsforhold kun kan fordres, registreres eller lægges til grund, når det drejer sig om faktisk konstaterede og diagnosticerede sygdomme.
Afhængigt af definitionen af sygdom, som ikke vil kunne foretages entydigt overhovedet, så vil ændringsforslaget betyde en betydelig indskrænkning at forsikringsselskabernes mulighed for at indhente helbredsmæssige oplysninger i forhold til den eksisterende praksis - et forhold, der efter styrelsens opfattelse forudsætter nærmere udredning mellem involverede myndigheder/instanser.
Sundhedsstyrelsen finder, at indsatsen mod AIDS skal bygge på frivillighed og anonymitet, men at det nok vil være umuligt ud fra en faglig vurdering at friholde smitte med HIV i forhold til andre kendte risikofaktorer som f.eks. forhøjet blodtryk.
Sammenfattende er det derfor Sundhedsstyrelsens vurdering, at såfremt ændringsforslaget gennemføres, vil det ud fra en faglig vurdering medføre, at den lægelige vurdering vedrørende forsikringstagerne må ændres, hvilket Sundhedsstyrelsen i givet fald finder bør udredes nøjere.
P.
D.
V.
Michael von Magnus En skrivelse, omdelt til udvalgets medlemmer under udvalgsbehandlingen LANDSFORENINGEN FOR BØSSER OG LESBISKE 8. december 1986 Forbundet af 1948 Landssekretariatet Socialistisk Folkeparti Christiansborg Forsikringsselskabet Balticas administrerende direktør Peder Christoffersen har til pressen udtalt, at dødsrisikoen for AIDS-smittede er så stor, at de bør afvises, hvis de ønsker at tegne en livsforsikring.
I den anledning ønsker Landsforeningen for bøsser og lesbiske at bemærke følgende:
Hele forsikringsspørgsmålet er vigtigt for bøsser og lesbiske, fordi vi ikke som den heteroseksuelle del af befolkningen kan sikre hinanden økonomisk gennem ægteskab.
Så længe krav om partnerskab for to personer af samme køn ikke er opfyldt, er livsforsikringsmodellen en af de få muligheder, der eksisterer for os for at sikre hinanden økonomisk ved dødsfald.
Peder Christoffersens forslag er et brud på forsikringsselskabernes løfte til os fra november 1985, hvor man tilkendegav, at der ikke ville ske en skærpelse af tegningsvilkårene for personer, der havde fået konstateret antistof mod AIDS-virus, når personen i øvrigt var sund og rask.
Balticas forslag om direkte at spørge kunderne, om de er bøsser, og i bekræftende fald bede om en antistof-test, er oprørende og diskriminerende.
Det vil betyde, at forsikringsselskaberne vil registrere folks seksuelle orientering.
Derudover vil man tvinge alle forsikringssøgende bøsser til at få taget en antistof-test, hvis resultat i en tid uden behandling ikke kan bruges til andet end at forpeste resten af tilværelsen.
Hvis folk ønsker at få taget en antistof-test, skal det være et frivilligt og personligt valg.
Efter at bl.a. flere folketingsmedlemmer til pressen har udtalt sig kritisk om Balticas tanker, har Baltica følt sig presset til at informere Folketingets medlemmer om baggrunden for forslaget.
Heri understreger Baltica, at man intet ønske har om at registrere forsikringsansøgerne om deres seksuelle orientering, men kun ønsker at vide, om personen tilhører en af de risikogrupper, som Sundhedsstyrelsen nævner.
Landsforeningen for bøsser og lesbiske stiller sig ikke tilfreds med denne maskeringsteknik, al den stund den anden risikogruppe, bløderne, let lader sig identificere på helbredsattesten på grund af deres medfødte kroniske sygdom og den tredie risikogruppe, stiknarkomanerne, næppe overhovedet lader sig livsforsikre.
Alt andet lige, det at tilhøre risikogrupperne i denne forstand er ensbetydende med at være bøsse, og forsikringsselskaberne vil hermed automatisk få et (EDB) register over bøsser, hvilket endda vil formodes at være i modstrid med registerlovgivningen.
I lægelige kredse er man i øvrigt ved at forlade udtrykket risikogrupper.
Man risikerer ikke at få AIDS, blot fordi man er bøsse, og er ikke uden risiko, blot fordi man er heteroseksuel.
Som sygdommen breder sig i samfundet, vil man i fremtiden gå over til at tale om den mere dækkende og korrekte betegnelse: Risikoadfærd, hvilket svækker Balticas argumentation.
Baltica foreslår, »at hvis svaret hertil er ja (på spørgsmålet om tilhørsforhold til risikogrupperne), så mener vi, at vi skal forlange en test for at sikre, at kunden tegner livsforsikringen i rask tilstand«.
Dette er allerede ud fra et medicinsk synspunkt helt hen i vejret.
En antistoftest alene siger intet om en persons helbredstilstand, langt de fleste antistofpositive er raske.
Landsforeningen mener, at Balticas brev til Folketingets medlemmer er et klodset forsøg på at skjule en stigmatiserende og usolidarisk praksis over for en i forvejen diskrimineret befolkningsgruppe.
Landsforeningen tager derfor fortsat afstand fra Balticas tanker om at udspørge ansøgere om deres risikogruppetilhørsforhold, og at dette bliver registreret.
At kræve en antistoftest er et brutalt og uetisk overgreb.
Socialistisk Folkeparti er fremkommet med forslag til lov om ændring af lov om forsikringsaftaler.
Landsforeningen kan fuldt ud tilslutte sig indholdet af dette forslag.
Landsforeningen vil hermed opfordre Folketingets medlemmer til at støtte dette eller lignende forslag.
