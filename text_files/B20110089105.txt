Bekendtgørelse om systemansvarlig virksomhed og anvendelse af eltransmissionsnettet m.v.1) I medfør af § 2 a, § 24, stk. 3, § 26, stk. 3, § 27 d, stk. 1 og 2, § 28, stk. 3, § 29, stk. 2, § 78, stk. 7 og 8, § 84, stk. 8, §§ 85 a, 90, 92 og § 92 a i lov om elforsyning, jf. lovbekendtgørelse nr. 516 af 20. maj 2010, som ændret ved lov nr. 622 af 11. juni 2010 og lov nr. 466 af 18. maj 2011, § 3, stk. 2, og § 70 i lov nr. 1392 af 27. december 2008 om fremme af vedvarende energi og § 21 i lov om Energinet.dk, jf. lovbekendtgørelse nr. 224 af 16. marts 2009, fastsættes:
Kapitel 1 Generelle bestemmelser § 1. Bekendtgørelsen finder anvendelse på den systemansvarlige virksomhed Energinet.dk, transmissionsvirksomheder og brugere af transmissionsnettet m.v.
 § 2.  Energinet.dk skal videregive oplysninger til udenlandske systemansvarlige virksomheder i det omfang, det er nødvendigt for samarbejdet mellem de systemansvarlige virksomheder eller varetagelsen af den modtagende systemansvarlige virksomheds opgaver.
 Stk. 2. Pligten til at videregive oplysninger, som nævnt i stk. 1, gælder kun i det omfang, den modtagende virksomhed er underlagt tilsvarende regler om videregivelse af oplysninger.
 Stk. 3. Transmissionsvirksomhederne samt brugere af transmissionsnettet skal videregive oplysninger til Energinet.dk i det omfang, det er nødvendigt for Energinet.dks udarbejdelse af forskrifter og planlægning, jf. kapitel 3 og 4, samt Energinet.dks pligt til at offentliggøre informationer, jf. § 3.
 § 3.  Energinet.dk skal offentliggøre informationer indenfor virksomhedens ansvarsområde, der kan have betydning for prisdannelsen på elmarkedet.
 Stk. 2. De i stk. 1 nævnte informationer skal være tilgængelige for alle brugere og potentielle brugere af det kollektive elforsyningsnet.
Kapitel 2 Anvendelse af transmissionsnettet § 4. Energinet.dk er teknisk og økonomisk ansvarlig for dækning af nettab i den del af transmissionsnettet, der er stillet til rådighed for Energinet.dk.
 § 5. Indgåelse af aftaler om brug af transmissionsnettet, der indebærer reservation af netkapaciteten, er ikke tilladt.
 Stk. 2. Stk. 1 gælder ikke for følgende aftaler:
 1) Aftaler, der indgås i forbindelse med brugen af transmissionsforbindelser, der forbinder andre sammenhængende elforsyningssystemer, hvor der ikke er mindst samme adgang til benyttelse af det kollektive elforsyningssystem, eller hvor forskelle i reglerne for elmarkedets tilrettelæggelse mellem systemområder nødvendiggør en særlig håndtering af brugen af transmissionsnettet.
 2) Aftaler som den systemansvarlige virksomhed indgår med henblik på varetagelse af systemtjenester.
 Stk. 3. Energinet.dk skal uanset bestemmelsen i stk. 1 sikre, at elproduktion fra decentrale kraft-varme-produktionsanlæg og elproduktionsanlæg, der producerer VE-elektricitet eller anvender affald som brændsel, i tilfælde af netbegrænsninger får prioriteret adgang til det kollektive elforsyningsnet.
 Stk. 4. Indgåelse af nye aftaler om reservation af netkapaciteten efter stk. 2, nr. 1, kan kun ske efter aftale med Energinet.dk og må højst ske for en 1-årig periode.
 Stk. 5. Aftaler om brug af transmissionsnettet, der indebærer reservation af netkapacitet, og som er indgået før den 1. juni 2002, kan ikke håndhæves efter denne bekendtgørelse.
 § 6.  Parter som, i medfør af § 5, stk. 2, har reserveret netkapacitet, skal medvirke til, at netkapaciteten udnyttes fuldt ud.
 Stk. 2. Parter i aftaler som nævnt i stk. 1, samt brugere af det kollektive elforsyningsnet, skal efter regler fastsat af Energinet.dk, jf. § 27 c, stk. 2, i lov om elforsyning, anmelde planer for udnyttelse af netkapaciteten til Energinet.dk, således at Energinet.dk efterfølgende har mulighed for at tilbyde uudnyttet og ledig kapacitet til anden side, eksempelvis via elbørs-, elspot- og regulerkraftmarkeder.
Stk. 3. De regler, som Energinet.dk fastsætter i medfør af stk. 2, skal være tilgængelige for brugere og potentielle brugere af det kollektive elforsyningsnet.
Reglerne skal anmeldes til Energitilsynet.
Stk. 4. Klager over regler, som Energinet.dk fastsætter efter stk. 2, kan indbringes for Energitilsynet.
Energitilsynet kan give pålæg om ændring af reglerne.
Kapitel 3 Forskrifter § 7. Energinet.dk skal efter drøftelse med net- og transmissionsvirksomheder udarbejde forskrifter for benyttelsen af det kollektive elforsyningsnet, som er nødvendige for, at Energinet.dk kan varetage sine opgaver.
Forskrifterne skal indeholde følgende:
 1) Tekniske forskrifter for tilslutning af elproduktionsanlæg til det kollektive elforsyningsnet.
 2) Tekniske forskrifter for tilslutning af elforbrugsanlæg til transmissionsnettet.
 3) Forskrifter for adgang til og benyttelse af det kollektive elforsyningsnet.
 4) Forskrifter for aktørernes forpligtelser, som sætter Energinet.dk i stand til at opretholde den tekniske kvalitet og balance inden for det sammenhængende elforsyningsnet m.v.
Stk. 2. De forskrifter, som Energinet.dk fastsætter i medfør af stk. 1, skal være tilgængelige for brugere og potentielle brugere af det kollektive elforsyningsnet.
Historiske forskrifter skal på tilsvarende måde være tilgængelige for interesserede parter.
Forskrifterne skal anmeldes til Energitilsynet.
Stk. 3. Klager over forskrifter, som Energinet.dk fastsætter efter stk. 1, kan indbringes for Energitilsynet.
Energitilsynet kan give pålæg om ændring af forskrifterne.
§ 8. Energinet.dk skal efter drøftelse med net-, transmissions- og elhandelsvirksomheder udarbejde måleforskrifter til afregnings- og systemdriftsformål, som er nødvendige for varetagelsen af Energinet.dks opgaver.
Måleforskrifterne skal indeholde krav til net- og transmissionsvirksomhedernes målinger af forbrug, produktion og eludveksling, herunder krav til 1) omfanget af de målinger, som selskaberne skal foretage, herunder i hvilken grad elforbrug skal måles 2) nøjagtigheden af de enkelte målinger og 3) formidlingen af målinger til berørte parter, herunder inden for hvilke tidsfrister målingerne skal videreformidles.
Stk. 2. De forskrifter, som Energinet.dk fastsætter i medfør af stk. 1, skal være tilgængelige for brugere og potentielle brugere af det kollektive elforsyningsnet.
Historiske forskrifter skal på tilsvarende måde være tilgængelige for interesserede parter.
Forskrifterne skal anmeldes til Energitilsynet.
Stk. 3. Klager over forskrifter, som Energinet.dk fastsætter efter stk. 1, kan indbringes for Energitilsynet.
Energitilsynet kan give pålæg om ændring af forskrifterne.
Kapitel 4 Energinet.dks kriterier for driftssikkerhed i elforsyningssystemet m.v.
§ 9. Energinet.dk skal udarbejde kriterier for opretholdelsen af en rimelig grad af driftssikkerhed i transmissionsnet, som virksomheden ejer eller har rådighed over, herunder 1) kriterier for en passende transmissionsreservekapacitet og 2) kriterier for, under hvilken grad af forudsigelige omstændigheder driftssikkerheden skal kunne opretholdes.
Stk. 2. Energinet.dk skal udarbejde kriterier, som indeholder resultatmål for kvaliteten af transport af elektricitet med tilhørende ydelser og for driftssikkerheden i transmissionsnet, som virksomheden ejer eller har rådighed over.
Kriterierne skal være objektive, ikkediskriminerende og gennemsigtige og udarbejdes på grundlag af virksomhedens kriterier for driftssikkerhed som nævnt i stk. 1.
 Stk. 3. Energinet.dk udarbejder kriterier som nævnt i stk. 1 og 2 efter høring af brugere af det sammenhængende elforsyningssystem, herunder net- og transmissionsvirksomheder, systemansvarlige virksomheder i tilkoblede transmissionssystemer og Energitilsynet.
 § 10. Kriterier som nævnt i § 9 skal godkendes af Energistyrelsen forud for deres anvendelse.
Stk. 2. Energinet.dk skal redegøre for virksomhedens overholdelse af kriterierne.
Redegørelsen fremsendes til Energistyrelsen og Energitilsynet.
 Stk. 3. Energinet.dk offentliggør kriterierne på sin hjemmeside og sender dem til brugere af det sammenhængende elforsyningssystem og de systemansvarlige virksomheder i tilkoblede transmissionssystemer.
 Stk. 4. Energistyrelsen kan give pålæg om ændring af kriterier i forbindelse med godkendelse eller efterfølgende, hvis hensynet til driftssikkerheden eller kvaliteten af transporten af elektricitet taler herfor.
Stk. 5. Energitilsynet overvåger, at kriterierne for driftssikkerhed overholdes.
På baggrund af redegørelsen, jf. stk. 2, evaluerer Energitilsynet de hidtidige præstationer for driftssikkerhed.
Energitilsynet kan på den baggrund give anbefalinger til Energistyrelsen om ændring af kriterierne, jf. stk. 4.
§ 11. Hvis Energinet.dk træffer betydelige foranstaltninger til at begrænse adgangen til det kollektive elforsyningsnet for elproduktionsanlæg, der producerer VE-elektricitet eller anvender affald som brændsel, for at garantere det nationale elforsyningssystems sikkerhed og energiforsyningssikkerheden, skal Energinet.dk indberette disse foranstaltninger til Energistyrelsen og Energitilsynet.
Energinet.dk skal i forbindelse med indberetningen angive hvilke udbedrende foranstaltninger, Energinet.dk agter at træffe for at forebygge uhensigtsmæssige begrænsninger.
Kapitel 5 Planlægning m.v.
 § 12. Energinet.dk skal gennemføre en sammenhængende, helhedsorienteret planlægning, som kan danne grundlag for en vurdering af de aktuelle og fremtidige markedsforhold, forsyningssikkerhed, systemdrift, forsknings- og udviklingsaktiviteter, som er nødvendige for en fremtidig miljøvenlig og energieffektiv transmission og distribution af elektricitet, samt vurdering af behovet for ændringer, demonteringer og nyanlæg af elforsyningsnet over 100 kV og alle udlandsforbindelser.
 Stk. 2. Planlægningen udføres med en tidshorisont på mindst 10 år og kan belyse alternative udviklingsforløb.
Stk. 3. Planlægningen vedrørende elforsyningsnettet over 100 kV og alle udlandsforbindelser, skal foregå efter fastlagte og offentliggjorte dimensioneringskriterier.
Dimensioneringskriterierne kan blandt andet omfatte en afvejning imellem samfundsøkonomi, niveau for forsyningssikkerhed, størrelse af elforbrug i berørte forsyningsområder, landskabelige hensyn, indpasning af vedvarende energi, elmarkedsfunktion, etc.
 Stk. 4. Planlægningen udmøntes i én eller flere årlige planer, som indsendes til Energistyrelsen.
 Stk. 5. Hvert andet år udarbejder Energinet.dk endvidere 10-årige netudviklingsplaner, der indsendes til både Energistyrelsen og Energitilsynet.
 Stk. 6. Energinet.dk offentliggør planerne og stiller dem til rådighed for brugerne af nettet.
§ 13.  Energinet.dk og Energistyrelsen drøfter hvert år det nærmere indhold i de i § 12, stk. 4, beskrevne planer.
Energistyrelsen kan stille krav om, at planerne skal indeholde eller belyse yderligere emner, hvis dette er nødvendigt af hensyn til varetagelsen af tilsynet med Energinet.dks virksomhed.
 § 14. Energinet.dk redegør årligt for væsentlige konkrete tiltag i medfør af § 27 a, stk. 1, i lov om elforsyning vedrørende opretholdelse af den tekniske kvalitet og balance inden for det sammenhængende elforsyningssystem og tilstedeværelsen af en tilstrækkelig produktionskapacitet.
 Stk. 2. Energinet.dkredegør ligeledes årligt for sit samarbejde med tredjelandes transmissionssystemoperatører, jf. § 28, stk. 2, nr. 3, i lov om elforsyning.
 Stk. 3. Redegørelserne efter stk. 1 og 2 sendes til Energitilsynet.
 Stk. 4. Når Energinet.dk har gennemført konkrete foranstaltninger på elområdet for at sikre systemets integritet i en beredskabssituation i medfør af bekendtgørelse om beredskab for elsektoren, sender Energinet.dk snarest muligt en redegørelse herfor til Energitilsynet.
§ 15. Energitilsynet overvåger Energinet.dks 10-årige netudviklingsplaner, jf. § 12, stk. 5, og vurderer i sin årsberetning, jf. § 82, stk. 1, i lov om elforsyning, planernes forenelighed med de europæiske netudviklingsplaner, jf. artikel 8, stk. 3, litra b, i Europa-Parlamentets og Rådets forordning om betingelserne for netadgang i forbindelse med grænseoverskridende elektricitetsudveksling og vurderer deres forenelighed med hensynet til fremme af et indre europæisk marked for elektricitet.
Denne vurdering kan omfatte anbefalinger til ændringer af Energinet.dks netudviklingsplaner.
 Stk. 2. Energitilsynet overvåger Energinet.dks konkrete tiltag i medfør af § 27 a, stk. 1, i lov om elforsyning med henblik på at vurdere deres forenelighed med hensynet til fremme af et indre europæisk marked for elektricitet.
 Stk. 3. Energitilsynet overvåger Energinet.dks samarbejde med tredjelandes transmissionssystemoperatører på baggrund af Energinet.dks redegørelser, jf. § 14, stk. 2.
 Stk. 4. Energitilsynet overvåger de af Energinet.dk pålagte foranstaltninger, jf. § 14, stk. 4, med henblik på at vurdere deres forenelighed med hensynet til fremme af et indre marked for elektricitet i Unionen (EU).
 Stk. 5. På baggrund af sine vurderinger, jf. stk. 1-4 kan Energitilsynet komme med henstillinger til Energinet.dk med henblik på at fremme konkurrencen og undgå negative konsekvenser for samhandelen i Unionen (EU).
 § 16.  Energinet.dk er ansvarlig for de nødvendige ændringer, demonteringer og nyanlæg af transmissionsnettet i henhold til planlægningen, jf. § 12. Ændringer, demonteringer og nyanlæg af transmissionsnet, som ejes af andre end Energinet.dk, skal ske i samarbejde med de relevante transmissionsvirksomheder, som foranstalter den praktiske udførelse, jf. dog stk. 3.
 Stk. 2. Energinet.dk og relevante transmissionsvirksomheder skal samarbejde om ansøgninger om om- og udbygninger af transmissionsnettet i henhold til den udarbejdede planlægning, jf. dog stk. 3.
 Stk. 3. For transmissionsnet, der er omfattet af ISO-optionen, jf. § 19 b i lov om elforsyning, er Energinet.dk ansvarlig for såvel planlægning som praktisk udførelse af ændringer, demonteringer og nyanlæg af de berørte transmissionsnet.
 Stk. 4. Energistyrelsen udøver på klima- og energiministerens vegne de beføjelser, som ministeren tillægges i medfør af § 4, stk. 2-5, i lov om Energinet.dk, for så vidt angår udbygninger og ændringer af transmissionsnet, hvor omkostningerne vurderes at være mindre end 100 mio. kr.
Kapitel 6 Miljøberetninger § 17.  Energinet.dk skal fremsende en årlig miljøberetning til Energistyrelsen.
Miljøberetningen skal redegøre for udviklingen i de væsentligste miljøforhold for el- og kraftvarmeudbygningen inden for det samlede elforsyningssystem.
Miljøberetningen skal derudover indeholde oversigter og prognoser på produktionsområdet.
 § 18.  Miljøberetningen skal indeholde en status for det foregående år samt en prognose for de efterfølgende 10 år.
Stk. 2. Miljøberetningen skal som minimum indeholde en redegørelse for elforsyningssystemets samlede udledninger af CO2, SO2 og NOx.
Miljøberetningen skal så vidt muligt tillige indeholde oplysninger om de samlede udledninger af metan og lattergas, samt oplysninger om produktion og håndtering af væsentlige affaldsprodukter.
 Stk. 3. Energinet.dk og Energistyrelsen drøfter hvert år det nærmere indhold af miljøberetningen.
Kapitel 7 Forsknings- og udviklingsopgaver § 19.  Energinet.dk skal, jf. § 29, stk. 1, i lov om elforsyning, sikre, at der udføres sådanne forsknings-, udviklings- og demonstrationsprojekter, som er nødvendige for udnyttelsen af miljøvenlige elproduktionsteknologier, herunder udvikling af et miljøvenligt og sikkert elsystem.
§ 20. Klima- og energiministeren fastlægger, blandt andet på grundlag af indstillinger fra Energinet.dk, hvert år indsatsområderne for de i § 19 nævnte projekter, der vil kunne komme i betragtning i det efterfølgende år.
Ministeren fastsætter samtidig en økonomisk ramme for projekterne.
 Stk. 2. Uudnyttede rammer for tilsagn om tilskud og udbetaling af tilskud til projekter i et år overføres til det følgende år.
 § 21. Energinet.dk udarbejder en plan for udmøntning af indsatsområderne nævnt i § 20. Planen skal indeholde en samlet vurdering af de indkomne ansøgninger i forhold til indsatsområderne og en begrundet prioritering, der vil blive lagt til grund for udmøntningen.
 Stk. 2. Planen skal koordineres med Energiteknologisk Udviklings- og Demonstrationsprogram (EUDP) og godkendes af Energistyrelsen.
 Stk. 3. Energinet.dk træffer på baggrund af den af Energistyrelsen godkendte plan afgørelse om, hvilke projekter der kan godkendes.
 Stk. 4. Klima- og energiministeren orienterer Folketingets Energipolitiske Udvalg om de godkendte projekter.
 § 22.  Energinet.dk kan tage initiativ til at igangsætte projekter som nævnt i § 19, såfremt der ikke inden for de pågældende indsatsområder er modtaget kvalificerede ansøgninger til projekter.
 § 23.  Energinet.dk fører tilsyn med de i § 21, stk. 3, nævnte projekters økonomi og faglige fremdrift.
 Stk. 2. Energinet.dk skal foranstalte en effektiv kontrolprocedure for projekternes økonomi og faglige fremdrift.
 Stk. 3. Senest 2 måneder efter projektets faglige afslutning skal der foreligge et revisorgodkendt regnskab for projektet.
Stk. 4. Revisionen skal være udført af statsautoriseret eller registreret revisor.
Regnskaber skal dog ikke være revisorpåtegnet, hvor Rigsrevisionen foretager revision af de ansvarlige institutioner eller virksomheder.
Stk. 5. Energinet.dk udarbejder årligt en rapport, som beskriver ordningens administration, herunder fremdriften i projekterne.
Rapporten sendes til Energistyrelsen.
§ 24.  Energinet.dk fører tilsyn med projekter vedrørende miljøundersøgelser i forbindelse med overvågningsprogrammet for demonstrationsprogrammet for havvindmølleudbygning, hvor omkostningerne dækkes efter bestemmelsen i § 26, stk. 6, i lov om fremme af vedvarende energi.
Tilsynet vedrører projekternes økonomi, udførelse og fremdrift.
§ 25.  Resultatet af forsknings-, udviklings- og demonstrationsprojekter skal stilles til rådighed for offentligheden.
Energinet.dk er forpligtet til at sikre offentliggørelse og formidling af resultaterne.
 Stk. 2. Energistyrelsen kan i særlige tilfælde tillade, at resultater ikke skal stilles til rådighed for offentligheden, eller at kun et resumé af resultaterne skal stilles til rådighed for offentligheden.
Kapitel 8 Klage- og ikrafttrædelsesbestemmelser § 26.  Afgørelser truffet af Energistyrelsen i medfør af § 16, stk. 4, § 21, stk. 2 og § 25, stk. 2, i denne bekendtgørelse kan ikke indbringes for klima- og energiministeren.
 Stk. 2. Afgørelser truffet af den systemansvarlige virksomhed Energinet.dk, i medfør af § 21, stk. 3, i denne bekendtgørelse kan ikke påklages til anden administrativ myndighed.
 § 27.  Bekendtgørelsen træder i kraft den 19. august 2011.
 Stk. 2. Samtidig hermed ophæves bekendtgørelse nr. 821 af 29. juni 2011 om systemansvarlig virksomhed og anvendelse af transmissionsnettet m.v.
 Stk. 3. Projekter godkendt efter § 18, stk. 5, i bekendtgørelse nr. 444 af 11. juni 2002 om systemansvarlig virksomhed og anvendelse af transmissionsnettet m.v. er omfattet af §§ 20 og 22 i denne bekendtgørelse.
Klima- og Energiministeriet, den 17. august 2011 Lykke Friis / Ib Larsen 1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2009/72/EF af 13. juli 2009 om fælles regler for det indre marked for elektricitet og om ophævelse af direktiv 2003/54/EF, EU-Tidende 2009, nr.
L 211, side 55, dele af Europa-Parlamentets og Rådets direktiv 2009/28/EF af 23. april 2009 om fremme af anvendelsen af energi fra vedvarende energikilder og om ændring og senere ophævelse af direktiv 2001/77/EF og 2003/30/EF, EU-Tidende 2009, nr.
L 140, side 16 og dele af Europa-Parlamentets og Rådets direktiv nr. 2005/89/EF af 18. januar 2006 om foranstaltninger til fremme af elforsyningssikkerhed og infrastrukturinvesteringer, EF-Tidende 2006, nr.
L 33, side 22.
