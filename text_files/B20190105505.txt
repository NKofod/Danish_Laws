Bekendtgørelse om ændring af bekendtgørelse om køretøjers største bredde, længde, højde, vægt og akseltryk § 1 I bekendtgørelse nr. 1497 af 1. december 2016 om køretøjers største bredde, længde, højde, vægt og akseltryk foretages følgende ændringer:
 1. Indledningen affattes således:
»I medfør af § 51, stk. 8, § 84, stk. 1, § 85, stk. 1, og § 118, stk. 12, 1. pkt., og stk. 13, i færdselsloven, jf. lovbekendtgørelse nr. 1324 af 21. november 2018, som ændret ved lov nr. 1559 af 18. december 2018 og lov nr. 556 af 7. maj 2019, fastsættes efter bemyndigelse i henhold til § 7, stk. 1, i bekendtgørelse nr. 1197 af 28. september 2018 om Trafik-, Bygge- og Boligstyrelsens opgaver og beføjelser, klageadgang og kundgørelse af visse af Trafik-, Bygge- og Boligstyrelsens forskrifter:« 2. I § 13, stk. 1, indsættes efter »4,00 m«: », jf. dog stk. 2«.
 3. I § 13 indsættes efter stk. 1 som nyt stykke:
»Stk. 2. Bus og lastbil samt påhængskøretøjer hertil må ikke have større højde end 4,10 m.« Stk. 2 bliver herefter stk. 3.
 4. I § 37, stk. 1, indsættes efter »§ 13, stk. 1«: »og 2«.
§ 2 Bekendtgørelsen træder i kraft den 1. januar 2020.
