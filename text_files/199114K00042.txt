Nr BTL 42 Betænkning over Forslag til lov om ændring af retsplejeloven  

 (Tvangsauktioner m.v.)   

 Nr L 42 1991-92, 1. samling Afgivet af Retsudvalget Afgivet: 19911212 Udvalget har behandlet lovforslaget i en række møder og har herunder stillet spørgsmål til justitsministeren, som denne har besvaret skriftligt og i et samråd.
 Endvidere har udvalget modtaget en skriftlig henvendelse fra  

 Realkreditrådet.
 Der er af et mindretal stillet ændringsforslag, hvorom henvises til de  

 ledsagende bemærkninger.
 Udvalget forventer som tilkendegivet af justitsministeren over for  

 udvalget, at ministeren til foråret 1992 fremsætter et lovforslag om  

 brugeligt pant.
 Et flertal (Socialdemokratiets, Fremskridtspartiets og Socialistisk  

 Folkepartis medlemmer af udvalget) ønsker at udtale, at det for flertallet er  

 afgørende at få et enkelt regelsæt for den meget ulykkelige situation, som en  

 tvangsauktion er for de fleste.
 Flertallet havde derfor gerne set, at man med dette lovforslag også havde  

 fået reduceret sagsbehandlingstiden for uundgåelige tvangsauktioner, både af  

 hensyn til de familier, der rammes af en uundgåelig tvangsauktion, og for at  

 forhindre en eventuel bevidst spekulation i at forhale tidsforløbet frem til  

 en uundgåelig tvangsauktion.
 I sammenhæng med fremsættelse af det lovede lovforslag om brugeligt pant  

 opfordres justitsministeren til at medtage bestemmelser, der nedbringer  

 sagsforløbet/sagsbehandlingstiden for uundgåelige tvangsauktioner.
 Herefter indstiller et mindretal (Socialdemokratiets og  

 Socialistisk Folkepartis medlemmer af udvalget) lovforslaget til  

vedtagelse med det under nr. 2 stillede ændringsforslag.
 Et andet mindretal (Det Konservative Folkepartis, Venstres,  

 Centrum-Demokraternes, Det Radikale Venstres og Kristeligt Folkepartis  

 medlemmer af udvalget) indstiller lovforslaget til vedtagelse uændret.
Mindretallet bemærker, at lovforslaget indebærer en væsentlig forbedring  

 af skyldnerens retsstilling vedrørende beskikkelse af advokat og sagkyndig,  

 forbedret annoncering m.v., der må hilses med tilfredshed.
Mindretallet har i  

 den forbindelse bl.a. mærket sig de principper for den sagkyndiges  

 upartiskhed, der er angivet i lovforslagets almindelige bemærkninger punkt 3  

 og i bemærkningerne til lovforslagets nr. 9.
 Et tredje mindretal (Fremskridtspartiets medlem af udvalget)  

 indstiller lovforslaget til vedtagelse med de stillede  

 ændringsforslag.
Ændringsforslag Til § 1 Af et mindretal (FP):
 1) Efter nr. 5 indsættes som nyt nummer:
 »01. I § 560 indsættes efter stk. 2 som nyt stykke:
»Stk. 3. Anmodning om tvangsauktion kan også indgives af  

 ejeren.«» Af et mindretal (FP), tiltrådt af et mindretal (S og SF):
 2) I den under nr. 9 foreslåede ændring af § 562, stk.  

 1, indsættes efter det foreslåede nye 4. pkt. som nyt punktum:
»Hvis der efter det, som er oplyst for fogedretten, er tvivl om den  

 sagkyndiges upartiskhed, antages denne ikke.« Bemærkninger Til nr. 1 Det må være rimeligt, at ejeren selv kan indgive en anmodning om  

 tvangsauktion, når den pågældende mener, ejendommen er overbehæftet og det  

 derfor ikke er muligt at sælge den i fri handel.
Ved at ejeren får denne  

 mulighed, kan der spares omkostninger til udlægsforretninger, og tvangssalget  

 kan gennemføres hurtigere, hvorved der også kan spares betydelige beløb til  

 renter, ejendomsskatter, afgifter og forsikringspræmier.
 Endvidere kan det være en fordel for ejeren, såfremt der er en aktuel  

 køber, der vil give en god pris for ejendommen, at sagen fremmes således, at  

 der hurtigt kan indgives et købstilbud.
Til nr. 2 Det er vigtigt, at der ikke kan rejses inhabilitetsspørgsmål i relation  

 til den sagkyndige, som derfor ikke i relation til auktionssagen bør have  

 andre hverv end at være sagkyndig.
Den sagkyndige bør altså ikke repræsentere  

 rettighedshavere eller liebhavere, ligesom det er klart, at han ikke selv,  

 hverken direkte eller indirekte gennem ham beherskede selskaber, må byde på  

 ejendommen.
Den, der antages som sagkyndig, skal straks underrette  

 fogedretten om en eventuel tilknytning til rettighedshaverne i ejendommen.  

 Det er i øvrigt tilsvarende ønskeligt, at auktionsrekvirentfunktionen ikke  

 sammenblandes med andre funktioner under auktionen.
