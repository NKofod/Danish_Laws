 Et omlægningslån eller et lån med adgang til variabel udnyttelse kan  

 efterfølgende ændres, hvis det var en forudsætning for låneaftalen, at lånet  

 skulle være størst muligt, og dette ikke er sket på grund af en fejl eller  

 misforståelse.
 Skatteministeriet, departementet er blevet forespurgt, hvilken mulighed  

 der er for at hjælpe de personer, der på grund af ukendskab til reglerne i  

 renteafgiftsloven ikke har optaget det størst mulige omlægningslån? Problemet  

 har bl.a. betydning for beregningen af 10 pct.'s-fradraget for afgiftsåret  

 1988, jf. § 3, stk. 4, i lov nr. 671 af 3. november 1988.
 Departementet svarede, at en aftale, der var indgået inden udgangen af  

 1988, om optagelse af et omlægningslån, jf. renteafgiftslovens § 3, stk. 3,  

 nr. 6, kunne ændres efterfølgende, hvis det var en forudsætning for  

 låneaftalen, at omlægningslånet skulle være størst muligt, og dette ikke var  

 sket på grund af fejl eller misforståelser. Ændringen skal dog gennemføres  

 snarest muligt.
Departementet tilkendegav endvidere, at afgørelsen af dette spørgsmål i  

 første omgang tilkommer aftaleparterne.
Bliver en sådan aftale ændret, skal  

 ændringen kontroloplyses til Statsskattedirektoratet.
 En rettidigt indgået aftale efter renteafgiftslovens § 3, stk. 3, nr. 5,  

 om afvikling af et lån med adgang til variabel udnyttelse kan på tilsvarende  

 måde ændres efterfølgende, hvis det var en forudsætning for låneaftalen, at  

 udgangspunktet for afviklingsaftalen skulle være det størst mulige lån.
