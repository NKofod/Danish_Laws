Skriftlig fremsættelse (26. marts 2014) Skatteministeren (Morten Østergaard):
 Herved tillader jeg mig for Folketinget at fremsætte:
Forslag til lov om ændring af lov om afgift af elektricitet, lov om afgift af naturgas og bygas, lov om afgift af stenkul, brunkul og koks m.v. og forskellige andre love (Afgiftsnedsættelse for elektricitet fra land til visse erhvervsskibe i havne, mulighed for kraft-varme-værker for at opgøre afgifter på timebasis, ændring af afgiftsregler for biogas m.v. af hensyn til energibeskatningsdirektivet, forsøgsordning med udvidet benyttelse af afgiftsfri institutionsbusser m.v. i frikommuner og forlængelse af forhøjet befordringsfradrag for pendlere i yderkommuner) (Lovforslag nr.
L 171) Med lovforslaget foreslås ændringer i energiafgiftslovene, lov om frikommuner og ligningsloven.
Efter forslaget lempes elafgiften for krydstogtskibe og andre større erhvervsmæssige skibe i havne.
Skibenes forbrug af elektricitet fra land giver miljømæssige fordele.
Biogas, som i dag ikke er pålagt energiafgift, foreslås pålagt EUs minimumsafgifter på gas.
Det sker af hensyn til overholdelse af energibeskatningsdirektivet.
Der foreslås indført en valgmulighed for kraft-varme-værker, så de kan anvende timebaseret opgørelse ved fordeling af afgiftspligtige brændsler mellem produktion af elektricitet og varmeproduktion.
Det er i overensstemmelse med Energiaftale 2012.
 Der foreslås en objektiv regel til udvidet brug af registreringsafgiftsfri plejehjemsbusser i en forsøgsordning til erstatning for den gældende bemyndigelse i lov om frikommuner.
 Endelig foreslås det, at pendlere, der er bosat i visse yderkommuner, og som pendler over 120 km dagligt mellem deres sædvanlige bopæl og arbejdsplads, kan anvende det forhøjede befordringsfradrag frem til og med 2018 eller i mindst 7 år fra det tidspunkt før udgangen af indkomståret 2018, hvor de bliver omfattet af ordningen.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
