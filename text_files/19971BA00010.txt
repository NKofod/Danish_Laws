Nr BSF 10 Forslag til folketingsbeslutning om sanktioner imod Myanmar Fremsat af Keld Albrechtsen (EL) Søren Søndergaard (EL) den 9. oktober 1997 Folketinget opfordrer regeringen til at fremsætte forslag til lov om  

 forbud mod offentlige indkøb hos firmaer, som har investeringer i eller  

 driver samhandel med Myanmar (Burma).
Bemærkninger til forslaget Amnesty International har i deres seneste årsrapport skrevet, at den  

 myanmarske regerings krænkelse af menneskerettighederne er taget til siden  

 1990. I Børsens referat den 18. juni 1997 af Amnesty Internationals rapport  

 står der: »Landet er i undtagelsestilstand, anderledes politisk tænkende  

 fængsles, og etniske grupper tvangsflyttes fra deres landsbyer og  

 tvangsudskrives til slavearbejde i rejefarme, militærlejre, teglværker og til  

 bygning af veje og jernbaner.« Indtil nu har den danske regering ikke været villig til på egen hånd at  

 opfordre danske virksomheder til at undlade investeringer i og handel med  

 Myanmar eller lovgive om dette.
Til Børsen siger udenrigsministeren den 17.  

 juni 1997: »Jeg synes ikke, det er min opgave.
Virksomhederne må  

 foretage deres egne regnestykker, hvori risikoen for en forbrugerreaktion må  

 indgå.
Jeg kan kun sige, at situationen i Burma er meget ustabil, hvilket er  

 karakteristisk for samfund, der ikke har respekt for  

 menneskerettigheder.« Et andet spørgsmål fra Børsen lød: »Hvorfor går regeringen ikke i  

 spidsen for en økonomisk boykot af Burma?».
Hertil svarede Niels Helveg  

 Petersen: »Jeg kan ikke gå ind for en ensidig dansk boykot.
Det ville  

 være meningsløst, da vi næsten ikke har nogen samhandel med Burma.
Men selv  

 om regeringen og Folketinget ikke foretager sig noget, så kan forbrugerne  

 sagtens spille en rolle for virksomhedernes overvejelser.« Forslagsstillerne er helt enige i, at det er godt, hvis de danske  

 forbrugere »stemmer« via deres indkøb over for virksomheder, som  

 handler med og investerer i Myanmar.
Men det er for ynkeligt, at den danske  

 regering helt suspenderer sine egne muligheder for aktivt at gå ind og  

 påvirke situationen i Myanmar og deponerer sin udenrigspolitik i firmaernes  

 bestyrelseslokaler.
Dengang Kina og menneskerettighedsproblematikken var på dagsordenen i  

 foråret 1997 i forbindelse med FN's menneskerettighedskonference i Geneve,  

 turde Danmark godt formulere en kritik og gå i spidsen.
Oven i købet kunne  

 udenrigsministeren til beroligelse for erhvervslivet sige til Jyllands-Posten  

 den 1. oktober 1997, at selv om regeringen var kommet med denne kritik, så  

 viste en helt ny statistik, at Danmark havde øget eksporten til Kina med over  

 58% i det første halvår af 1997 til over en milliard danske kroner.
På et  

 møde med fynske erhvervsledere sagde udenrigsministeren, ifølge  

 Jyllands-Posten den 1. oktober 1997: »Det kan ikke undgås, at  

 kommercielle interesser også i fremtiden vil komme i konflikt med  

 udenrigspolitikken.
I mit ministerium arbejder vi meget på at udbygge  

 erhvervsforbindelserne overalt i verden, men af den grund undlader vi ikke en  

 politisk reaktion over for et land, hvis det er nødvendigt.« Forslagsstillerne finder det derfor relevant at spørge udenrigsministeren,  

 om han skønner, at det ikke er nødvendigt med politiske og økonomiske  

 sanktioner i forhold til den myanmarske junta.
Og hvad er forklaringen på, at  

 ministeren ikke vil skride hårdere ind med økonomiske sanktioner? Som udenrigsministeren siger, så er den danske årlige samhandel med  

 Myanmar på et lavt niveau, men det er ikke en undskyldning for ikke at gøre  

 noget.
Desuden er vi i den situation, at et af de store økonomiske selskaber  

 herhjemme, ØK, har ikke ubetydelige investeringer i Myanmar.
Børsen kan den  

 18. juni 1997 skrive: »Samtidig med at undertrykkelsen af befolkningen i  

 Burma forværres, øges ØK's engagement i militærdiktaturet.
Den danske  

 virksomhed har nu over 100 ansatte i ØK's datterselskab i landet.«  

 Ifølge Børsen har det ikke været muligt at få kommentarer til Amnesty  

 Internationals årsrapport fra ØK's side.
 I Børsens reportage nævnes endvidere Det Danske Center for  

 Menneskerettigheder, som anbefaler danske virksomheder at stille krav om  

 overholdelse af menneskerettighederne til både kunder og leverandører.
Forelagt dette siger Niels Frederiksen fra ØK: »ØK har naturligvis  

 sympati for hovedbudskabet fra Center for Menneskerettigheder, men vi har i  

 øvrigt ikke mere at tilføje til Burma-debatten, ud over hvad vi har markeret  

 i vores brev til aktionærerne sidste år.
Heri meddelte ØK sin officielle  

 Burma-politik, som går ud på, at så længe det er lovligt at handle med Burma,  

 så vil virksomheden forblive i landet.« ØK producerer sammen med den britiske kemikoncern Zeneca sprøjtegiften  

 paraquat.
Dette giftstof laves i Thailand og eksporteres derefter bl.a. til  

 Myanmar. ØK har ikke vist reel vilje til at stoppe produktionen og har  

 nærmest opført sig, som om det var noget, politikerne bare skulle blande sig  

 udenom.
Politiken kunne den 20. juni 1997 berette, at ØK's topchef, Michael  

 Fiorini, havde sendt et personligt brev til den socialdemokratiske  

 EU-ordfører, Ove Fich, i forbindelse med diskussionen af ØK og Zenecas  

 produktion af og handel med paraquat.
Politiken skriver: »Fiorini  

 beskylder Fich for at udøve et meningsdiktatur, som ellers er forbeholdt  

 militærregimet i Burma.« Ove Fich har svaret på Fiorinis brev og ville  

 gerne offentliggøre begge breve, men det har Fiorini sagt nej til.
Når  

 holdningen er sådan hos den virksomhed, som har de største danske interesser  

 i Myanmar, er der ingen vej uden om at lovgive på dette område og ligeledes  

 arbejde for det samme i forhold til andre lande i Europa.
Regeringen i Myanmar er i stor knibe for øjeblikket.
Den er i en  

 situation, hvor det ikke kun er undertrykkelsen af den myanmarske befolkning,  

 som tager til.
Den myanmarske regering er også ude i svære økonomiske  

 problemer, der i høj grad er selvforskyldte.
Der er sendt mange penge til  

 Myanmar i 1990'erne fra myanmarske arbejdere i udlandet, og der er foretaget  

 en række investeringer fra udenlandske virksomheder, som mente at kunne få  

 udbytte af løfterne om en økonomisk liberalisering.
Men som Berlingske  

 Tidende kunne konstatere den 24. september 1997, så »blev pengene ikke  

 anvendt til investeringer i et produktionsapparat, der kunne skaffe øgede  

 indtægter og økonomisk vækst til landet.
I stedet lod regeringen pengene gå  

 til import af luksusvarer og bygning af hoteller til turister, der aldrig kom  

 på grund af styrets håndtering af menneskerettighederne«.
 Berlingske Tidende kan også oplyse, at »IMF, Den internationale  

 Valutafond, har i en rapport fra maj givet en sønderlemmende kritik af Burma,  

 og USA's udenrigsminister, Madeleine Albright, har anklaget militærjuntaen  

 for at lade narkohandlere indsætte som »ledende personligheder i Burmas  

 ny markedsøkonomi og ny politiske rangorden«».
IMF har lavet en opgørelse af det myanmarske nationalregnskab, hvor der  

 ifølge IMF er betydelige kapitalstrømme, som ikke kan forklares ved indtægter  

 af lovlig handel og eksport.
Ifølge Berlingske Tidende siger eksperter, at  

 disse penge stammer fra eksport af heroin og råopium.
Militærjuntaen tillader  

 disse ting - ja, er afhængige af disse penge - og, siger Berlingske Tidende:  

 »Det er ingen hemmelighed, at kendte narkobagmænd ejer hoteller,  

 restauranter og transportfirmaer i hovedstaden Rangoon.« Derfor er det på tide at stramme op med økonomiske sanktioner over for den  

 myanmarske militærjunta.
Denne junta er ikke modtagelig for diplomati og  

 formelle fordømmelser.
Der skal andre midler til.
Ud over en konkret økonomisk sanktionspolitik er det også vigtigt, at  

 Danmark støtter den myanmarske opposition.
Det er ikke nok med  

 sympatierklæringer til Aung San Suu Kyi.
Forslagsstillerne er enige med  

 Herbert Pundik, som i Politiken den 8. juni 1997 skrev: »Militærjuntaen  

 vil ikke falde, før den burmesiske befolkning gør oprør.
Vor opgave må bestå  

 i at tilse, at den demokratiske opposition ikke mangler midler.
Norge holder  

 for eksempel liv i en radiostation, der kan aflyttes i store dele af Burma.  

 Burmesiske studenter, der har søgt asyl i Thailand, mangler penge til at  

 finansiere deres kamp mod juntaen.
De fængslede demokratiske politikeres  

 familier i Burma lider nød... Der er ingen grund til, at den demokratiske  

 verden ikke skulle investere i oppositionen.
Vi gjorde det i tilfældet  

 Sydafrika.
Hvorfor er vi ikke mere aktive for at hjælpe Aung San Suu Kyi's  

 tilhængere til at organisere det folkelige oprør, der er den eneste effektive  

 modgift mod undertrykkelsen.« Sidste år importerede Danmark for 26,3 millioner kr. fra Myanmar.
Ud over  

 ØK er det især firmaer som Texaco, mejerivirksomheden APV Pasilac, F.L.  

 Smidth, tømmerfirmaet Dalhoff, Larsen og Hornemann og L.M.
Ericsson, som står  

 for den danske samhandel med Myanmar.
 Derfor er det også helt ude af trit med den politiske situation, at EU nu  

 skal til at underminere den sanktionspolitik, som kommer til udtryk fra  

 f.eks. den amerikanske delstat Massachusetts og andre stater og byer i USA,  

 som enten har vedtaget eller er i færd med at vedtage forskellige love, som  

 har til hensigt at ramme det myanmarske militærstyre og/eller de  

 virksomheder, som handler med eller investerer i Myanmar.
I en opgørelse som det etiske investeringsfirma, Franklin Research &  

 Development, har lavet, og som forslagsstillerne er i besiddelse af, siges  

 det, at der er vedtaget lovgivning om økonomisk og anden boykot i følgende  

 amerikanske byer/stater: Massachusetts, Boulder, Oakland, Berkeley, Madison,  

 Santa Monica, Ann Arbor og San Francisco.
Desuden arbejdes der i en række  

 byer og stater i USA på gennemførelse af lignende sanktionslove.
EU-Kommissionen har rettet henvendelse til den amerikanske regering for at  

 få denne til at gribe ind over for delstaten Massachusetts.
Massachusetts har  

 i 1996 vedtaget en lov, som forbyder statens offentlige myndigheder at handle  

 med virksomheder, som har investeringer i Myanmar.
 EU er af den opfattelse, at denne lov er i strid med WTO-reglerne om  

 offentlige indkøb, og har derfor truet USA med at indbringe sagen for WTO.
I Berlingske Tidende den 13. september 1997 siger en EU-diplomat, at  

 »vi er i et forstadie til en klagesag.
Vi har givet amerikanerne lidt  

 tid i første forhandlingsrunde, og vi vil indlede anden runde i begyndelsen  

 af oktober.
Hvis den heller ikke fører til en løsning, er der ingen vej uden  

 om et WTO-panel - dvs. en klagesag«.
 I samme artikel siger Peter Guildford, som er EU-Kommissionens talsmand  

 for udenrigshandel, at »hvis Massachusetts får lov til at slippe af sted  

 med det her, kan hver enkelt region eller stat derovre føre deres egen  

 udenrigspolitik - ofte med baggrund i hjemlige hensyn«.
Forslagsstillerne tager afstand fra EU's forsøg på at tvinge de  

 amerikanske delstater til at standse deres sanktionspolitik over for Myanmar.  

 Simon Billenness fra den etiske investorgruppe, Franklin Research and  

 Development Corporation kritiserer i Det ny Notat (12. september 1997), EU's  

 holdning og siger, at »indbyggerne her i Massachusetts forstår ikke,  

 hvorfor EU's befolkninger bare lader handels-bureaukraterne fra Bruxelles gå  

 amok.
På os virker det hyklerisk, at de folkevalgte parlamentarikere i  

 Strasbourg kan vedtage resolutioner mod undertrykkelse, forfølgelse og  

 børnearbejde i Burma, samtidig med at EU-Kommissionen indstævner  

 Massachusetts for handelshindringer, fordi delstaten nægter at handle med  

 firmaer, der, som det danske ØK, opererer i diktaturstaten.
Det er da en  

 dobbeltmoral, der vil noget«.
Ud over denne dobbeltmoral indeholder hele denne sag også problemer i  

 forhold til, hvor den politiske magt og kompetence ligger.
Den danske  

 regering har hidtil indrettet sin udenrigspolitik i forhold til, hvad der kan  

 skabes enighed om på EU's ministerrådsmøde.
Danmark har også ladet sig  

 diktere af WTO-reglerne om offentlige indkøb.
Hvis man fastholder dette ja,  

 så kan forslagsstillerne godt se, at den danske regering kun kan  

 »håbe« på, at den politiske forbruger gør det, som den danske  

 regering ikke selv tør.
 Det vil være helt uacceptabelt, hvis den danske regering er med til at  

 indbringe USA/Massachusetts for en WTO-domstol, som så kan dømme USA for  

 overtrædelse af WTO-reglerne og dermed underminere den konkrete  

 sanktionspolitik over for Myanmar.
Desuden viser sagen, at EU-Kommissionen ikke har forståelse for den  

 særlige amerikanske forbundsstatskonstruktion, hvorefter det på en række  

 områder er overladt til den enkelte delstat selv at fastlægge sin egen  

 lovgivning.
I Børsen den 12. juni 1997 siger kongresmedlem Byron Rushing fra  

 Massachusetts: »Jeg tror ikke, det kommer til en sag i WTO, men hvis det  

 gør og USA taber, så er situationen den, at den amerikanske stat må lægge sag  

 an imod os...En sådan sag vil i givet fald blive en vigtig prøvesag.
Et  

 tilsvarende sagsanlæg over handelspolitik er ikke hidtil set i USA.« Han  

 kritiserer også EU for en manglende forståelse for, hvordan en føderal stat  

 er skruet sammen. »Jeg fatter ikke, at EU ikke forstår det politiske  

 system her - at vi har selvstændige delstater med selvstændig  

 lovgivning,» siger han.
 Derfor vil en dansk lovgivning som foreslået i beslutningsforslaget være  

 af principiel betydning af følgende årsager:
- det vil være et gennembrud i bestræbelserne for at etablere en  

 international boykot af militærdiktaturet i Myanmar, idet den amerikanske  

 boykot så vil brede sig, - det vil markere, at stater - og delstater i Unionen - har ret til at  

 føre selvstændig udenrigspolitik, uden at dette kan hindres af WTO, og - det vil sikre, at det også i fremtiden vil være muligt for Danmark og  

 andre stater at gennemføre boykotaktioner, idet det vil trække tæppet væk  

 under en evt.
EU-sag mod USA i WTO.
Skriftlig fremsættelse Keld Albrechtsen (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om sanktioner imod Myanmar.
(Beslutningsforslag nr.
B 10).
