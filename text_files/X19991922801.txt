Afgørelse K E N D E L S E 1. Ved skrivelse af 22. maj 1999 har Edith Pedersen klaget  

 over Elprisudvalgets afgørelse af 6. maj 1999 og påstået  

 sagen hjemvist til fornyet behandling.
 Elprisudvalget har påstået  

 stadfæstelse.
 Elprisudvalgets skrivelse af 6. maj 1999 er  

 sålydende:
 "Med brev af 23. oktober 1998 har De klaget over  

 NESA A/S.
 NESA A/S har den 12. november 1998 redegjort for sagen, og  

 denne redegørelse blev den 2. december 1998 forelagt Dem for  

 kommentarer.
 De har ved flere lejligheder såvel telefonisk og  

 senest ved behageligt møde den 15. april 1999 forelagt materiale, der  

 skulle bevise, at NESA A/S har opkrævet for meget i el hos Dem.
 Af sagen fremgår det, at der i perioden 20. maj  

 1997- 29. april 1998 er registreret en stigning i elforbruget på  

 adressen Bystrædet 19E, 2610 Rødovre i forhold til tidligere  

 års forbrug.
Elprisudvalget har ikke kompetence til at gå ind i  

 en bedømmelse af, hvorvidt det afregnede forbrug står i rimeligt  

 forhold til antallet af elforbrugende apparater i den omhandlede periode,  

 eller hvorvidt andre forhold kan have påvirket Deres elforbrug.
En  

 sådan bedømmelse ville indebære en bevisbedømmelse  

 og må henvises til domstolene.
I henhold til elforsyningslovens § 10, stk. 4 kan udvalget  

 gribe ind, såfremt priser eller andre betingelser er urimelige.
I den  

 konkrete sag har NESA A/S ladet foretage en kontrol af måleren, som  

 viser, at der ikke er fejl ved denne.
 På den baggrund finder udvalget ikke at kunne rette  

 indvendinger imod NESA A/S fremgangsmåde i denne sag.
Klage over udvalgets afgørelse indgives skriftligt  

 til Konkurrenceankenævnet . . . ." 3.  Sagens baggrund Klager flyttede i 1994 fra en lejlighed, hvor hun i 1993  

 havde haft et elforbrug på 1.145 kWh, til sin  nuværende  

 lejlighed, hvor hun er blevet sat i regning af et større forbrug.  

 Efter henvendelse til ejendommens varmemester har denne og ejendommens  

 elinstallatør tilset anlægget uden at finde fejl, ligesom NESA  

 A/S den 15. juli 1998 foretog en afprøvning af måleren og herved  

 fandt, at denne viste korrekt.
Klager indgav herefter den 12. oktober 1998  

 til Forbruger-klagenævnet klage over, at elmåleren viser forkert.  

 Med skrivelse af 23. oktober 1998 oversendte Forbrugerklagenævnet sagen  

 til Elprisudvalget under henvisning til "behagelig telefonsamtale med  

 Elprisudvalget, hvor det blev oplyst, at Elprisudvalget er rette  

 klagemyndighed". Udvalget har indhentet en udtalelse om sagen fra NESA,  

 som i skrivelse af 10. november 1998 har udtalt:
 "Med henvisning til Deres brev af 6. november  

 vedrørende el-forbruget hos ovennævnte kunde, må vi med de  

 oplysninger, som er afgivet af kunden om forbrugende elapparater, anse  

 forbruget for at være i overensstemmelse med aflæste/afregnede  

 kWh.
 I henhold til kundens egne oplysninger er der i husstanden  

 komfur, emhætte, lille fryser, køleskab, vaskemaskine,  

 tørretumbler, video, 2 fjernsyn, minianlæg, og formentlig  

 diverse lyskilder.
 Forbrugsudviklingen gennem årene har været  

 følgende:
perioden 01.02.94-22.03.95 2444 kWh 22.03-23.04.96 2305 kWh 23.04.96-20.05.97 2078 kWh 20.05.97-29.04.98 2399 kWh Endvidere henvises til målerundersøgelse  

 foretaget den 15. juli 1998 . . ." Klager har i en periode minut for minut ført  

 nøje regnskab over anvendelsen af samtlige lyskilder og elforbrugende  

 apparater og afleveret dette omfattende materiale til udvalget.
 3.   Klagers argumentation:
Elprisudvalget har modtaget nøjagtig  

 opgørelse, minut for minut, over anvendelsen af lyskilder og  

 elapparater, men har ikke ydet hjælp til at beregne det rigtige  

 forbrug.
Der er noget galt, når elforbruget i den nye lejlighed er  

 så meget større end i den gamle, og dette ikke kan forklares ved  

 flere apparater eller ændret forbrugsmønster.
Elprisudvalget har  

 efter afgørelsen ved klagers personlige henvendelse som begrundelse  

 for afgørelsen oplyst, at Forbrugerstyrelsen  skulle varetage sagen,  

 og klager er derfor spændt på, om det er blevet en ping-pong-sag,  

 ingen tør røre ved.
Klager har i  øvrigt tilstillet  

 Ankenævnet yderligere materiale om anvendelsen af lyskilder og  

 elapparater samt målerens udvisende.
 4.  Elprisudvalgets argumentation:
 Udvalget har i en redegørelse af 9. juli 1999 bl.a.  

 anført:
 "Det omfattende materiale gav ikke Elprisudvalget  

 grund til at antage, at der fandt et urimeligt højt elforbrug sted,  

 hvilket sammenholdt med redegørelsen fra NESA A/S blev grundlaget for  

 Elprisudvalgets afgørelse af 6. maj 1999, i hvilken det blev meddelt  

 Edit Pedersen at Elprisudvalget fandt, at NESA A/S fremgangsmåde i  

 sagen ikke var i strid med elforsyningslovens § 10, stk. 4.
 I Udvalgets afgørelse er der lagt vægt  

 på, at NESA A/S har foretaget kontrol af måleren, og den viste,  

 at der ikke var fejl ved måleren.
 . . .
Udvalget kan konstatere, at der i perioden 1. februar  

 1994 til 29. april 1998 har været tale om et forbrug på i alt  

 9326 kWh.
Dette svarer til et dagligt forbrug på godt 6 kWh, hvilket  

 ikke virker unormalt højt.
 . . .
Elprisudvalget har ikke kompetence til at gå ind i  

 en bedømmelse af hvorvidt det afregnede elforbrug står i  

 rimeligt forhold til antallet af elforbrugende apparater.
En sådan  

 bedømmelse ville indebære en bevisførelse og må  

 henvises til domstolene.. . . " 5.  Konkurrenceankenævnets  

 bemærkninger:
Sagen drejer sig om, hvorvidt klagers faktiske elforbrug  

 er i overensstemmelse med det målte, som ikke er højere end,  

 hvad der må forventes.
Den er indbragt for Forbrugerklagenævnet  

 som en konkret tvist, og efter oversendelse ti Elprisudvalget er der truffet  

 afgørelse om, at NESA ikke har handlet i strid med elforsyningsloven §  

 10, stk. 4, og at Elprisudvalget ikke har kompetence til at afgøre om  

 den konkrete tvist.
Ankenævnet kan tiltræde, at der ikke i  

 anledning af den foreliggende konkrete tvist er grundlag for at finde NESA s  

 fremgangsmåde i sagen i strid med elforsyningslovens § 10, stk. 4.  

 Ankenævnet kan endvidere tiltræde, at Elprisudvalget ikke har til  

 opgave at træffe afgørelse i den konkrete tvist.
Da det er den  

 konkrete tvist, klager ved sagens indbringelse for Ankenævnet fortsat  

 ønsker afgjort, og da Ankenævnet   som Elprisudvalget   ikke har  

 kompetence til at afgøre tvisten, vil klagen være at afvise.
 Herefter bestemmes:
 Klagen afvises.
Klagegebyret tilbagebetales til klageren Ole Jess Olsen Jens Fejø Børge Dahl Udskriftens rigtighed bekræftes.
 Konkurrenceankenævnet, den 2. november 1999.
