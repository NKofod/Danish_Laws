Cirkulære om adresser (Til samtlige kommunalbestyrelser) I medfør af § 3f i lov om bygnings- og boligregistrering, jf.  

 lovbekendtgørelse nr. 767 af 12. september 2002 fastsættes:
Kapitel 1 Almindelige bestemmelser § 1. Kommunalbestyrelsen fastsætter adresser  

 efter §§ 3a-3b og §§3d-3e i lov om bygnings- og boligregistrering.
Adresser  

 fastsættes under hensyntagen til, at borgere, myndigheder,  

 forsyningsvirksomheder og andre på lettest mulige måde kan  

 orientere sig og finde frem til den pågældende ejendom, bygning,  

 hoveddør, bolig- eller erhvervsenhed m.v.
 Stk. 2. Efter reglerne i dette cirkulære skal der  

 fastsættes adresser for alle bebyggede ejendomme, som har adgang til  

 offentlig vej eller privat fællesvej, samt for ejendomme, som er  

 udstykket med henblik på bebyggelse m.v., og som har adgang til  

 sådanne veje.
 Stk. 3. Adresser kan endvidere efter dette  

 cirkulære fastsættes for grunde eller arealer, som ifølge  

 planlægning vil blive udstykket eller bebygget samt for tekniske  

 anlæg.
 Stk. 4. Såfremt kommunalbestyrelsen finder det  

 hensigtsmæssigt at fastsætte adresser for andre arealer, der  

 anvendes til bymæssige formål, parker og idrætspladser,  

 samt for grønne områder, rastepladser, seværdigheder, kaj-  

 og bolværkspladser m.v., bør reglerne i dette cirkulære  

 følges, således at de i stk. 1 nævnte hensyn  

 tilgodeses.
 Stk. 5. Der bør ikke fastsættes  

 særskilt adresse for vejarealer, stiarealer, torve eller pladser eller  

 for land- og skovbrugsarealer, naturområder m.v., som ikke forventes  

 bebygget.
Stk. 6. Når der for kommunalbestyrelsen foreligger  

 oplysninger om, at en ejendom, bygning eller et teknisk anlæg m.v.  

 anvendes af Forsvars-, Indenrigs- eller Justitsministeriet, fastsættes  

 adressen herfor af kommunalbestyrelsen efter forhandling med det  

 pågældende ministerium.
Der fastsættes kun adresser til  

 bygninger eller tekniske anlæg m.v., som ligger på ejendomme, som  

 anvendes af disse ministerier, såfremt de pågældende  

 bygninger eller tekniske anlæg m.v. ud fra et hensyn til offentlige  

 beskyttelsesinteresser kan registreres i BBR.
§ 2. En adgangsadresse betegnes ved navnet  

 på den adgangsgivende vej (vejnavnet) samt et tilhørende  

 husnummer inklusive eventuelt bogstav.
Kommunalbestyrelsen bestemmer, hvilket  

 vejnavn der skal indgå i adgangsadressen.
 Stk. 2. En enhedsadresse betegnes ved  

 adgangsadressen samt etagebetegnelse eventuelt med sidebetegnelse eller  

 dørnummer.
 Stk. 3. Kommunalbestyrelsen skal påse, at kommunens  

 samlede bestand af adgangsadresser og enhedsadresser er entydige og fastsat i  

 overensstemmelse med reglerne i §§ 3-4.
 Stk. 4. Vejnavne fastsættes af kommunalbestyrelsen  

 efter reglerne i kapitel 2, jf. dog stk. 7 og 8.
 Stk. 5. Husnummer og eventuelt bogstav fastsættes  

 af kommunalbestyrelsen efter reglerne i kapitel 3, jf. dog stk. 7 og 8.
 Stk. 6. Etagebetegnelse samt sidebetegnelse eller  

 dørnummer fastsættes af kommunalbestyrelsen efter reglerne i  

 kapitel 4.
Stk. 7. Vejnavne for hovedlandeveje og landeveje  

 fastsættes af kommunalbestyrelsen efter forhandling med vedkommende  

 vejbestyrelse.
Husnumre for hovedlandeveje og landeveje fastsættes af  

 kommunalbestyrelsen efter samtykke fra vedkommende vejbestyrelse.
 Stk. 8. Fastsætter kommunalbestyrelsen, jf. § 7,  

 stk. 2, vejnavne for private veje, interne veje, torve, pladser og lignende,  

 skal dette ske efter samråd med den enkelte grundejer.  

 Fastsættelse af husnumre med udgangspunkt i de pågældende  

 vejnavne skal ligeledes ske efter samråd med grundejeren.  

 Kommunalbestyrelsen har dog ikke i de nævnte tilfælde pligt til  

 at opnå enighed med grundejeren.
 § 3. For bygninger, hvori der i BBR er registreret  

 en eller flere bolig- eller erhvervsenheder, skal der fastsættes en  

 særskilt adgangsadresse til hver hovedadgangsvej (indgangsdør,  

 opgang eller lignende), der giver adgang til den eller de  

 pågældende enheder.
Stk. 2. Særskilte adgangsadresser kan endvidere  

 fastsættes for andre indgangsdøre, opgange eller lignende, som  

 ikke udgør hovedadgangsvej til en eller flere enheder.
Adgangsadresser  

 kan endvidere fastsættes for tekniske anlæg samt for de i § 1,  

 stk. 3 og 4, nævnte grunde og arealer.
 Stk. 3. For hver bebygget ejendom, som har adgang til  

 offentlig vej eller privat fællesvej, og for hver ejendom, som er  

 udstykket med henblik på bebyggelse og som har adgang til sådan  

 vej, skal der dog være fastsat mindst én adgangsadresse, jf.  

 stk. 1 eller stk. 2.
 § 4. For hver boligenhed samt for hver  

 erhvervsenhed, som er registreret i BBR, skal der fastsættes en  

 enhedsadresse, der entydigt identificerer enhedens beliggenhed i bygningen,  

 jf. dog § 20, stk. 2.
 Stk. 2. Enhedsadresser kan fastsættes for  

 indgangsdøre, entrédøre eller lignende inde i en  

 bygning, selv om denne ikke fører til en bolig- eller  

 erhvervsenhed.
§ 5. Samtlige af kommunalbestyrelsen fastsatte  

 adgangs- og enhedsadresser skal registreres i BBR med tilhørende  

 Krydsreferenceregister.
Adgangs- og enhedsadresserne kan eventuelt  

 registreres ved maskinel overførsel af allerede oprettede  

 adresseoplysninger fra Det Fælleskommunale Ejendomsdatasystem, ESR,  

 herunder Københavns Kommunes Ejendomsdatasystem.
 Stk. 2. Til hver ny registrering af en adgangsadresse og  

 til hver registrering af en ændring af en adgangsadressebetegnelse,  

 skal der af hensyn til ajourføring af andre registres  

 adresseoplysninger knyttes oplysning om datoen for adressens oprettelse,  

 ændring eller nedlæggelse.
Stk. 3. For hver adgangsadresse registreres, hvilket  

 matrikelnummer adressen vedrører.
Det registreres endvidere, hvilken  

 bygning, teknisk anlæg m.v., hovedadgangsvej (indgangsdør,  

 opgang eller lignende) adgangsadressen er knyttet til.
 Stk. 4. For hver enhedsadresse registreres, hvilken  

 adgangsadresse den er knyttet til, og hvilken bolig eller erhvervsenhed den  

 eventuelt, jf. § 4 stk. 2, er knyttet til.
 Stk. 5. Af hensyn til kontinuiteten i  

 adresseregistreringen kan der for hver adgangsadresse fastsættes en  

 landsdækkende, entydig og maskinelt beregnet cifferkode (stabil  

 primær nøgle), der er uafhængig af det tildelte vejnavn og  

 husnummer.
Stk. 6. Ved fastsættelsen af adgangsadresser skal  

 kommunalbestyrelsen sikre, at CPRs vejregister indeholder oplysning om,  

 hvilket sogn, valgdistrikt, postnummer og postdistrikt hver adresse  

 hører til, jf.
Indenrigsministeriets cirkulære om  

 ajourføring og drift af CPRs vej- og boligregister.
 § 6. For hver adgangsadresse registreres  

 koordinaterne til et punkt (adressepunktet), som skal være beliggende  

 indenfor det matrikelnummer henholdsvis den bygning, som adressen, jf. § 5,  

 stk. 3, vedrører.
Stk. 2. Adressepunktet bør fastlægges tre  

 meter inde i den tilhørende bygning regnet fra midten af den  

 længste side af bygningen nærmest den vej, som indgår i  

 adressen.
For bygninger, hvortil der hører mere end én  

 adgangsadresse, fastlægges adressepunkterne således, at de bedst  

 muligt svarer til beliggenheden af de tilhørende indgange eller  

 opgange.
 Stk. 3. For ubebyggede ejendomme fastlægges  

 adressepunktet således, at det ligger indenfor matrikelnummerets  

 afgrænsning.
Stk. 4. Som grundlag for den korrekte registrering af  

 koordinater anvendes de bedst mulige kortmaterialer, som kommunen har til  

 rådighed.
Som koordinatsystem anvendes System 34/45 eller efter  

 kommunens valg et andet koordinatsystem, som nærmere aftales med  

 Økonomi- og Erhvervsministeren.
 Stk. 5. Koordinaterne ajourføres mindst én  

 gang årligt.
Kapitel 2 Vejnavn og vejkode § 7. Vejnavne fastsættes for alle offentlige  

 veje, private fællesveje, pladser og torve og lignende, herunder  

 motorveje og motortrafikveje, uanset om den pågældende vejs navn  

 skal indgå i adresser.
 Stk. 2. Vejnavne fastsættes endvidere for  

 offentlige stier og for private veje, interne veje, stier, pladser, torve  

 o.l., hvis de pågældende navne skal indgå i adresser.
Stk. 3. Et særligt, afgrænset geografisk  

 område, som ikke har et egentligt vejnet, kan af hensyn til  

 fastsættelsen af adresser tildeles et navn.
Områdenavnet  

 erstatter i så fald vejnavnet.
Eksempler på sådanne  

 områder er haveforeninger eller feriebebyggelser uden vejnet,  

 større erhvervs- eller institutionsområder med mange bygninger,  

 mindre øer uden vejnet, større idrætsanlæg og  

 lignende.
 Stk. 4. Såfremt kommunalbestyrelsen finder det  

 hensigtsmæssigt, jf. § 1, stk. 1, kan vejnavne fastsættes til  

 andre, eksisterende veje, stier, pladser, torve, broer m.v. end de i stk. 1-3  

 nævnte.
 § 8. Et vejnavn kan sammensættes af indtil  

 40 tegn.
 Stk. 2. Vejnavnet fastsættes i overensstemmelse med  

 Dansk Sprognævns Vejledning i retskrivning af vejnavne.
 Stk. 3. Til ethvert vejnavn fastsættes tillige et  

 forkortet vejnavn, kaldet et vejadresseringsnavn, på indtil 20 tegn.  

 For vejnavne på 20 tegn eller derunder, er vejnavnet også  

 vejadresseringsnavn.
Stk. 4. For vejnavne over 20 tegn fastsættes  

 vejadresseringsnavnet ved forkortelse af vejnavnet.
Ved forkortelsen skal  

 flest mulige af de 20 tegn anvendes, og alle ord i vejnavnet bør  

 være repræsenteret i det forkortede navn.
Forkortelser i  

 vejnavnets begyndelse skal undgås af hensyn til maskinel, alfabetisk  

 sortering.
Vejadresseringsnavne fastsættes som hovedregel i  

 overensstemmelse med Dansk Sprognævns Vejledning i retskrivning af  

 vejnavne.
Stk. 5. For at tilstræbe entydighed i  

 adressebetegnelserne må et vejnavn eller et vejadresseringsnavn, som  

 allerede forekommer i en kommune, ikke fastsættes for andre veje og  

 lignende i kommunen.
For at undgå forvekslingsmuligheder bør  

 enslydende vejnavne ikke forekomme inden for samme postdistrikt.
 Stk. 6. Hvis samme  vejnavn undtagelsesvis forekommer  

 flere steder indenfor samme kommune eller postdistrikt, skal der sammen med  

 vejnavnet fastsættes et supplerende bynavn, jf. § 10.
 Stk. 7. For veje, der krydser kommunegrænser,  

 bør der så vidt muligt fastsættes samme vejnavn med samme  

 stavemåde i alle kommunerne.
§ 9. For hvert vejnavn fastsættes en  

 vejkode.
Vejkoden skal altid have fire cifre, og disse skal ligge i  

 intervallet 0001-9899.
Stk. 2. Vejkoden udgør sammen med  

 Indenrigsministeriets trecifrede kommunekode en entydig identifikation af det  

 pågældende vejnavn og lignende.
Der må således kun  

 findes én vejkode til hvert vejnavn i kommunen, og hver vejkode  

 må kun være knyttet til ét vejnavn indenfor kommunens  

 område.
Stk. 3. Af hensyn til kontinuiteten i  

 adresseregistreringen må en fastsat vejkode ikke ændres.
Hvis en  

 vej i sin helhed ændrer vejnavn, skal vejen beholde sin oprindeligt  

 fastsatte vejkode.
Hvis en del af en vej ændrer navn, skal den del af  

 vejen, som får nyt navn, tildeles en ny vejkode.
§ 10. For hvert vejnavn kan fastsættes et  

 eller flere supplerende bynavne på indtil 34 tegn.
Som bynavn kan  

 anvendes et egentligt bynavn eller et andet lokalt stednavn, der  

 præciserer adressebetegnelsen.
Stk. 2. Et bynavn skal fastsættes, hvis vejnavnet  

 samt kommunekoden eller postnummeret og postdistriktet, jf. § 8, stk. 6, ikke  

 er tilstrækkeligt til entydigt at angive beliggenheden af den  

 pågældende vej.
Bynavne eller stednavne, som udgør navnet  

 på det pågældende postdistrikt må ikke anvendes som  

 bynavn.
 Stk. 3. Et bynavn kan fastsættes for hele vejens  

 udstrækning eller for nærmere bestemte dele af vejen  

 (husnummerintervaller) med henblik på at tydeliggøre vejens  

 beliggenhed og forløb i kommunen.
 Stk. 4. Bynavne fastsættes som hovedregel i  

 overensstemmelse med den almindelige retskrivning og Stednavneudvalgets  

 fortegnelse over danske stednavne.
§ 11. Vejnavne, vejadresseringsnavne, vejkoder og  

 bynavne skal registreres i CPRs vejregister, efter bestemmelserne i  

 Indenrigsministeriets cirkulære om ajourføring og drift af  

 CPRs vej- og boligregister.
Registreringen i CPR's vejregister  

 foretages senest to uger efter, at det pågældende vejnavn m.m. er  

 blevet fastsat.
Stk. 2. Vejnavne og vejkoder fastsættes og  

 registreres i forbindelse med godkendelse af udstykningsplaner, lokalplaner  

 og lignende.
Af hensyn til folkeregistreringen, registreringen af ejendomme,  

 forsyningsselskabernes virksomhed, kortlægning m.v. bør vejnavne  

 og vejkoder fastsættes og registreres så tidligt som muligt.  

 Indtil vejnavnet er fastsat, kan en ny vej registreres i CPRs  

 vejregister som "unavngiven vej" i stedet for vejnavn.
Stk. 3. Vejnavne, vejadresseringsnavne, vejkoder, bynavne  

 m.v. i CPR's vejregister skal ved maskinel overførsel eller lignende  

 være til rådighed for kommunens registrering af adresser,  

 bygninger boliger, tekniske anlæg mv. i BBR.
Der må ikke  

 være uoverensstemmelse mellem registreringerne af de nævnte data  

 i CPRs vejregister og BBR.
Kapitel 3 Husnumre § 12. Husnumre består af indtil fire tegn.  

 Selve husnummeret skal være et tal fra 1 til 999. Hvor der er behov  

 herfor, kan tilføjes ét bogstav fra A til Z.
Bogstaverne I, J,  

 O og Q bør dog på grund af forvekslingsmuligheder ikke  

 benyttes.
 Stk. 2. Der kan ikke som led i husnummeret benyttes andre  

 betegnelser som eksempelvis kvartersbetegnelser, blokbetegnelser,  

 bygningsnumre eller portbetegnelser eller lignende, da disse ikke  

 indgår i adressebetegnelserne i BBR eller CPR.
 § 13. Husnumre fastsættes således, at  

 den samlede adgangsadressebetegnelse (kommunekode, vejkode, husnummer og  

 eventuelt bogstav) bliver entydig og hensigtsmæssig.
Stk. 2. Husnumre fastsættes fortløbende og i  

 stigende ulige og lige nummer- og bogstavorden langs den  

 pågældende vej.
Husnumre, som alene består af et tal,  

 regnes lavere end samme tal med bogstav, f. eks. således:14, 14A, 14B  

 o.s.v.
 Stk. 3. Ulige husnumre anvendes i venstre vejside set fra  

 nummereringens udgangspunkt, mens lige husnumre anvendes i højre  

 vejside, jf. dog § 16, stk. 2. Hvis nummereringen i det  

 pågældende område allerede er foretaget efter det omvendte  

 princip, bør dette dog fortsat følges.
Stk. 4. Husnummereringen begynder i den ende af vejen,  

 der ligger tættest ved den pågældende bys midte.
For blinde  

 veje og lignende fastsættes de laveste husnumre i den ende af vejen,  

 der er tilsluttet det øvrige vejnet.
 § 14. Husnummerering gennemføres tidligst  

 muligt og senest ved meddelelse af byggetilladelse for nybyggeri, ombygning  

 m.v.
 § 15. I et område i byzone med spredt  

 nybebyggelse, som opføres successivt, for eksempel i nye udstykninger  

 og lignende, foretages husnummerering efter principperne nævnt i § 13  

 således, at husnummereringen bliver fortløbende i det endeligt  

 bebyggede område.
 Stk. 2. Ejendomme, som kan bebygges, skal ligeledes  

 nummereres i den fortløbende husnummerrække efter principperne i  

 § 13.
 Stk. 3. For spredt beliggende bebyggelse kan  

 husnummereringen foretages med spring i nummerrækkefølgen.
 § 16. For ny bebyggelse og ved omnummerering af  

 eksisterende bebyggelse bør husnumre ikke suppleres med  

 efterfølgende bogstav, medmindre bebyggelsens særegne karakter  

 eller andre særlige omstændigheder gør det  

 nødvendigt.
Stk. 2. Havekolonier, feriehyttebebyggelse,  

 industriområder med mange bygninger, bebyggelser på mindre  

 øer uden egentligt vejnet tildeles i så vid udstrækning  

 som muligt husnumre uden bogstav.
I sådanne områder kan reglerne  

 i § 13, stk. 2, om anvendelse af lige og ulige husnumre ligeledes fraviges,  

 således at nummereringen er fortløbende fra 1 og opefter.
§ 17. Ved husnummerering af blokbebyggelse, som er  

 beliggende ved unavngivne, interne tilgange i et område mellem to  

 navngivne veje, der begge giver adgang til de enkelte blokke, vælges  

 den af vejene, hvortil blokkene knytter sig mest naturligt.
Herved tages  

 især hensyn til, hvilken indkørsel der giver den korteste  

 adgangsvej.
Husnumrene bør tildeles fortløbende, jf. § 13, stk.  

 2, ind i den pågældende vejs husnummerrække.
 § 18. I altangangshuse, korridorbebyggelser eller  

 andre bygninger, hvor flere hoveddøre eller opgange giver adgang til  

 de samme bolig- eller erhvervsenheder, fastsættes et husnummer til kun  

 den af de pågældende indgange eller opgange, der udpeges som  

 hovedindgangsdør.
 Stk. 2. I altangangshuse med direkte adgang fra vejen til  

 boligerne i stueetagen nummereres indgangene i stueetagen fortløbende  

 med lige eller ulige husnumre, om muligt uden brug af bogstavkombinationer.  

 Opgangen til altangangen nummereres også i nummerrækken,  

 hvorefter boligerne i de overliggende etager benævnes med opgangens  

 husnummer, etagebetegnelsen samt side eller dørnummer, jf. §§  

 20-22.
 § 19. Tværbebyggelse og andre bebyggelser,  

 hvortil der kun er adgang fra vejen ad port eller lignende gennem  

 foranstående bebyggelser, nummereres ind i husrækken, hvortil de  

 knytter sig naturligt, således at nummereringen også i disse  

 tilfælde bliver fortløbende jf. § 13 stk. 2.
Kapitel 4 Etage- og sidebetegnelser § 20. Indgangsdøre og lignende tildeles  

 etage- og sidebetegnelse eller dørnummer, således at  

 enhedsadressen hensigtsmæssigt identificerer placeringen af den  

 indgangsdør i bygningen, som giver adgang til den  

 pågældende bolig- eller erhvervsenhed, brugsenhed og  

 lignende.
Stk. 2. I enfamiliehuse, rækkehuse,  

 landbrugsejendomme og lignende, hvor bygningens hoveddør er indgang  

 til en enkelt bolig- eller erhvervsenhed, fastsættes ingen etage- og  

 side- eller dørbetegnelse.
I sådanne bebyggelser er  

 enhedsadressen sammenfaldende med adgangsadressen.
Etagebetegnelse § 21. Etagebetegnelsen består af indtil to  

 tegn, som angiver etagen for en indgangsdør eller  

 entrédør i opgangen.
For enfamiliehuse og lignende angives  

 ingen etagebetegnelse.
 Stk. 2. I bygninger med flere etager kan kun anvendes  

 følgende etagebetegnelser:
KL for kælder, ST for stuen, 1 for 1. sal, 2 for 2. sal, 3 for 3. sal, 4 for 4. sal og så videre.
Stueetagen er den etage, hvis  

 gulvplan ligger i eller umiddelbart over gadeniveauet.
 Stk. 3. I bygninger med flere kælderetager anvendes  

 følgende betegnelser:
KL for den kælderetage, der ligger umiddelbart under  

 stueetagen, K2 for den kælderetage, der ligger umiddelbart under KL, K3 for den kælderetage, der ligger umiddelbart under  K2 og  

 så videre.
Sidebetegnelse eller dørnumre § 22. I bygninger med adgang til flere bolig-  

 eller erhvervsenheder, brugsenheder og lignende på hver etage anvendes  

 sidebetegnelse eller dørnummerbetegnelse, som angiver den  

 pågældende indgangsdørs placering på etagen.
Er der  

 kun én dør på etagen, anføres hverken side- eller  

 dørnummerbetegnelse.
Stk. 2. På etager med 2 eller 3 indgangsdøre  

 anvendes sidebetegnelserne TV, MF og TH, som angiver indgangsdørens  

 beliggenhed set fra trappens øverste trin før etageafsatsen.  

 Betegnelsen TV anvendes for den indgangsdør, der ligger længst  

 til venstre set fra trappens øverste trin før etageafsatsen.  

 Betegnelsen TH anvendes for den indgangsdør, der ligger længst  

 til højre.
På etager med tre enheder benyttes MF for den tredje  

 enhed, der ligger mellem de to andre enheder.
Stk. 3. På etager med fire eller flere  

 indgangsdøre anvendes i stedet for sidebetegnelse dørnumre, som  

 kan bestå af indtil 4 tegn.
Indgangsdøren længst til  

 venstre set fra trappens øverste trin før afsatsen tildeles  

 dørnummer 1, indgangsdøren til højre herfor  

 dørnummer 2, den følgende dørnummer 3 og så  

 videre.
Stk. 4. Med kommunalbestyrelsens godkendelse kan en  

 systematisk betegnelse af alle indgangsdøre anvendes i stedet for de  

 efter stk. 2. eller 3 fastsatte sidebetegnelser eller dørnumre.
Det er  

 dog en betingelse herfor, at ejeren på hver indgangsdør  

 anbringer og vedligeholder et skilt eller lignende med den af  

 kommunalbestyrelsen godkendte dørbetegnelse.
Dørbetegnelsen,  

 som kan bestå af numre eller bogstaver, må højst  

 bestå af fire tegn.
Kapitel 5 Ikrafttræden § 23. Cirkulæret træder i kraft den 1.  

 januar 2003.
 Stk. 2. Punkterne 17-25 i cirkulære nr. 6 af 6.  

 januar 1977 om etablering af bygnings- og boligregistrering  

 ophæves.
