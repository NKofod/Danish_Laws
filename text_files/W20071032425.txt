 Tilladelse til frigivelse af 100.000 kr. af 17-åriges formue til køb af speedwaymotorcykler.
 Civilstyrelsens afgørelse af 15. januar 2007, j.nr. 07-310-00147.
 Civilstyrelsen har nu behandlet Deres klage over Statsamtets afslag på, at der frigives 100.000 kr. af Deres søn, N´s formue til køb af 3 motorcykler og en varevogn.
Vi ændrer statsamtets afgørelse.
Vi tillader således efter omstændighederne, at der frigives 100.000 kr. af N´s formue til køb af de omhandlede 3 motorcykler og en varevogn.
Vi har truffet afgørelsen efter § 39, jf. § 25, stk. 2, i værgemålsloven.
Det fremgår af § 39, at værgen skal have statsamtets godkendelse til forbrug af formue, der er omfattet af værgemålet.
Det fremgår endvidere af § 25, stk. 2, at forældre som værger kan anvende barnets indtægter til dets underhold i passende omfang og under hensyntagen til deres og barnets stilling.
Såfremt indtægterne ikke er tilstrækkelige, kan værgen under hensyn til værgemålets karakter bruge af formuen i passende omfang med statsamtets tilladelse.
Forældre kan som værger for deres mindreårige børn og unge normalt ikke få frigivet formue til dækning af almindelige udgifter, f.eks. til mad, tøj, bolig og fritidsaktiviteter.
Dette skyldes, at forældre har forsørgelsespligt over for deres børn.
De skal derfor som hovedregel selv betale sådanne udgifter.
Det fremgår af sagen, at N er 17 år gammel, og at han har en formue på ca. 128.000 kr.
I 2005 havde N en indtægt på 18.118 kr.
 Det fremgår videre af sagen, at De har en årlig samlet bruttoindtægt på ca. 308.000 kr.
 Det er oplyst, at hver motorcykel koster ca. 38.000 kr., og at varevognen koster ca. 55.000 kr.
Endelig har De oplyst, at N er professionel speedwaykører, og at han har brug for at investere i 3 motorcykler og en varevogn til transport af disse til næste sæson.
N har tegnet kontrakt med en engelsk klub og er således per 1. januar 2007 flyttet til England.
N har endvidere selv via sponsorater fundet ca. 70.000 kr. fra sponsorer i England til motorcyklerne og varevognen.
