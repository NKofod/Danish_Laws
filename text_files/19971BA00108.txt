Nr BSF 108 Forslag til folketingsbeslutning om registrering af våben og om  

 våbentilladelser Fremsat af Søren Søndergaard (EL) Jette Gottlieb (EL) Anne Baastrup (SF)  

 Jes Lunde (SF) den 6. februar 1998 Med henblik på at hindre misbrug af skydevåben pålægger Folketinget  

 regeringen at fremsætte forslag til ændring af våbenloven, således at  

 følgende hovedformål opfyldes:
 1. Der indføres een central våbenregistrering for alle skydevåben i  

 Danmark, og der indføres et system, hvorefter salg af enhver form for  

 ammunition registreres.
 2. Retten til at besidde og bruge skydevåben begrænses, og der indføres et  

 system, hvorefter skytter - jægere såvel som sportsskytter - skal gennemgå en  

 godkendt uddannelse og have et »våbenkørekort« som forudsætning for  

 at få våbentilladelse og ret til at erhverve skydevåben.
Bemærkninger til forslaget Det er forslagsstillernes opfattelse, ikke mindst på baggrund af den  

 senere tids oplysninger om, hvordan der stjæles våben fra privatpersoner,  

 offentlige myndigheder og foreninger, at alle våben, herunder også glatløbede  

 jagtvåben hos såvel private som politiet, militæret og hjemmeværnet, skal  

 være registreret i et centralt våbenregister.
Oprettes et sådant centralt  

 register, vil det være en stor hjælp i opklaringen af forbrydelser og  

 efterforskning af våbentyverier, ligesom det også vil have en præventiv  

 virkning over for personer, som planlægger at begå forbrydelser med våben  

 eller at stjæle sådanne.
I praksis vil oprettelsen et centralt våbenregister betyde, at det  

 nuværende våbenregistreringssystem med et våbenkontor i hver politikreds skal  

 erstattes med et landsdækkende våbenkontor, som drives af politiet.
Det nye  

 våbenregister skal efter forslagsstillernes opfattelse omfatte alle de våben,  

 som findes i landet.
Det vil sige, at ikke bare de våben, som  

 skytteforeninger og deres medlemmer besidder, men også alle andre våben skal  

 opføres i dette register.
Der har i årenes løb være adskillige eksempler på,  

 at våben fra hjemmeværnsdepoter, skytteforeninger og militæret er dukket op i  

 kriminelle miljøer.
Derfor finder forslagsstillerne, at det er naturligt og  

 hensigtsmæssigt, at alle våben i Danmark samles i et fælles register.
For at sikre, at våbenregistreringen bliver så ensartet og nøjagtig som  

 muligt, skal registreringssystemerne omlægges således, at det private  

 våbenregister, Skytteforeningernes Våbenregistrering, som blev oprettet i  

 1988, nedlægges.
Dette register ligger inde med oplysninger om medlemmerne af  

 skytteforeningernes våben.
Disse informationer overføres til det nye centrale  

 våbenregister.
Med hensyn til de enkelte politikredses våbenregistrering  

 nedlægges de decentrale våbenkontorer, og deres oplysninger overføres til det  

 nye centrale våbenregister.
 Hvad angår finansieringen af våbenregistret, foreslås det, at det sker  

 gennem brugerbetaling, således at de af Rigspolitiet anslåede 25-35 millioner  

 kroner, det vil koste at lave en fuldstændig registrering af samtlige våben,  

 herunder også de glatløbede jagtvåben, hentes ind ad denne vej.
Adgangen til og opbevaringen samt brugen af våben skal efter  

 forslagsstillernes mening reformeres.
De senere år har vist mange eksempler  

 på, at adgangen til våben - lovlige såvel som ulovlige - har været for nem.  

 Der tænkes her ikke mindst på, at politiet har kunnet konstatere, at  

 medlemmer af skytteforeninger i adskillige tilfælde er blevet afsløret i at  

 ligge inde med talrige våben, som de ikke har haft tilladelse til.
Desværre  

 har de senere år endvidere vist eksempler på, at lemfældig opbevaring af  

 våben har ført til lemlæstelse og drab af uskyldige.
 For at sikre, at der sker en skærpelse af ansvarligheden omkring adgangen  

 til våben, og for ligeledes at sikre, at enkelte brodne kar i  

 skytteforeningerne ikke skal kaste en dårlig skygge på den seriøse del af  

 skydesporten, skal betingelserne for at få adgang til at eje og bruge  

 skydevåben revideres.
Som en betingelse for at eje skydevåben indføres der et såkaldt  

 våbenkørekort.
Det er forslagsstillernes opfattelse, at alle med  

 våbentilladelse skal være i besiddelse af dette kort.
Det skal erhverves  

 gennem en prøve aflagt hos en våbensagkyndig, for eksempel efter samme  

 principper, som i dag kræves for jægere og medlemmer af hjemmeværnet.
For at  

 en person skal kunne opnå et våbenkørekort, skal den pågældende være  

 undervist i våbenbehandling, skydeteknik, sikkerhedsregler, opbevaringsregler  

 samt våbenloven.
Denne undervisning skal forestås af godkendte  

 »våbenlærere«, som skal have licens til denne undervisning.  

 Licensen opnås gennem en statskontrolleret prøve og skal fornys med  

 mellemrum.
Al våbenopbevaring i private hjem skal ske i godkendte våbenskabe efter et  

 nærmere fastlagt anerkendelsessystem.
I øvrigt påhviler det den enkelte  

 skytteforening at kontrollere, om medlemmernes våben er identiske med de  

 oplyste specifikationer, herunder serienummer.
 Privatpersoners besiddelse af sportsskyttevåben skal begrænses til kun at  

 omfatte egentlige sportskyttevåben, defineret som de våben,  

 skytteorganisationerne anvender i anerkendte konkurrencer og mesterskaber,  

 dog begrænset til max. kaliber 32. SW-long for pistoler og revolvere, for  

 rifler 6.5 x 55 og 7.62 samt for jagtgeværer cal. 12.
Våben til brug i skytteforeninger skal som udgangspunkt ikke længere kunne  

 opbevares i private hjem.
Af hensyn til de aktive sportsskytter kan der  

 erhverves våbentilladelse efter indstilling fra skytteforeningen, såfremt den  

 pågældende sportsskytte har været medlem af skytteforeningen i 2 år og i  

 øvrigt inden for de sidste 12 måneder har deltaget i mindst 5 stævner, som  

 følger skydesportens konkurrencesystem.
Der fastsættes et loft over det antal våben, den enkelte skytte, der har  

 et våbenkort, må være i besiddelse af.
Ingen skytte må få tilladelse til at  

 eje mere end fem pistoler/revolvere, og det samme antal gælder for  

 haglgeværer og rifler.
Luftvåben og sortkrudtvåben skal dog ikke medregnes.
I  

 helt særlige enkeltstående tilfælde kan eliteskytter få dispensation til at  

 have flere våben.
En sådan dispensation skal godkendes af politiet efter  

 indstilling fra skytteorganisationerne og være tidsbegrænset.
Der skal foretages en revision af reglerne for skytteforeningerne, således  

 at disse en gang årligt skal ansøge om fornyet godkendelse.
En ansøgning skal  

 indeholde oplysninger om følgende: bestyrelsesmedlemmernes adresser, aktuelle  

 vedtægter, foreningsnavn, adresse og hjemsted, oplysninger om foreningens  

 skydebane og foreningens våbenbesiddelser.
En sådan ansøgning skal indstilles  

 af skytteforeningens hovedorganisation.
 Det påhviler politiet ved fornyelse af foreningsgodkendelser at  

 kontrollere den samlede bestyrelses pletfri vandel, foreningens  

 våbenopbevaring og at udføre den årlige skydebanegodkendelse.
Skriftlig fremsættelse Søren Søndergaard (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om registrering af våben og om  

 våbentilladelser.
(Beslutningsforslag nr.
B 108).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
