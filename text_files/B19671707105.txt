I BL 1-7 »Bestemmelser for flyvehåndbøger for luftfartøjer med  

 største flyvevægt over 5700 kg«, pkt. 2.3 foreskrives, at et eksemplar  

 af den for et luftfartøj godkendte flyvehåndbog altid skal medføres ombord  

 under flyvning.
I pkt. 2.7 angives endvidere, at der i et særligt tillæg kan  

 optages kompletterende oplysninger og anvisninger, som måtte være nødvendige  

 for det enkelte luftfartøj.
 Som alternativ hertil kan luftfartsdirektoratet tillade, at selskaber, som  

 bedømmes at være kompetente hertil, udarbejder en egen omarbejdet og udvidet  

 flyvehåndbog, som i det følgende benævnes selskabsflyvehåndbog.
 1. Generelle vilkår.
 1.1 Bestemmelserne finder kun anvendelse på selskaber, der har tilladelse  

 til at udføre erhvervsmæssig luftfart.
 1.2 Selskabet skal råde over fornødent kvalificeret personale til at  

 udarbejde en selskabsflyvehåndbog samt til at administrere denne.
 1.3 Selskabet skal ved særlig ansøgning, jf. pkt. 3, anmode om tilladelse  

 til at oprette og anvende et system baseret på anvendelse af  

 selskabsflyvehåndbøger.
 2. Selskabsflyvehåndbøgers opbygning og anvendelse  

 m.m.
 2.1 Opbygning.
Selskabsflyvehåndbøger bør udføres i A4- eller A5-format efter et system,  

 som tillader indsættelse af ændrede blade.
Hvert blad i  

 selskabsflyvehåndbogen skal være nummereret og dateret.  

 Selskabsflyvehåndbogen kan bestå af flere dele.
Selskabsflyvehåndbogen skal  

 være affattet på dansk eller engelsk og skal være således formuleret, at  

 samtlige medlemmer af flyvebesætningen kan anvende indholdet.
 Selskabsflyvehåndbogen skal indeholde de oplysninger og anvisninger, som  

 findes i den af luftfartsdirektoratet godkendte flyvehåndbog, og som er  

 aktuelle for selskabets flyvevirksomhed, samt performanceoplysninger og  

 sådanne oplysninger for flyveplanering, som er nødvendige for at opfylde  

 gældende driftsforskrifter.
 Selskabsflyvehåndbogen kan indeholde beskrivelser, checklister,  

 flyveoperationelle oplysninger, anvisninger for betjening af forskellige  

 systemer og udrustning, oplysning om kabineversioner, maksimalt antal  

 passagerer for forskellige kabineversioner, kabinepersonalets placering ved  

 start og landing samt under forskellige nødsituationer, anvisninger for  

 lastning samt vægt- og tyngdepunktskontrol med grundspecifikation etc.
Indholdet må ikke på noget punkt være i strid med de oplysninger og  

 anvisninger, som indgår i luftfartøjets af luftfartsdirektoratet godkendte  

 flyvehåndbog eller mod gældende driftsforskrifter.
Oplysningerne skal holdes  

 a jour og håndbogen være i brugbar stand.
Det skal tydeligt fremgå af  

 selskabsflyvehåndbogen, for hvilke luftfartøjer den gælder.
 2.2 Rettelsestjeneste.
Berørte dele af selskabsflyvehåndbogen for den enkelte luftfartøjstype  

 skal revideres samtidig med revision af den godkendte flyvehåndbog samt  

 iøvrigt revideres for at holde oplysningerne i selskabsflyvehåndbogen  

 aktuelle.
Det påhviler selskabet at føre en journal over udgivne revisioner.
 2.3 Flyvehåndbøgernes placering.
 2.3.1 Selskabsflyvehåndbogen erstatter den godkendte flyvehåndbog for den  

 flyvende besætning og skal altid medføres ombord i luftfartøjet under  

 flyvning.
2.3.2 Når selskabsflyvehåndbogen er udarbejdet i henhold til nærværende  

 bestemmelser, er det ufornødent, at den af luftfartsdirektoratet godkendte  

 flyvehåndbog for det pågældende luftfartøj medføres ombord.
I så tilfælde  

 skal en af luftfartsdirektoratet udfærdiget doublet af den godkendte  

 flyvehåndbogs titelblad medføres ombord sammen med fartøjets  

 luftdygtighedsbevis.
Den godkendte flyvehåndbog skal opbevares på en sådan  

 måde, at den for et givet luftfartøj kan præsenteres i fuldt revideret stand  

 inden for et tidsrum af 24 timer.
 2.3.3 I luftfartsdirektoratet opbevares et arkiveksemplar (typeeksemplar  

 med angivelse af eventuelle forskelle mellem de enkelte luftfartøjer) samt et  

 eksemplar af selskabsflyvehåndbogen for hver luftfartøjstype.
 3. Ansøgning.
3.1 Ansøgning om tilladelse til at anvende et system med  

 selskabsflyvehåndbøger skal indsendes til luftfartsdirektoratet.
Med  

 ansøgningen skal følge nedennævnte bilag:
Selskabsflyvehåndbog for den pågældende luftfartøjstype, Instruktioner for rettelsestjenesten, Oplysning om det personale, som skal forestå udarbejdelsen og den løbende  

 administration af selskabsflyvehåndbogen, samt Erklæring om, at selskabsflyvehåndbogen ikke er i strid med den af  

 luftfartsdirektoratet godkendte flyvehåndbog, og at selskabsflyvehåndbogen  

 vil blive vedligeholdt i overensstemmelse med foranstående.
