(Til sygehjælperskoler,  

 sygeplejeskoler, plejeruddannelsesskoler, beskæftigelsesvejlederskoler,  

 økonomaskoler, plejehjemsassistentskoler og  

 fodterapeutskoler) Skolers kopiering af ophavsretligt beskyttede publikationer kræver ifølge  

 lovgivningen normalt samtykke fra rettighedshaverne (fx forfatterne) forud  

 for de enkelte kopieringer, idet ophavsmanden ifølge ophavsretsloven har  

 eneret til at fremstille eksemplarer af værket, fx gennem fotokopiering.  

 Udgangspunktet er derfor, at man kun kan benytte beskyttede tekster efter  

 forudgående tilladelse.
Samtykke kan nægtes eller gøres betinget, fx af  

 betaling.
 For at lette skolernes adgang til kopiering af ophavsretligt beskyttede  

 publikationer er der efter forhandlinger mellem Undervisningsministeriet,  

 Amtsrådsforeningen i Danmark, København og Frederiksberg Kommuner på den ene  

 side og en række rettighedshaverorganisationer sammensluttet i COPY-DAN  

 (Ryesgade 53 B, 3. sal, 2100 København Ø., tlf. 01 39 35 11) på den anden  

 side forsøgsmæssigt indgået medfølgende aftale omfattende sygehjælperskoler,  

 sygeplejeskoler, plejeruddannelsesskoler, beskæftigelsesvejlederskoler,  

 økonomaskoler, plejehjemsassistentskoler og fodterapeutskoler.
 Rettighedshaverne giver i aftalen forhåndssamtykke til en vis kopiering  

 mod betaling af vederlag (20 kr. årligt pr. elev).
Skolerne er stillet frit med hensyn til, om de vil følge aftalen eller  

 ophavsretsloven almindelige regler.
Hvis man ikke ønsker at bruge muligheden  

 for den friere kopiering i henhold til aftalen, bedes vedkommende skole  

 meddele dette til COPY-DAN.
Dette betyder, at fremstilling af  

 klassesæt/holdsæt som led i den almindelige undervisning vil være forbudt.  

 Vedkommende skole må i så fald nøjes med de meget begrænsede muligheder for  

 fotokopiering, som er hjemlet i ophavsretsloven.
Hvis skolen vil følge  

 aftalen, skal den inden udgangen af februar 1989 tilmelde sig COPY-DAN og  

 samtidig indbetale et beløb, jf. aftalens § 9. COPY-DAN vil snarest tilsende  

 alle skoler et brev med giroindbetalingskort.
 Beløbet må afholdes inden for den enkelte skoles egen budgetramme.
 Ophavsretligt beskyttede publikationer omfatter alt publiceret materiale,  

 dvs. bøger, pjecer, tidsskrifter, aviser, fag- og ugeblade, noder,  

 fotografier osv., uanset om det er dansk eller udenlandsk materiale.
 Er skolen og den publikation, der ønskes kopieret, omfattet af aftalen,  

 har en lærer til brug for sin egen undervisning adgang til at kopiere efter  

 aftalens regler.
Det påhviler skolens ledelse at informere lærerne om kopieringsreglerne  

 samt at påse, at de overholdes.
Meddelelse om en kopieringsundersøgelse, jf.  

 aftalens § 10, stk. 1, samt rapportering, jf. § 12, vil blive fremsendt  

 senere.
 P.m.v.
 e.b.
Erik Metz eksp.sekr.
Bilag Efter forhandling mellem Undervisningsministeriet, Amtsrådsforeningen i  

 Danmark, Københavns Kommune og Frederiksberg Kommune (i det følgende betegnet  

 som »brugerne«) på den ene side og forvaltningssektoren  

 »Undervisningskopier« under COPY-DAN (i det følgende betegnet som  

 »COPY-DAN«) på den anden side er der indgået følgende Aftale om fotokopiering m.v. på skoler, der uddanner til  beskæftigelse  

 inden for sundhedssektoren.
Kapitel I.
Indledning.
§ 1 Aftalen omfatter sygehjælperskoler, sygeplejeskoler,  

 plejeruddannelsesskoler, beskæftigelsesvejlederskoler, økonomaskoler,  

 plejehjemsassistentskoler og fodterapeutskolen.
Stk. 2 Andre skoler uanset ejerforhold på samme undervisningsniveauer som nævnt i  

 stk. 1 kan tilslutte sig aftalen.
§ 2 Aftalen omfatter fotografisk eller anden mangfoldiggørelse - herunder  

 fotokopiering, duplikering og off-set fremstilling - af publikationer, jf.  

 stk. 3, som en lærer foretager eller lader foretage til brug for sin egen  

 undervisning på en skole, der er omfattet af aftalen, uanset om  

 mangfoldiggørelsen sker med skolens apparatur eller på anden måde.
Stk. 2 Aftalen omfatter tillige fotografisk eller anden mangfoldiggørelse, som  

 foretages til brug for efteruddannelse og konferencevirksomhed for skolens  

 lærerpersonale.
Stk. 3 Ved en publikation forstås den samlede fysiske form, hvori et stof bliver  

 offentliggjort, f.eks. bog, pjece, tidsskriftnummer, blad, avis (en  

 bibliografisk enhed).
§ 3 Aftalen omfatter alle udgivne publikationer, som medlemmer af de  

 ophavsretsorganisationer, der har tilsluttet sig denne aftale, er berettiget  

 til at give tilladelse til at mangfoldiggøre.
Kapitel II.
Adgangen til at kopiere og begrænsningerne i denne.
§ 4 Kopiering må kun ske til komplettering af de øvrige læremidler (de normalt  

 anvendte lærebøger m.v.).
Stk. 2 Der må højst kopieres 20% af en publikation, dog ikke over 20 sider pr.  

 klasse/hold pr. år.
Stk. 3 Kopiering må ikke ske til oplagring.
Stk. 4 Kopiering af noder må ikke finde sted med henblik på fremførelse uden for  

 den enkelte klasse/hold.
§ 5 Det er ikke tilladt at kopiere fra følgende typer af publikationer:
 1. Opgavesamlinger, med mindre de er sammenstillet af  

 tidligere anvendte eksamensopgaver.
 2. Engangsmaterialer, hvorved forstås  

 undervisningsmaterialer bestemt for een elev, f.eks. arbejdshefter.
§ 6 Hvert kopisæt skal indeholde oplysning om den kopierede publikations  

 titel, ophavsmandens navn, forlag (udgiver) og udgivelsesår eller -dato.
§ 7 Den enkelte skoles ledelse påser, at kopieringen finder sted efter de i  

 aftalen angivne retningslinjer.
Kapitel III.
Vederlag m.v.
§ 8 Vederlaget for kopieringen fastsættes til 20,00 kr. pr. elev under  

 uddannelse.
§ 9 Skoler, som ønsker at benytte sig af denne aftale, skal tilmeldes  

 »COPY-DAN«.
Ved tilmeldingen, der foretages inden udgangen af  

 januar 1989, indbetales et vederlag til »COPY-DAN« beregnet som det  

 samlede antal elever, der var under uddannelse på skolen det foregående  

 kalenderår (1988) multipliceret med 20,00 kr.
For elever, der har det  

 foregående kalenderår (1988) var under uddannelse i højst 6 måneder, betales  

 10,00 kr.
§ 10 Parterne er enige om, at en undersøgelse af kopieringens omfang og  

 sammensætning på de af aftalen omfattede skoler foretages i 1. halvdel af  

 1989. Undersøgelsen tilrettelægges efter nærmere aftale mellem parterne.
Stk. 2 Ved opgørelsen af forbruget af ophavsretligt beskyttet materiale er det  

 fastsat, at op til 3 kopier af en publikation eller dele af en publikation  

 ikke medregnes, samt at en avisside tæller som 3 sider og en nodeside som 5  

 sider.
 Stk. 3.
 Resultatet af undersøgelsen vil danne beregningsgrundlag for  

 kopivederlaget i en ny aftale med virkning fra 1. januar 1990.
§ 11 Aftalen træder i kraft 1. januar 1989 og ophører 31. december 1989.
Stk. 2 Forhandlinger om en ny aftale genoptaget senest 1. oktober 1989.
§ 12 Til brug for COPY-DAN's fordeling af vederlaget kan der iværksættes en  

 rapportering af kopieringen til undervisningsbrug på de af aftalen omfattede  

 skoler.
§ 13 Fordelingen af vederlaget mellem rettighedshavere foretages af  

 »COPY-DAN« i overensstemmelse med forvaltningssektorens regler, og  

 er »brugerne« uvedkommende.
 København, den 13. januar 1989.
