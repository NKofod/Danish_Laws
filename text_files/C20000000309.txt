Cirkulære om lov nr. 947 af 20. december  

 1999 om ændring af toldloven, lov om afgift af spiritus m.m., lov om  

 tobaksafgifter, momsloven, kildeskatteloven og lov om en  

 arbejdsmarkedsfond (Svigbekæmpende foranstaltninger m.v.) 1. Indledning Dette cirkulære omhandler de ændringer, der er  

 gennemført ved lov nr. 947 af 20. december 1999 om ændring af  

 toldloven, lov om afgift af spiritus m.m., lov om tobaksafgifter, momsloven,  

 kildeskatteloven og lov om en arbejdsmarkedsfond. (Svigbekæmpende  

 foranstaltninger m.v.).
2. Toldloven Indførelsen af de nye toldprocedurer og det nye  

 toldsystem, der sker som led i den igangværende modernisering og  

 effektivisering af og kontrollen med toldreglerne, har gjort det  

 nødvendigt at foretage enkelte ændringer af toldlovens  

 §§ 13, 40, 76 og 81. Ved disse ændringer tilpasses toldloven  

 således, at Told Skat kan få et vareførselssystem,  

 Toldsystemet.
Desuden er loven ændret for at tage højde for  

 afskaffelsen af godsregistreringsproceduren i forbindelse med  

 indførelsen af det nye edb-system, som Told Skat forventes at tage i  

 brug medio år 2000.
 Skatteministeren fastsætter  

 ikrafttrædelsestidspunktet for disse ændringer af toldloven.
Med ændringen af toldlovens §§ 29, 33, 38,  

 39 a og 79 skabes hjemmel til, at told- og skattemyndighederne kan  

 kræve, at virksomheder, der ønsker at tilslutte sig told- og  

 skattemyndighedernes toldkreditordning, ved registreringen skal afgive visse  

 økonomiske oplysninger, herunder oplysninger om den forventede import.  

 Endvidere foreslås det, at der skabes hjemmel til, at alle registrerede  

 virksomheder ved efterfølgende ændringer i registrerede forhold  

 eller væsentlige ændringer i deres importmønstre, skal  

 orientere myndighederne herom.
Endelig foreslås der skabt hjemmel til  

 at fratage en virksomhed adgangen til told- og skattemyndighedernes  

 toldkreditordning, såfremt det vurderes, at der er en meget  

 nærliggende risiko for, at told og merværdiafgift ikke  

 betales.
 Disse ændringer af toldloven træder i kraft  

 den 1. januar 2000.
Ved indsættelse af § 30 a skabes der hjemmel  

 til at opkræve renter i visse enkeltstående situationer, som i de  

 senere år har foreligget især i forbindelse med  

 uregelmæssigheder inden for EU s ordning for  

 fællesskabsforsendelse og den internationale TIR-ordning for transport  

 af varer ad landevej.
Renterne opkræves hos den eller dem, der efter  

 reglerne om toldskyldens opståen i disse forsendelsessager skal betale  

 told og afgifter, og som ikke har betalt senest 10 dage efter påkrav.  

 Denne bestemmelse, der træder i kraft den 1. januar 2000, har virkning  

 for told- og afgiftsskyld, der er opstået efter den 1. januar 2000.
3. Transporter (Momslovens § 63, stk. 4, kildeskatteloven og  

 lov om en arbejdsmarkedsfond) Der er i momsloven, kildeskatteloven og lov om en  

 arbejdsmarkedsfond indsat regler, der betyder, at overdragelser (transporter)  

 af krav på negativ moms, overskydende skat eller overskydende  

 arbejdsmarkedsbidrag kun er gyldige, hvis de er udstedt efter udløbet  

 af den momsperiode/det indkomstår, de vedrører.
De nye regler  

 gælder for transporter, hvorom meddelelse er kommet frem til de  

 statslige told- og skattemyndigheder efter den 6. oktober 1999. Reglerne  

 træder i kraft den 1. januar 2000.
Ændringen skyldes, at det inden for det sidste  

 år er blevet muligt at give transport i alle fremtidige krav på  

 negativ moms og overskydende skat og arbejdsmarkedsbidrag.
Dette  

 medførte, at virksomheder og personer for altid kunne afskære  

 Told Skat fra at modregne, hvis de senere kommer i restance med skatter eller  

 afgifter m.v.
Eftersom Told Skat er både tvangsdebitor og  

 tvangskreditor var det ikke rimeligt, at Told Skat for altid kunne  

 afskæres fra muligheden for at modregne.
 Der er i loven indsat en overgangsregel for transporter,  

 hvorom meddelelse er kommet frem til de statslige told- og skattemyndigheder  

 senest den 6. oktober 1999. Reglen betyder, at de statslige told- og  

 skattemyndigheder efter den 1. januar 2005 kan foretage modregning efter de  

 almindelige modregningsregler overfor den oprindelige rettighedshaver uden  

 hensyn til overdragelsen.
 For disse transporter skal skete overdragelser i perioden  

 indtil 1. januar 2005 fuldt ud respekteres af de statslige told- og  

 skattemyndigheder i overensstemmelse med de regler, der gjaldt før den  

 1. januar 2000.
Der er indsat en hjemmel til de statslige told- og  

 skattemyndigheder, hvorefter de kan dispensere fra  

 ikrafttrædelsesbestemmelsen (§ 7, stk. 4) under ganske  

 særlige omstændigheder.
Bestemmelsen er navnlig indsat for at  

 undgå, at der kan rejses spørgsmål om ekspropriation som  

 følge af, at forslaget griber ind i civilretligt gyldige aftaler.  

 Blandt andet i betragtning af den foreslåede overgangsperiode på  

 5 år må det antages, at der kun i ganske særlige  

 tilfælde vil kunne blive tale om at anvende  

 dispensationsmuligheden.
 4. Momslovens § 63, stk. 5.
 Med loven er der tillige indsat et stk. 5 i  

 momslovens § 63. Efter de hidtil gældende bestemmelser i  

 momslovens § 63, stk. 1, skulle det overstigende  

 afgiftsbeløb udbetales til virksomheden, når virksomhedens  

 indgående afgift i en afgiftsperiode oversteg den udgående  

 afgift. Ændringen betyder, at der indføres visse  

 begrænsninger heri for visse nyregistrerede virksomheder.
 Det drejer sig om virksomheder, der er omfattet af  

 kildeskattelovens § 56 A, stk. 2, 2. pkt. (svarer til  

 afgrænsningen i momslovens § 62, stk. 9), dvs. virksomheder,  

 hvis ejer eller lign. tidligere har været skyld i, at told- og  

 skattemyndighederne har lidt et samlet tab på mere end 50.000 kr.
 Såfremt de statslige told- og skattemyndigheder  

 således ved nyregistrering konstaterer, at det drejer sig om  

 ovennævnte personkreds samt at myndighederne vurderer, at der er en  

 nærliggende risiko for tab vedrørende skatter og afgifter m.v.  

 kan myndighederne beslutte, at der skal ske overførsel af de  

 momsbeløb, der skulle være udbetalt, til følgende  

 afgiftsperioder.
 Beløbene kan overføres i op til et år  

 fra registreringstidspunktet, idet der vil finde modregning sted af eventuelt  

 positivt afgiftstilsvar.
 Ændringen træder i kraft den 1. januar  

 2000.
5. Lov om afgift af spiritus m.m. og lov om tobaksafgifter Ændringerne til lov om afgift af spiritus m.m. og  

 lov om tobaksafgifter indeholder primært bemyndigelser til  

 skatteministeren, som vil blive udmøntet senere.
