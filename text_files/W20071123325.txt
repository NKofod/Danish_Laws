Ankestyrelsens principafgørelse U-1-07 om ulykkestilfælde - arbejdets forhold - afgrænsning mellem arbejde og fritid - teambuildingskursus - privat hændelse - arbejdsskade Resume:
 En skade, der skete ved en privat hændelse under et teambuildingskursus, skyldtes ikke arbejdet eller de forhold, hvorunder arbejdet foregik.
 Kurset var arrangeret og finansieret af sikredes arbejdsgiver.
Ankestyrelsen lagde vægt på, at skaden indtraf, da sikrede på eget initiativ i en pause gyngede på kursusstedets legeplads.
Han hoppede fra gyngen og pådrog sig derved en knæskade, hvilket blev anset for en privat handling.
 Kassation:
Principafgørelsen er afløst af en nyere afgørelse Love:
Lov om arbejdsskadesikring - lovbekendtgørelse nr. 154 af 7. marts 2006 - § 5 og § 6 Sagsfremstilling:
Sikrede deltog i et teambuildingskursus arrangeret og finansieret af hans arbejdsgiver.
På kurset, som var med overnatning og kost inkluderet, idet det forløb over 2 dage, deltog også resten af de ansatte og ledelsen i den virksomhed, sikrede var ansat i.
Under kursets forløb gik sikrede i en pause på en legeplads, som fandtes på kursusstedet.
Han gyngede, og under et spring fra gyngen pådrog han sig en skade i sit venstre knæ. Gyngeturen blev foretaget på sikredes eget initiativ, idet der ikke var tale om en handling, som var en del af eller havde relation til det samlede kursusforløb, og idet ingen andre deltog under handlingens udførsel.
Arbejdsskadestyrelsen fandt, at hændelsen var omfattet af loven.
Styrelsen lagde ved afgørelsen vægt på, at sikrede deltog i et teambuildingskursus, som varede i 2 dage, og at han derfor under hele opholdet måtte anses for at være omfattet af arbejdsskadesikringslovens regler.
Der var endvidere lagt vægt på, at sikredes arbejdsgiver havde arrangeret og finansieret kurset, og at ledelsen deltog.
 Forsikringsselskabet påklagede anerkendelsen og anførte, at skaden måtte anses for at være af privat karakter.
Der blev under sagens behandling i Ankestyrelsen indhentet oplysninger til belysning af, om der havde været tale om et kursusforløb, hvor der var lagt vægt på, at man som deltager skulle løse de stillede opgaver igennem leg.
Det blev oplyst, at der var tale om opgaver centreret omkring udnyttelse af naturmaterialer til blandt andet tøjfremstilling, borddækning og opbygning af modeshow.
 Sagen blev behandlet i principielt møde som supplement til SM U-3-05 om afgrænsningen mellem arbejde og fritid.
 Afgørelse:
 Ankestyrelsen fandt, at hændelsen, hvor sikrede under et teambuildingskursus sprang fra en gynge og kom til skade med sit knæ, ikke kunne anses som værende forårsaget af arbejdet eller de forhold hvorunder arbejdet foregik, jf. lovens § 5.
Ankestyrelsen lagde ved afgørelsen vægt på, at sikredes ophold på legepladsen skete på eget initiativ.
Ingen af de øvrige kursusdeltagere var til stede på legepladsen.
Hændelsen, som medførte sikredes knæskade, var ikke en del af og havde ikke relation til det samlede kursusforløb, idet den ikke indgik som en del af kursusprogrammet, og idet den ikke var en del af en aktivitet, hvis udførsel var forventet af kursusarrangørerne eller virksomhedens ledelse.
 Ankestyrelsen fandt på den baggrund, at der var tale om en handling og en hændelse af helt privat karakter, og at hændelsen derfor ikke kunne anses for at være omfattet af arbejdsskadesikringsloven, uanset at den fandt sted i, hvad der må anses for at være en del af sikredes arbejdstid og på, hvad der må anses for at være hans midlertidige arbejdsplads.
 Ankestyrelsen ændrede således Arbejdsskadestyrelsen afgørelse.
