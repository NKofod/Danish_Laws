INDHOLDSFORTEGNELSE RETNINGSLINIER FOR SVANGERSKABSHYGIEJNE OG FØDSELSHJÆLP BILAG 1, Vejledning vedrørende:
1. Helbredsundersøgelser hos alment praktiserende læge 2. Obstetrisk speciallægeundersøgelse 3. Helbredsundersøgelser hos jordemoder 4. Fødsels- og forældreforberedelse 5. Undersøgelser og procedurer i forbindelse med  

 fødslen 6. Barselsperioden 7. Lægeundersøgelser efter fødslen BILAG 2 Liste over fagudtryk i sundhedsstyrelsens retningslinier og i bilag 1 BILAG 3 Lov om svangerskabshygiejne og fødselshjælp BILAG 4 Indenrigsministeriets vejledende retningslinier for tilrettelæggelsen af  

 de forebyggende helbredsundersøgelser i anledning af svangerskab og af  

 fødselshjælpen BILAG 5 Sundhedsstyrelsens meddelelse af 21. april 1981 om forebyggende  

 undersøgelser for kromosomsygdomme m.v. hos fostre BILAG 6 Lov nr. 671 af 13. december 1978 om jordemødre BILAG 7 Sundhedsstyrelsens cirkulære af 8. maj 1981 om jordemødre som ændret ved  

 Sundhedsstyrelsens cirkulære af 26. marts 1985 (om lapisdrypning) BILAG 8 Sundhedsstyrelsens cirkulære af 26. marts 1985 (om lapisdrypning) BILAG 9 Retningslinier for pleje og observation af nyfødte børn med henblik på  

 forebyggelse og tidlig diagnose af øjeninfektion og for behandling af  

 infektioner, fremkaldt af Neisseria gonorrhoeae og Chlamydia trachomatis RETNINGSLINIER FOR SVANGERSKABSHYGIEJNE OG FØDSELSHJÆLP Indledning Ifølge lov nr. 282 af 7. juni 1972 om svangerskabshygiejne og  

 fødselshjælp, jfr. lovbekendtgørelse nr. 431 af 3. september 1975 med senere  

 ændringer, har svangre kvinder ret til indtil 5 vederlagsfri forebyggende  

 helbredsundersøgelser hos en læge, heraf 3 under svangerskabet, og ret til en  

 række vederlagsfri helbredsundersøgelser hos en jordemoder.
Kvinder har ret  

 til vederlagsfri fødselsbetjening på sygehus eller anden institution, og  

 endvidere har de ret til vederlagsfri jordemoderhjælp i hjemmet.
 Loven pålægger amtskommunerne samt Københavns og Frederiksberg kommuner at  

 tilvejebringe vederlagsfri adgang til disse tilbud og pålægger dem i det hele  

 ansvaret for tilrettelæggelsen af de forebyggende helbredsundersøgelser og af  

 fødselshjælpen.
Sundhedsstyrelsen fastsætter retningslinier for gennemførelse af de  

 forebyggende undersøgelser og fastsætter herunder antallet af  

 jordemoderundersøgelserne.
Antallet af jordemoderundersøgelser under  

 graviditeten er fastsat til mindst 5. Desuden aflægger jordemoderen 2  

 barselbesøg efter fødslen.
 Undersøgelsesprogrammet omfatter svangerskabet, fødslen og barselperioden.  

 Det er naturligt at se hele forløbet i sammenhæng, hvorfor retningslinierne  

 angiver de faglige rammer for sundhedsvæsenets samlede indsats i forbindelse  

 med svangerskabshygiejne, fødselshjælp og barselpleje, herunder også for  

 samarbejdet mellem sundhedsvæsenets og socialvæsenets faggrupper.
Nærværende retningslinier omtaler den tværfaglige samordning af de enkelte  

 led i undersøgelses- og undervisningsprogrammet og giver samtidig en  

 kronologisk beskrivelse af hele programmet under eet.
Herved medinddrager  

 beskrivelsen tillige opgaver i medfør af lov om jordemødre og lovene om  

 sundhedsplejerskeordninger og hjemmesygeplejerskeordninger.
 Lov nr. 671 om jordemødre af 13. december 1978 er trykt som bilag 6 og  

 sundhedsstyrelsens cirkulære om jordemødre af 8. maj 1981 med senere ændring  

 som bilag 7. Nærværende retningslinier træder i stedet for sundhedsstyrelsens  

 retningslinier for svangerskabshygiejne og fødselshjælp af 1976 med bilag.
FORMÅL Formålet med sundhedsvæsenets samlede indsats i svangerskabshygiejnen,  

 fødselshjælpen og barselplejen er at bistå og styrke kvinden og familien  

 under hele forløbet således, at fødslen sker med størst mulig sikkerhed og  

 tryghed for kvinden, barnet og den øvrige familie.
 Der lægges derfor stor vægt på den forebyggende indsats for at sikre hele  

 familiens velfærd under og efter graviditeten og give de bedst mulige  

 betingelser for det nyfødte barns udvikling.
 Formålet med svangreundersøgelserne og fødselshjælpen kan udtrykkes i  

 følgende punkter: - Bevarelse af moderens og barnets liv og helbred under  

 svangerskab, fødsel og barselperiode. - Etablering af trygge forhold i  

 svangerskab, fødsels- og barselperiode gennem rådgivning og praktisk  

 vejledning og ved at give kvinden kendskab til fødestedet, dettes personale  

 og indretning. - Fødsel til tiden af et veludviklet, levedygtigt og velskabt  

 barn med normal fødselsvægt, d.v.s. at man tilsigter forebyggelse af  

 fosterskade og fosterdød, forebyggelse af fødsel af børn med misdannelser,  

 forebyggelse af fødselsskade, for tidlig fødsel og fødsel af børn med for lav  

 fødselsvægt. - Bedst mulig behandling af eventuelle sygdomme eller  

 komplikationer hos kvinden og den nyfødte.
Retningslinierne er udformet under hensyn til, - at graviditet, fødsel og  

 barselperiode betragtes som en sammenhængende, naturlig proces, - at kvinden  

 bør have størst mulig medindflydelse på svangerskabets og fødslens forløb  

 samt medbestemmelse ved valg af fødested og anvendelse af apparatur, - at  

 fødestedet vælges med henblik på den størst mulige sikkerhed og tryghed, og  

 at der skabes fornøden kontakt og tillid til fødestedets personale, - at  

 svangerskabsundersøgelserne og fødselshjælpen bør tilrettelægges således, at  

 den svangre til stadighed støttes af professionelle rådgivere, idet hendes  

 alment praktiserende læge har rollen som den koordinerende person.
Det bør  

 endvidere tilstræbes, at den svangre tilbydes de forebyggende  

 helbredsundersøgelser hos den samme jordemoder eller hos en mindre gruppe af  

 jordemødre, der kommer til at kende den svangre godt.
Det er hensigtsmæssigt,  

 at jordemødrenes fødselsbetjening så vidt muligt tilrettelægges således, at  

 en af jordemødrene fra den lille gruppe kan være til stede ved fødslen, - at  

 tværfaglig støtte ved f.eks. socialrådgiver/sagsbehandler og fysioterapeut  

 bør inddrages efter behov.
OVERSIGT OVER PLACERINGEN AF FOREBYGGENDE HELBREDSUNDERSØGELSER UNDER DEN  

 NORMALT FORLØBENDE GRAVIDITET OG EFTER FØDSLEN, INKLUSIVE JORDEMODERENS  

 BARSELSBESØG OG BESØG AF SUNDHEDSPLEJERSKE UNDER OG EFTER GRAVIDITET,  

 HJEMMESYGEPLEJERSKENS BESØG VED AMBULANT/HJEMMEFØDSEL SAMT FØDSELS- OG  

 FORÆLDREFORBEREDELSEN UNDER GRAVIDITETEN OG EFTER FØDSLEN.
PARANTESERNE  

 OMKRING NOGLE AF DE ANGIVNE TIDSPUNKTER FOR JORDEMODERUNDERSØGELSE ANGIVER DE  

 SVANGERSKABSUGER, HVOR DER ERFARINGSMÆSSIGT OFTEST ER ET SÆRLIGT BEHOV FOR AT  

 DEN GRAVIDE SES AF JORDEMODEREN.
ORGANISATION Det forebyggende program omfatter individuelle helbredsundersøgelser,  

 oplysning og rådgivning samt undervisning og øvelser i grupper.
 Oversigtsfiguren viser den tidsmæssige placering af de forebyggende  

 helbredsundersøgelser under normalt forløbende graviditet og fødsel.
 Kvinden tilbydes 3 undersøgelser i graviditeten hos egen læge.
1. helbredsundersøgelse hos lægen bør finde sted så  

 tidligt som muligt i svangerskabet.
Den kan foretages enten efter forudgående  

 konsultation, hvor graviditeten er konstateret eller på kvindens anmodning,  

 hvis hun selv har konstateret graviditeten.
 Ved 1. undersøgelse henviser lægen kvinden til 1. helbredsundersøgelse hos  

 jordemoder (i ca. 12. svangerskabsuge).
 Såfremt lægen skønner, at der er behov for en tidlig obstetrisk vurdering  

 af svangerskabet, henvises kvinden umiddelbart til ambulatoriet på  

 specialafdeling i obstetrik eller til konsultation hos speciallæge fra  

 obstetrisk afdeling i fødestedets ambulatorium.
 Kvinden tilbydes endvidere helbredsundersøgelser efter behov hos  

 jordemoder i svangerskabet, dog mindst 5.
 Ved planlagt ambulant fødsel eller hjemmefødsel foretages en af  

 jordemoderundersøgelserne sidst i svangerskabet ved et hjemmebesøg.
 I barselperioden tilbydes 2 jordemoderbesøg uafhængigt af, om fødslen  

 finder sted på et sygehus med barselhvile her eller på anden  

 barselhvileafdeling, ambulant med barselhvile hjemme eller som hjemmefødsel.
 Alle kvinder, der ønsker det, bør have adgang til en helbredsundersøgelse,  

 bedst i 16-18. uge foretaget af en obstetriker, enten i ambulatoriet på  

 specialafdeling i obstetrik eller ved konsulentbistand herfra til det lokale  

 fødesteds ambulatorium.
 En af de tidligere jordemoderundersøgelser kan kombineres med denne  

 undersøgelse i fødestedets svangreambulatorium.
Kvinden skal tilbydes supplerende undersøgelser hos egen læge, jordemoder  

 og speciallæge i obstetrisk afdelings ambulatorium eller på fødestedet,  

 såfremt svangerskabets forløb indicerer dette.
Jordemoderen kan endvidere  

 aflægge hjemmebesøg hos gravide med særligt behov herfor.
 Sundhedsplejerskeordningen i kvindens primærkommune kan omfatte tilbud om  

 et besøg af sundhedsplejerske hos den gravide kvinde i hjemmet.
 Spørgsmålet om valg af fødested tages op og drøftes med kvinden både ved  

 1. lægeundersøgelse og 1. jordemoderundersøgelse.
 Valget af fødested kan dog ændres under hele svangerskabet.
FOREBYGGENDE HELBREDSUNDERSØGELSER De forebyggende helbredsundersøgelser i graviditeten foretages af kvindens  

 egen læge, jordemoder og - efter henvisning - af speciallæge i obstetrik,  

 enten i specialafdelingens ambulatorium eller i andet fødesteds ambulatorium.
 Helbredsundersøgelserne omfatter en omhyggelig anamneseoptagelse,  

 drøftelse af kvindens helbredstilstand og af kvindens og familiens sociale og  

 erhvervsmæssige forhold samt en grundig somatisk undersøgelse.
Ved undersøgelserne vil der være behov for vejledning vedrørende kvindens  

 levevis, herunder om hendes arbejde, kost, brug af nydelsesmidler m.v.
Oftest  

 vil der være behov for at gennemdrøfte psykiske, sociale og arbejdsmæssige  

 problemer flere gange i løbet af graviditeten, herunder kvindens  

 forventninger til og eventuelle bekymringer for den forestående fødsel.
 Der vil ligeledes være behov for at drøfte amning flere gange i løbet af  

 graviditeten, for at kvinden og hendes familie får mulighed for at forstå  

 amningens ernæringsmæssige, følelsesmæssige og sociale værdi og forberede sig  

 hertil både psykisk og praktisk.
 Alternative muligheder for ernæring af spædbarnet må naturligvis også  

 drøftes i den udstrækning, den enkelte kvinde og familie har behov herfor.
 I hele forløbet må kvinden sikres et højt informationsniveau, og kvindens  

 egne ønsker skal inddrages og drøftes.
 Herved kan kvinden og hendes familie medvirke aktivt til det bedst mulige  

 forløb af svangerskab og fødsel og få gavn af samfundets tilbud i denne  

 periode også med hensyn til valg af fødested.
 Ved enhver helbredsundersøgelse i graviditeten er lægens eller  

 jordemoderens samlede vurdering af kvindens fysiske og psykiske  

 helbredstilstand, sammenholdt med hendes sociale forhold, af afgørende  

 betydning for den fortsatte planlægning af undersøgelser, behandlingstilbud  

 og andre foranstaltninger i graviditeten samt for rådgivningen i forbindelse  

 med valg af fødested.
AFLASTNING OG SENGELEJE I GRAVIDITETEN Indtræder der hos kvinden tilstande, der kræver aflastning og sengeleje i  

 graviditeten, bør hun orienteres om mulighederne for at få praktisk bistand i  

 hjemmet (hjemmesygepleje/hjemmehjælp) samt om, at hun kan blive tilset af en  

 jordemoder ved hjemmebesøg.
 I tilfælde, hvor aflastning og sengeleje i hjemmet finder sted som  

 alternativ til eller i forbindelse med sygehusindlæggelse, bør jordemoderen  

 tilse kvinden i hjemmet efter aftale med sygehusafdelingen og/eller den  

 praktiserende læge.
 SAMARBEJDE MELLEM LÆGE, JORDEMODER OG FØDESTEDETS LÆGER M.FL.
For at formålet med svangreundersøgelserne og fødselshjælpen kan opfyldes,  

 er deltagelse fra flere faggrupper, herunder også ikke-medicinske, ofte  

 nødvendig.
Hovedpersonerne i programmet er kvindens egen læge, jordemoderen,  

 der kan have konsultation uden for sygehuset, men som også er knyttet til  

 fødestedet, fødestedets læger og i fornødent omfang den obstetriske  

 speciallæge.
 Det er den alment praktiserende læge, som ofte har kendt kvinden og hendes  

 familie før graviditeten, der repræsenterer en kontinuitet i hele forløbet:  

 svangerskab, fødsel, barselperiode og barnets opvækst, idet det også er den  

 praktiserende læge, der foretager de forebyggende undersøgelser af børn fra  

 0-6 år.
 Egen læge er den centrale fagperson i begyndelsen af graviditeten i  

 forbindelse med konstatering af svangerskabet og den på grundlag af 1.  

 helbredsundersøgelse foretagne henvisning til jordemoder og eventuelt til  

 speciallæge.
 Jordemoderen er den fagperson, den gravide hyppigst har kontakt med, og  

 den centrale fagperson under fødslen.
 Det bliver således familielægen og jordemoderen, der er ansvarlige for, at  

 andre faggrupper medinddrages.
 For at sikre kvinden det bedste udbytte af den forebyggende indsats og for  

 at undgå aktiviteter, som ikke er nøje samordnede, og som belaster kvinden,  

 må der etableres et effektivt samarbejde.
 Dette forudsætter, at hver faggruppe er orienteret om de andre faggruppers  

 indsats således, at unødvendige undersøgelser og modsat rettede informationer  

 undgås.
Gennem vandrejournalen sikres denne indbyrdes kommunikation, og journalen  

 bør derfor udfyldes omhyggeligt.
Herudover vil der ofte også være brug for en  

 samordning af indsatsen gennem personlig kontakt.
 Ved ambulant fødsel og hjemmefødsel bør der ske en samordning af  

 jordemoderens, hjemmesygeplejerskens og sundhedsplejerskens indsats i  

 barselperioden.
Samarbejdet mellem kvindens egen læge/jordemoderbetjening organiseres  

 således, at en gruppe læger samarbejder med en enkelt jordemoder/gruppe af  

 jordemødre.
Jordemoderundersøgelserne bør så vidt muligt finde sted i  

 nærmiljøet således, at der bliver bekvem adgang for den gravide.
Det kan være  

 hensigtsmæssigt at placere jordemoderens konsultationssted(er) i f.eks, en  

 praksis med flere læger og fælles faciliteter, som også kan benyttes i den  

 fødsels- og forældreforberedende undervisning.
FØDSELS- OG FORÆLDREFORBEREDELSE Lægen og jordemoderen giver den fornødne sundhedsmæssige vejledning  

 vedrørende svangerskabet.
Som supplement hertil bør en væsentlig del af den  

 samlede oplysnings- og vejledningsvirksomhed udøves i form afformaliseret  

 gruppeundervisning i fødsels- og forældreforberedelse.
 Der må tages hensyn til, at ca. halvdelen af gravide i dag er  

 førstegangsgravide uden egen erfaring eller viden om graviditet og fødsel.  

 Endvidere vil mange i dag på grund af de lave fødselstal have dårligere  

 muligheder end tidligere for at erhverve sig en sådan viden fra andre  

 kvinder.
 Formålet med undervisningen er at bibringe forældrene viden om  

 svangerskabets forløb, fødsel, barselhvilen og barnets nyfødthedsperiode samt  

 de ændrede familieforhold.
Kurserne, der bør tilrettelægges efter moderne sundhedspædagogiske  

 principper, skal ikke kun omfatte teoretisk undervisning, men må  

 tilrettelægges således, at deltagerne får gode muligheder for at udveksle  

 erfaringer både indbyrdes og med underviserne.
Kurserne skal formidle viden  

 om den hjælp, sundheds- og socialvæsenet kan tilbyde den gravide og hendes  

 familie og stimulere hende selv og familien til aktiv medvirken under  

 svangerskab, fødsel og tiden efter fødslen.
Kurserne bør omfatte afspændings-  

 og styrketræningsøvelser (obstetrisk fysioterapi) for at bidrage til kvindens  

 fysiske forberedelse til fødslen.
 En praktisk gennemgang af det apparatur og udstyr, som anvendes ved  

 fødsler, er en nødvendig forudsætning for kvindens medbestemmelse ved valg af  

 fødested og anvendelse af apparatur.
Ansvaret for fødsels- og forældreforberedelsen bør påhvile  

 jordemodercentret.
Det bør så vidt muligt være een jordemoder, der forestår  

 hele undervisningen for gruppen.
Udover jordemoder og fysioterapeut kan andre  

 faggrupper (såsom læger, sundhedsplejersker, afspændingspædagoger,  

 psykologer, socialrådgivere) indgå som undervisere, og oplysningsforbundene  

 kan medvirke ved den praktiske tilrettelæggelse.
 Fødsels- og forældreforberedelsen bør starte tidligt i svangerskabet,  

 f.eks. kort efter 1. undersøgelse hos jordemoder.
 Fødselsforberedende kurser og efterfødselskurser afholdes iøvrigt  

 forskellige steder i landet i privat regie eller med støtte i henhold til  

 lovbekendtgørelse nr. 329 af 11. juli 1983 om fritidsundervisning m.v.
 Disse kurser kan anbefales som et nyttigt supplement til de kurser, der  

 arrangeres af jordemodercentrene.
FØDSELSMILJØET Flere forhold vil være afgørende for den fødendes oplevelse af tryghed ved  

 fødselsmiljøet: - Eget valg af fødested, - egen viden om (eventuel tidligere  

 erfaring med) en fødsels forløb, - mandens tilstedeværelse og den fødendes  

 kontakt med ham (eller en anden pårørende) under forløbet, - tilliden til  

 personalets kvalifikationer og muligheder som fødselshjælpere, - den fødendes  

 kontakt med personalet, specielt at hun kender og er tryg ved jordemoderen og  

 at denne, så vidt det kan gennemføres, ikke afløses under forløbet og - en  

 positiv indstilling til, at særligt apparatur og specielle indgreb må  

 anvendes, hvor det er nødvendigt.
FORBEDRING AF FØDSELSMILJØET Personalet har mange muligheder for at skabe et godt fødselsmiljø, og i de  

 senere år er der foregået en betydelig udvikling i retning af forbedring af  

 de psykologiske og fysiske rammer om fødslen.
Unødig støj, også udenfor fødestuen, bør undgås, f.eks. undlades  

 uvedkommende samtaler blandt personalet.
Man bør især være opmærksom på  

 støjgener, når flere personer af uddannelsesmæssige grunde er til stede ved  

 fødslen og i øvrigt tilstræbe, at så få personer som muligt befinder sig ved  

 fødesengen.
 Belysningen i fødestuen dæmpes i det omfang sikkerheden tillader det.
FØDESTED Kvinden bør have mulighed for at vælge mellem følgende fødesteder: 1)  

 obstetrisk specialafdeling ) 2) fødeafsnit på kirurgisk afdeling ) eventuelt  

 (hvor sådan findes) ) ambulant 3) fødeklinikafsnit (hvor sådanne er oprettet)  

 ) 4) hjemme ) OBSTETRISK SPECIALAFDELING Hertil visiteres i overensstemmelse med lokalt gældende visitationsregler  

 i de tilfælde, hvor der er konstateret en speciel risiko for moderen eller et  

 forventet behov for pædiatrisk bistand til den nyfødte.
Alle fødsler, ved  

 hvilke der kan forudses komplikationer for barnet, herunder for tidlige  

 fødsler, bør finde sted på obstetriske afdelinger på sygehuse, hvor der  

 findes neonatologisk eller pædiatrisk afdeling med vagtforpligtelse, eller på  

 steder, hvor der på anden måde er etableret en tilstrækkelig pædiatrisk  

 service både under og efter fødslen således, at det truede barn kan  

 observeres og behandles lige fra fødslen.
Gravide med forventet normal fødsel  

 kan føde på en specialafdeling, hvor denne er nærmeste fødested, eller hvis  

 kvinden ønsker at føde på en specialafdeling.
 Som på andre fødesteder forestås også her den spontant forløbende fødsel  

 af en jordemoder.
KIRURGISK AFDELING (FØDEAFSNIT) Ved fødsel på kirurgisk afdeling (fødeafsnit) forestås fødslen af en  

 jordemoder, som til sin rådighed vil have apparatur og udstyr, som  

 jordemoderen ikke råder over ved en hjemmefødsel.
Ved alle fødsler på sygehus  

 må det sikres, at der er mulighed for at give kvalificeret medicinsk bistand  

 til det nyfødte barn, men på en sådan afdeling vil der ikke være læger med  

 obstetrisk specialuddannelse til stede døgnet rundt, hvorfor kun kvinder med  

 forventet normal fødsel bør henvises hertil.
Afdelingen skal have et  

 anæstesiologisk og kirurgisk døgnberedskab således, at der f.eks. kan udføres  

 kejsersnit i tilfælde af uventede komplikationer, som nødvendiggør dette  

 indgreb.
Nogle steder er det rutine, at alle børn før hjemsendelse fra  

 sygehus undersøges af en prædiater.
FØDEKLINIKAFSNIT (ABC-AFSNIT) I fødeklinikafsnit (ABC-afsnit: Alternative Birthing Care) forestås  

 fødslen også af en jordemoder, og der vil normalt ikke være læge til stede.
 Funktionen i afsnittet kan beskrives som »hjemmefødsel på  

 specialafdeling«.
Afsnittet bør være placeret i samme bygning som specialafdelingen, bedst i  

 dens umiddelbare nærhed, men man søger at undgå institutionspræget derved, at  

 lokalerne indrettes på en måde, der i størst mulig udstrækning efterligner  

 hjemlige forhold.
I tilfælde af komplikationer kan den fødende umiddelbart  

 flyttes til specialafdeling.
AMBULANTE FØDSLER Ambulante fødsler bør kunne foregå ved alle sygehusfødesteder i tilfælde,  

 hvor fødslen forventes at forløbe normalt, og hvor kvinden ønsker det.  

 Såfremt der indtræffer komplikationer eller andre forhold taler for det,  

 tilbydes kvinden at blive i sygehusets barselsafdeling eller eventuelt  

 tilbydes overflytning til barselhvileafdeling på et andet sygehus.
 Kvinden bør, når ambulant fødsel eller hjemmefødsel planlægges, orienteres  

 af praktiserende læge og jordemoder om de praktiske forhold vedrørende  

 barselpleje i hjemmet og om mulighed for pleje og praktisk bistand ved den  

 kommunale social- og sundhedsforvaltnings foranstaltning.
 Hjemmesygeplejerske og sundhedsplejerske orienteres om forventet fødedato,  

 og når fødslen har fundet sted, underretter jordemoderen dem og kvindens egen  

 læge.
HJEMMEFØDSLER Det er lægens og jordemoderens opgave at informere kvinden om muligheden  

 for at gennemføre en hjemmefødsel.
 Ved fødsel i hjemmet er der ikke samme mulighed som ved fødsel på sygehus  

 for at hjælpe, såfremt der indtræder en komplikation, og lægen og  

 jordemoderen skal derfor fraråde hjemmefødsel, hvis der foreligger specielle  

 risici.
Vælges hjemmefødsel, skal den gravide have grundig oplysning om  

 mulighederne for pleje og anden bistand i barselperioden, og jordemoderen  

 skal ved hjemmebesøg under graviditeten rådgive om nødvendige praktiske  

 foranstaltninger i hjemmet.
Kvinden bør såvidt muligt assisteres ved fødslen  

 af en jordemoder, hun kender, og den hjemmefødende bør derfor være  

 velinformeret om, hvorledes hun tilkalder en af jordemødrene i den gruppe,  

 som hun kender fra graviditetsundersøgelserne.
Hun skal endvidere være  

 informeret om muligheden for, at overførsel til sygehus under fødslen kan  

 blive nødvendig.
 Hvis kvinden ønsker det, bør jordemoderen (jordemodercentret) før fødslen  

 træffe aftale om lægehjælp ved fødslen med kvindens læge eller en anden læge  

 med fødselserfaring, jævnfør at der flere steder i landet er dannet grupper  

 af læger, der står til rådighed for assistance ved hjemmefødsler.
BARSELPLEJEN I HJEMMET Ved ambulant fødsel og hjemmefødsel tilbringes barselperioden i hjemmet.  

 Dette medfører, at den rådgivning, pleje og praktiske bistand, som normalt  

 ydes af sygehusafdelingen, i stedet for skal ydes ved jordemoderens  

 barselbesøg samt af sundhedsplejerske, hjemmesygeplejerske og eventuelt  

 hjemmehjælper.
LÆGEUNDERSØGELSER EFTER FØDSLEN Der tilbydes kvinden indtil 2 lægeundersøgelser hos egen læge efter  

 fødslen.
Den første af disse, der er et tilbud til kvinder, som har født  

 hjemme eller ambulant, er placeret i 1. uge efter fødslen.
Den anden  

 undersøgelse tilbydes alle og er placeret i 9. uge efter fødslen.
SUNDHEDSSTYRELSEN, DEN 26. MARTS 1985 Søren K.
Sørensen /Øhlenschlæger Bilag 1 VEJLEDNING VEJLEDNING VEDRØRENDE HELBREDSUNDERSØGELSER HOS ALMENT PRAKTISERENDE LÆGE Den alment praktiserende læges opgaver er at forebygge, diagnosticere og  

 behandle tilstande, som medfører risiko for svangerskabets tilfredsstillende  

 gennemførelse, og at visitere til obstetrisk specialafdeling i fornødent  

 omfang.
Den praktiserende læge har herudover i kraft af sit kendskab til den  

 gravide og hendes livsbetingelser særlige muligheder for at yde en indsats på  

 sundhedspædagogiske og socialmedicinske områder.
Med hensyn til etablering af trygge forhold har familielægen som den  

 gennemgående person i hele forløbet en særlig god mulighed for at yde en  

 personligt præget, kontinuerlig rådgivning og vejledning.
Dette forhold  

 medfører også, at familielægen er koordinator og visitator i forhold til  

 obstetrisk specialafdeling eller kirurgisk afdeling og til social- og  

 sundhedsforvaltningen.
 I mange tilfælde vil kvinden uden at have aftalt tid til den første  

 grundige lægeundersøgelse henvende sig for at få konstateret om hen er  

 gravid.
I forbindelse med konstatering af graviditeten bør det afklares, om der er  

 arvelige sygdomme i familien, som kræver tidlig henvisning til arvebiologisk  

 undersøgelse.
Endvidere bør det vurderes, om den gravide på sit arbejde er  

 udsat for fosterskadelige påvirkninger, der kan nødvendiggøre omgående  

 sygemelding/omplacering.
En vurdering af eventuel medicinindtagelse bør indgå  

 i denne første konsultation.
Særligt henledes opmærksomheden på den gravide  

 stof- eller spiritusmisbruger, der har behov for en særlig  

 behandlingsindsats, hvorfor tidlig henvisning til fødeafsnit med kendskab til  

 dette behandlingsområde er nødvendigt.
Der aftales tid til den første  

 helbredsundersøgelse, der bør finde sted i 8.-12. uge.
1. lægeundersøgelse Ved denne optages en grundig anamnese, hvorunder der søges oplysning om  

 relevante gynækologiske/obstetriske forhold og om eventuelle familiære  

 dispositioner.
Endvidere skal det, hvis det ikke er sket tidligere, afklares,  

 om den gravide udsættes for fosterskadelige påvirkninger.
Den gravides sociale forhold (arbejde, bolig og økonomi) bør belyses  

 grundigt, og i denne forbindelse vurderes, om der er behov for bistand fra  

 socialforvaltningen.
Ligeledes er det væsentligt at få kendskab til de  

 familiære forhold, herunder den gravides forhold til barnefaderen og det bør  

 vurderes, om der er behov for en speciel indsats med henblik på at undgå  

 familiære problemer.
Ofte vil det være hensigtsmæssigt allerede på dette  

 tidspunkt at drøfte, hvilken pasningsordning der skal forberedes for det  

 ventede barn.
 Forløbet af graviditeten fra tidspunktet for sidste menstruation indtil  

 undersøgelsestidspunktet klarlægges, og der udføres en grundig objektiv  

 undersøgelse, der bl.a. inkluderer måling af højde og vægt samt blodtryk,  

 vurdering af almentilstand, undersøgelse af mammae og undersøgelse for  

 varicer og ødemer.
Der tages en blodprøve til serodiagnostisk undersøgelse for syfilis,  

 Rhesus-blodtypebestemmelse og antistofundersøgelse, og den sendes fra 1. juni  

 1985 til Statens Seruminstitut.
Urinen undersøges for protein og glukose, og  

 der iværksættes urindyrkning med henblik på diagnosticering af asymptomatisk  

 bakteriuri.
 Ved den gynækologiske undersøgelse vurderes livmoderens størrelse i  

 forhold til formodet konceptionstidspunkt, ligesom bækkenets forhold  

 vurderes.
Ud fra kendskabet til den gravide vejledes om hensigtsmæssig levevis,  

 specielt vedrørende kost, tobak, alkohol, medicinindtagelse, seksualliv,  

 sport og arbejdsforhold.
Der gives generel information om svangerskabet og om  

 undersøgelsesprogrammet, og kvinden opfordres til deltagelse, eventuelt  

 sammen med manden, i fødsels- og forældreforberedelse senere i graviditeten.
Endelig drøftes valg af fødested på grundlag af denne første vurdering, og  

 de senere undersøgelser planlægges sammen med de gravide.
I denne forbindelse  

 tages der stilling til, om der er indikation for en tidlig  

 ultralydundersøgelse f.eks. ved usikker termin (uregelmæssige cycli,  

 graviditet opstået kort efter ophør med hormonal kontraception eller  

 misforhold mellem uterus størrelse og menostasien). Endelig tages der  

 stilling til, om der er indikation for fostervandsprøve, jfr. bilag 5.
Svangerskabsjournal og vandrejournal udfyldes udførligt.
Specielt er det  

 vigtigt, at der i disse redegøres for tidligere svangerskabers forløb, særlig  

 med hensyn til risikofaktorer og de sociale forhold.
Konstateres det, at der  

 er risiko for et unormalt forløb, henvises til obstetrisk vurdering og  

 eventuel behandling tidligst muligt.
Ved normale forhold henvises til 1.  

 jordemoderundersøgelse og til undersøgelse på obstetrisk specialafdeling,  

 hvis kvinden ønsker det.
2. lægeundersøgelse Ved 2. lægeundersøgelse i 26. svangerskabsuge vurderes svangerskabets  

 hidtidige forløb.
Specielt udspørges om betydningsfulde symptomer såsom  

 blødning og uterinkontraktioner.
Oplysning om fosterbevægelser noteres.  

 Kvinden tilrådes at søge læge straks ved kraftig vægtstigning, hovedpine,  

 ødemer, blødning, aftagende fosterbevægelser, tiltagende uterinkontraktioner  

 eller symptomer, som hun er i tvivl om.
Det vurderes, om der er opstået  

 problemer af arbejdsmæssig, familiær eller social karakter.
Behovet for  

 overvejelser om børnepasningsordning efter barselorlovens ophør understreges.  

 Den sundhedspædagogiske oplysning følges op og den ændring i familiens  

 forhold, som fødslen vil medføre, drøftes for at forebygge familiære  

 problemer.
Vigtigheden af jordemoderundersøgelserne og deltagelse i fødsels-  

 og forældreforberedelsen understreges.
Der foretages sædvanlig objektiv undersøgelse, vurdering af livmoderens  

 størrelse (symfyse-fundusmål) samt kontrol af fosterets hjertelyd.
Endvidere  

 foretages eksploration med henblik på collum's og orificium's forhold.
Den  

 tidligere foretagne visitation til fødested tages op til overvejelse og  

 ændres eventuelt og vandrejournalen ajourføres.
3. lægeundersøgelse Ved denne undersøgelse i 35. uge lægges hovedvægten på forberedelsen til  

 den forestående fødsel.
Den gravide skal oplyses om tegnene på begyndende  

 fødsel, og hele forløbet gennemgås atter.
Det skal sikres, at den gravide  

 ved, hvordan hun skal forholde sig ved begyndende fødsel.
Desuden bør behovet  

 for hjælpeforanstaltninger umiddelbart efter hjemkomsten fra fødeafdelingen  

 eller ved planlagt hjemmefødsel klarlægges.
 Den medicinske indsats er koncentreret om vurdering af fosterets vækst,  

 tegn til præeklampsi, unormal fosterpræsentation eller risiko for for tidlig  

 fødsel (afkortet collum).
 Der udføres sædvanlig objektiv undersøgelse, og den foretagne visitation  

 til fødested tages op til overvejelse og ændres eventuelt.
Der tages en ny blodprøve med henblik på undersøgelse for antistoffer i  

 forbindelse med den 3. lægeundersøgelse, og den sendes til den lokale  

 klinisk-immunologiske afdeling, som fødestedet samarbejder med.
Resultatet af  

 undersøgelsen vurderes af egen læge og vedkommende obstetriske afdeling.
På  

 grundlag af resultaterne fra antistofundersøgelsen afgøres det, om fødslen på  

 grund af risiko for erythroblastose hos den nyfødte bør foregå på obstetrisk  

 landsdelsafdeling med neonatal pædiatrisk service, hvor  

 udskiftningstransfusion kan foretages.
Vandrejournalen ajourføres.
Lægeundersøgelser efter behov Kvinden underrettes om, at hun udover at deltage i de planlagte tre  

 forebyggende svangerskabsundersøgelser bør henvende sig til sin læge, hvis  

 hun får symptomer på noget unormalt i forbindelse med graviditetens forløb.
OBSTETRISK SPECIALLÆGEUNDERSØGELSE Ved denne undersøgelse i 16.-18. uge, der eventuelt finder sted i  

 forbindelse med besøg på fødestedet, tages stilling til, om beregningen af  

 fødselsterminen er sikker og om der er andre forhold, som kræver nøjere  

 undersøgelse og eventuelt behandling.
Findes der ved speciallægeundersøgelsen  

 normale forhold, foregår de fortsatte undersøgelser hos den praktiserende  

 læge og den jordemoder/gruppe af jordemødre, som skal assistere ved fødslen.  

 Findes der derimod forhold, som betinger specielle undersøgelser og/eller  

 behandlinger, tilrettelægges disse af specialafdelingen i samarbejde med egen  

 læge og jordemoder.
HELBREDSUNDERSØGELSER HOS JORDEMODER Der tilbydes den gravide mindst 5 undersøgelser hos jordemoderen, af  

 hvilke den første søges gennemført i 12. uge og så vidt muligt ikke senere  

 end i 20. uge.
Herudover kan der efter behov foretages yderligere  

 undersøgelser hos jordemoderen.
 Hvis den gravide ønsker at føde i hjemmet, bør en af de senere  

 undersøgelser finde sted der, bl.a. med henblik på iværksættelse af  

 nødvendige praktiske foranstaltninger.
 Hvis en gravid udebliver fra en planlagt undersøgelse, bør  

 jordemoderen/jordemodercentret prøve at finde årsagen hertil og eventuelt  

 foretage et hjemmebesøg, hvorunder undersøgelsen eventuelt kan gennemføres.  

 Ligeledes kan jordemoderen tilbyde helbredsundersøgelse i hjemmet, hvis  

 kvinden har et særligt behov herfor.
1. JORDEMODERUNDERSØGELSE Ved denne undersøgelse er det jordemoderens opgave, foruden at foretage  

 den somatiske undersøgelse og en vurdering af den gravides psykiske og  

 sociale status i forbindelse med graviditeten, at søge at denne sig et  

 indtryk af den gravides individuelle ressourcer og behov, herunder hendes  

 forventninger og bekymringer med hensyn til svangerskabets og fødslens  

 forløb.
Graviditetsgener drøftes og søges afhjulpet, arbejdsmiljøet drøftes  

 og behovet for aflastning vurderes.
Emner som kost, personlig hygiejne og  

 levevis, økonomi, deltagelse i fødsels- og forældreforberedelseskursus og  

 ønske om fødested bør tages op med den gravide.
Jordemoderen udleverer  

 endvidere forskelligt oplysende materiale, anbefaler særligt læsestof og  

 orienterer om sundhedsplejerskeordningen og, alt efter behov, om muligheden  

 for social rådgivning og bistand samt om, hvorledes den gravide kan bære sig  

 ad med i påkommende tilfælde at få anlagt en faderskabssag.
Jordemoderen bør  

 tage særligt hensyn til ganske unge kvinder, førstegangs-gravide og enlige og  

 til kvinder med en fremmed kulturbaggrund.
Disse kvinder kan have særlige  

 problemer.
DE FØLGENDE JORDEMODERUNDERSØGELSER Efterhånden som graviditeten skrider frem, øges hyppigheden af kontakter  

 med jordemoderen.
Blandt andet igennem fødsels- og forældreforberedelsen  

 intensiveres jordemoderens koordinerende rolle som formidler til andre  

 faggrupper og fødestedet.
 Undersøgelsernes anbefalede placering i det normale svangerskabs forløb  

 fremgår af skemaet side 7, men placeringen kan og bør ændres, hvor særlige  

 forhold taler for det.
Undersøgelserne skal omfatte generel somatisk undersøgelse, kontrol af  

 blodtryk, urinundersøgelse og vejning samt kontrol af livmoderens vækst,  

 fosterets hjertelyd, dets størrelse og fosterstillingen.
Jordemoderen søger  

 at vurdere kvindens psykiske tilstand, herunder den gravides følelsesmæssige  

 forhold til det kommende barn, til øvrige børn og til manden.
Jordemoderen og  

 lægen reviderer i samarbejde med den gravide om nødvendigt den plan, der i  

 begyndelsen af graviditeten er lagt for, hvor og hvornår hun skal gå til  

 undersøgelse og behandling af eventuelle sygelige tilstande.
Den svangre  

 orienteres om, at hun bør opsøge jordemoderen, hvis hun går over den  

 beregnede terminsdato d,v,s, ind i 41. uge.
FØDSELS- OG FORÆLDREFORBEREDELSE Fødsels- og forældreforberedelsen består af teoretisk undervisning,  

 fysiske øvelser og demonstration af fødestue og udstyr.
Teoretisk undervisning Den teoretiske undervisning bør omfatte: - En gennemgang af graviditeten  

 og dens faser: Fosterudvikling og ændringer i den gravides krop samt  

 psykologiske aspekter og sociale forhold for familien. - En gennemgang af det  

 samlede undersøgelses- og undervisningsprogram i svangerskabet. - En  

 gennemgang af fødselsforløbet, herunder anvendelse af apparatur og udstyr. -  

 En gennemgang af barselsforløbet, herunder indføring i spædbarnspleje og  

 amningens betydning. - En gennemgang af spædbarnets tidligere udvikling,  

 herunder motivering for forebyggende børneundersøgelser. - En diskussion af  

 familiens situation efter fødslen, forældrerollen, forholdet til eventuelle  

 søskende, mulige sociale foranstaltninger m.v.
Undervisningen bør forestås af en jordemoder, der tillige er den  

 gennemgående underviser.
Sundhedsplejersken kan med fordel forestå  

 undervisningen i spædbarnets pleje og ernæring.
Om fysioterapeutens rolle: se  

 nedenfor.
Eventuelt kan også læge, psykolog, socialrådgiver og  

 afspændingspædagog medvirke i undervisningen.
Fysiske øvelser (obstetrisk fysioterapi) Et svangerskab indebærer store forandringer i kroppen på kort tid, hvorfor  

 kvindens kropsoplevelse og kondition i denne periode spiller en væsentlig  

 rolle for den fysiske og psykiske belastning, der følger med graviditet og  

 fødsel.
Derfor omfatter fødselsforberedelsen obstetrisk fysioterapi, som  

 tilrettelægges og gives af fysioterapeut i samarbejde med  

 jordemoder/jordemodercenter.
Specifik fysioterapeutisk behandling af  

 eventuelle lidelser i muskler og led, opstået i forbindelse med graviditet,  

 fødsel og i barselsperioden, ydes efter de sædvanlige regler om  

 lægehenvisning og ordination.
 Formålet med det fysiske øvelsesprogram er: - at forebygge og mindske  

 fysiske gener under graviditet samt at bevare/forbedre den gradvise  

 kondition. - at træne kvinden til at bruge sin krop hensigtsmæssigt under  

 fødslen. - at motivere og træne kvinden til igennem oplysning og øvelser at  

 forebygge uheldige følgetilstande og opnå en hurtig restitution efter  

 graviditet og fødsel.
 Som eksempler på fysiske gener under graviditeten kan nævnes:
 Smerter i ryg og led, muskelsmerter, kredsløbsgener og platfodstendens.
 Som eksempler på følgetilstande efter graviditet og fødsel kan nævnes:
 Bækkenbundsinsufficiens, nedsynkning af livmoder, blære og tarm,  

 urininkontinens, bugmuskelsvaghed, led- og muskellidelser og dårlig  

 kondition.
 Træningen før og efter fødslen er baseret på principper, der fremmer  

 kropsegenskaberne såsom: muskelstyrke, muskelafspænding og muskelsmidighed,  

 hvorved den generelle kondition og kredsløbet forbedres.
 De anvendte træningsteknikker omfatter vejrtrækningsøvelser,  

 holdningskorrektioner, neuromuskulær kontrol, arbejdsteknik,  

 arbejdsstillinger samt presseteknik og forskellige fødestillinger.
Demonstration af fødestue og udstyr Fødsels- og forældreforberedelsen bør omfatte demonstration af en fødestue  

 og en gennemgang af den praktiske tilrettelæggelse af en hjemmefødsel.
Ved  

 denne del af kurset tilstræbes, at kvinden og familien føler tryghed ved  

 fødestedet.
Ved denne lejlighed bør jordemoderen fortælle den gravide at hun  

 kan sammensætte en »ønskeseddel« vedrørende fødslens forløb,  

 såfremt kvinden har specielle ønsker med hensyn til procedurer under fødslen,  

 herunder anvendelse af apparatur.
En praktisk gennemgang af det apparatur og  

 udstyr, som anvendes ved fødsler, er en nødvendig forudsætning for kvindens  

 medbestemmelse ved valg af fødested og anvendelse af apparatur.
Efterfødselskurser Det anbefales, at forældreforberedelsen fortsætter efter fødslen og  

 omfatter undervisnings- og øvelsestimer.
Disse timer bør være en naturlig  

 forlængelse af kurset i graviditetsperioden.
 Det fysiske øvelsesprogram bør allerede på barselafdelingen eller, såfremt  

 fødslen er ambulant eller foregår hjemme, i hjemmet på foranledning af  

 jordemoderen, og øvelsesprogrammet kan fortsætte i ugerne efter fødslen,  

 tilrettelagt og givet af fysioterapeut.
Sideløbende med den fysiske træning gives undervisning i spædbarnspleje,  

 hvorunder amningens betydning og de ændrede familieforhold omtales og  

 diskuteres.
I denne del af kurset, som normalt forestås af en  

 sundhedsplejerske, suppleres således den individuelle rådgivning og  

 vejledning, som gives af sundhedsplejersken og af kvindens læge.
 Etablering af mødregrupper kan supplere eller eventuelt erstatte sådanne  

 kurser.
UNDERSØGELSER OG PROCEDURER I FORBINDELSE MED FØDSLEN Jordemoderens opgaver under fødslen er præciseret i sundhedsstyrelsens  

 cirkulære om jordemødre af 8. maj 1981 med senere ændring (bilag 7).
Vitamin K injektion Ved en af de sidste svangreundersøgelser bør jordemoderen sikre sig, at  

 forældrene er informeret om risikoen for blødninger hos det nyfødte barn og  

 om, at injektion af vitamin K til barnet er den bedste metode til at  

 forebygge sådanne blødninger. (Fytomenadion injektionsvæske 0,2%, dosis 0,5  

 ml = 1 mg intramuskulært 1-2 timer efter fødslen).
 Ønsker forældrene ikke, at barnet giver vitamin K injektion, skal moderen  

 tilbydes injektion af vitamin K (fytomenadion injektionsvæske 1%, dosis 1 ml  

 = 10 mg intramuskulært) SENEST 4 timer før det forventes at fødslen  

 afsluttes.
 Såfremt hverken moderen eller den nyfødte har fået fytomenadion, bør  

 jordemoderen underrette lægen.
Forebyggelse af gonoroisk øjeninfektion Jordemoderens pligt til at dryppe det nyfødte barns øjne med lapisdråber  

 er ophævet ved sundhedsstyrelsens cirkulære af 26. marts 1985 (Bilag 8). Den  

 pligtmæssige lapisdrypning erstattes af en omhyggelig og en nøje observation  

 af barnets øjne indenfor dettes første 2 leveuger, jfr. bilag 9.
Jordemoderen må i forbindelse med helbredsundersøgelserne informere den  

 svangre og manden grundigt om muligheden for overførsel af patogene bakterier  

 under fødslen fra moderen til barnets øjne, herunder om risikoen for blindhed  

 ved opståen af gonoroisk øjeninfektion hos den spæde.
Endvidere skal  

 jordemoderen både sent i svangerskabet og umiddelbart efter fødslen instruere  

 kvinden og manden i at iagttage barnets øjne, og de skal informeres om, at  

 hvis de konstaterer rødme og eventuelt pusdannelse i et eller begge øjne  

 inden for de første 2 uger efter fødslen, har de pligt til omgående at lade  

 barnet undersøge af en læge.
 Alle, d.v.s. jordemoder, læge, sygeplejerske og sundhedsplejerske, der  

 plejer og tilser barnet inden for de første 2 uger efter fødslen, har pligt  

 til at observere barnets øjne med stor omhu og i tilfælde, hvor et barn  

 udvikler symptomer på konjunktivitis, omgående at sørge for, at barnet kommer  

 under lægebehandling.
 Har den fødende gonoree eller har jordemoderen formodning om, at kvinden  

 kan have en gonoroisk infektion, skal jordemoderen som altid ved mistanke om  

 eller tegn på sygdom tilkalde lægen.
Ved påvist eller formodet gonoroisk infektion hos moderen og eventuelt hos  

 barnet har moderen pligt til, jfr. § 3 i lov nr. 287 af 23. maj 1973 om  

 bekæmpelse af kønssygdomme, at lade sig selv undersøge og om nødvendigt  

 behandle herfor af en læge.
Barnet skal under alle omstændigheder behandles.
Undersøgelse af barnet Efter fødslen bør der foretages en lægeundersøgelse af det nyfødte barn.  

 Undersøgelsen har til formål at diagnosticere sådanne tilstande, som kræver  

 observation og behandling på neonatalafsnit samt at diagnosticere eventuelle  

 misdannelser, sikre anmeldelse heraf og tage stilling til de muligheder, der  

 findes for behandling, enten umiddelbart efter fødslen eller på et senere  

 tidspunkt.
 Anmeldelse af fødslen m.v.
 Jordemoderen skal, som nævnt i cirkulære om jordemødre af 8. maj 1981 med  

 senere ændring, foretage anmeldelse af fødslen og eventuelle misdannelser og  

 iøvrigt foretage de indberetninger, som omtales i cirkulæret.
Amningens etablering Det er jordemødrenes og sygeplejerskernes opgave at hjælpe kvinden med  

 etablering af amning så hurtigt som muligt efter fødslen og derved medvirke  

 til skabelsen af den bedst mulige kontakt mellem mor og barn og de bedste  

 betingelser for at fortsætte amningen.
BARSELSPERIODEN I barselsperioden skal moderens behov for hvile og restitution efter  

 fødslen søges opfyldt samtidigt med, at pasning af og omsorg for barnet skal  

 indlæres eller genopfriskes.
Under barselhvilen bør den fysiske genoptræning  

 (barselgymnastik), herunder af bækkenbunden, påbegyndes under vejledning af  

 jordemoder/fysioterapeut.
Kvinden tilbydes 2 barselbesøg ved jordemoder.  

 Foregår barselhvilen på sygehus, kan det ene besøg ske på afdelingen, medens  

 det andet kan ske i hjemmet.
Formålet med barselbesøgene er, at kvinden (og manden) skal have mulighed  

 for at diskutere fødslens forløb med den pågældende jordemoder og få besvaret  

 eventuelle spørgsmål herom.
Barselbesøgene skal endvidere tjene til støtte af  

 amningens videreførelse, parallelt med tilsvarende indsats fra  

 sygeplejepersonalets side.
Jordemoderen bør rådgive om kontraception og  

 henvise til lægelig vejledning herom.
Jordemoderen bør informere om og  

 motivere til deltagelse i efterfødselskursus, hvor dette er muligt.
Føllings sygdom og hypothyreose Ved det andet barselbesøg (5.-7. dag) udtager jordemoderen blodprøve fra  

 barnet til undersøgelse for sygdommene fenylketonuri og hypothyreose og  

 indsender den til seruminstituttet.
Barselplejen i hjemmet Det er vigtigt, at der sker en samordning af indsatsen af de forskellige  

 grupper imellem således, at der bliver de bedste muligheder for kvindens  

 restitution efter fødslen, for pasningen af barnet og for familiens  

 deltagelse i barselplejen.
Jordemoderens første barselbesøg i hjemmet efter  

 ambulant eller hjemmefødsel skal finde sted snarest efter fødslen og helst  

 inden for det første døgn.
Det vil være naturligt, at det er jordemoderen, som forud for fødslen på  

 grundlag af en vurdering af kvindens og familiens behov for videre pleje og  

 praktisk bistand har sørget for at formidle kontakt til primærkommunens  

 hjemmesygeplejerske- og sundhedsplejerskeordning med henblik på pleje i  

 barselperioden og på fastsættelse af tidspunktet for 1.  

 sundhedsplejerskebesøg.
Endvidere skal jordemoderen meddele kvindens egen  

 læge, at fødslen har fundet sted, således at lægen eventuelt kan aflægge  

 besøg, jvf.afsnit 5): Undersøgelse af barnet.
LÆGEUNDERSØGELSER EFTER FØDSLEN Der tilbydes kvinden indtil 2 helbredsundersøgelser hos egen læge efter  

 fødslen.
1. helbredsundersøgelse efter fødslen Denne undersøgelse er et tilbud til den ambulant- eller hjemmefødende og  

 er placeret ca. en uge efter fødslen således, at både moderens og barnets  

 helbredstilstand kan vurderes.
Hvor forholdene taler for det, bør  

 undersøgelsen foregå i kvindens hjem.
Fødselsforløb og moderens tilstand diskuteres, det konstateres, om  

 forholdene vedrørende blødning, heling af eventuelle rifter og diegivningen  

 er normale.
Samtidigt kan mor-barn relationen vurderes og problemer,  

 eksempelvis i forbindelse med amning og pasning, kan drøftes.
Samtaleemnerne  

 kan med fordel vælges efter forudgående kontakt mellem lægen, jordemoderen  

 og/eller sundhedsplejersken.
2. helbredsundersøgelse efter fødslen Ni uger efter fødslen for alle fødende.
 Tidspunktet for denne undersøgelse er valgt under hensyntagen til, at  

 moderen på dette tidspunkt kommer med barnet til 2. kighostevaccination.
Den fysiske tilstand efter fødslen vurderes, specielt med hensyn til, om  

 eventuelle fødselsskader og episiotomisår er ophelede og om bækkenbunden har  

 genvundet sin styrke.
Behovet for jerntilskud vurderes.
Fremtidig kontraception drøftes og iværksættes eventuelt.
Derudover  

 berøres de familiære forhold, specielt eventuelle problemer, som  

 familieforøgelsen måtte have medført.
I relation til dette vurderes moderens  

 almentilstand og hendes muligheder for hvile og nattesøvn.
Heri indgår også  

 stillingtagen til en eventuel forlængelse af barselorlov, og ofte vil der  

 være behov for at drøfte den fremtidige børnepasningsordning.
Bilag 2 LISTE OVER FAGUDTRYK LISTE OVER FAGUDTRYK, ANFØRT I DEN RÆKKEFØLGE, I HVILKEN DE FOREKOMMER I  

 SUNDHEDSSTYRELSENS RETNINGSLINIER OG I BILAG 1.
BILAG 3 LOV NR. 282 AF 7. JUNI 1972 OM SVANGERSKABSHYGIEJNE OG FØDSELSKJÆLP, JFR.  

 LOVBEKENDTGØRELSE NR. 431 AF 3. SEPTEMBER 1975 MED SENERE ÆNDRINGER.
(Udelades her) BILAG 4 INDENRIGSMINISTERIETS VEJLEDENDE RETNINGSLINIER FOR TILRETTELÆGGELSEN AF  

 DE FOREBYGGENDE HELBREDSUNDERSØGELSER OG AF FØDSELSHJÆLPEN (af 22. marts  

 1985) (Udelades her) BILAG 5 MEDDELELSE TIL LÆGER; JORDEMØDRE OG SYGEHUSE OM FOREBYGGENDE UNDERSØGELSER  

 FOR KROMOSOMSYGDOMME, MEDFØDTE STOFSKIFTESYGDOMME, NEURALRØRSDEFEKTER M.V.  

 HOS FOSTRE (af 21. april 1981) (Udelades her) BILAG 6 LOV NR. 671 AF 13. DECEMBER 1978 OM JORDEMØDRE (Udelades her) BILAG 7 CIRKULÆRE NR. 70 AF 8. MAJ 1981 OM JORDEMØDRE (Udelades her) BILAG 8 CIRKULÆRE NR. 64 AF 26. MARTS 1985 OM ÆNDRING AF SUNDHEDSSTYRELSENS  

 CIRKULÆRE AF 8. MAJ 1981 OM JORDEMØDRE (vedrørende lapisdrypning) (Udelades her) BILAG 9 RETNINGSLINIER FOR PLEJE OG OBSERVATION AF NYFØDTE BØRN MED HENBLIK PÅ  

 FOREBYGGELSE OG TIDLIG DIAGNOSE AF ØJENINFEKTION OG FOR BEHANDLING AF  

 INFEKTIONER, FREMKALDT AF NEISSERIA GONORRHOEAE OG CHLAMYDIA TRACHOMATIS INDLEDNING I henhold til cirkulære om jordemødre af 8. maj 1981 har jordemoderen  

 pligt til at dryppe barnets øjne med lapisdråber (sølvnitratopløsning 0,67%)  

 senest 2 timer efter fødslen.
 DENNE PLIGT ER NU OPHÆVET VED SUNDHEDSSTYRELSENS CIRKULÆRE AF 26. MARTS  

 1985.
Siden år 1900 har man i Danmark anvendt lapisdrypning af nyfødte børns  

 øjne for at forebygge gonoroisk øjeninfektion (ophthalmoblenorrhoea  

 gonorrhoica), som ubehandlet kan give svære øjenskader, herunder hyppigt  

 blindhed.
Metoden blev udviklet af Credee i 1879 og har været anvendt bl.a. i  

 en række europæiske lande, hvoraf flere har afskaffet ordningen inden for de  

 sidste årtier.
I visse lande er der indført andre former for rutinemæssig  

 profylakse til erstatning for lapisdrypningen.
I andre lande, f.eks.
England,  

 er lapisdrypningen erstattes af en forpligtelse for sundhedspersonalet til  

 nøje at observere barnets øjne i de første uger efter fødslen.
Pligten til at  

 observere påhviler alle personer i sundhedssektoren, som er involveret i  

 fødslen, plejen og behandlingen m.v. af moder og barn i de første uger efter  

 fødslen.
 I dag, hvor forekomsten af gonoree i Danmark og dermed risikoen for  

 gonoroisk øjeninfektion er relativ lav, bliver fordelene ved lapisdrypning  

 få, og de dermed forbundne ulemper har derfor ført til anskaffelse af den  

 pligtmæssige lapisdrypning.
Ulemperne er følgende: - lapisdrypning fremkalder ofte en kemisk betinget  

 ætsning, som efter alt at dømme er smertefuld, hvilket sammen med den mere  

 eller mindre kraftige betændelsesreaktion antages at influere negativt på  

 etableringen af en tidlig moder -barn kontakt. - Lapisdrypning yder ikke 100%  

 beskyttelse mod gonoroisk øjeninfektion. - Den af chlamudia fremkaldte  

 konjunktivitis forebygges IKKE ved lapisdrypning. - Et stigende antal gravide  

 ønsker ikke, at deres børns øjne dryppes, hvilket indebærer, at nogle børn  

 dryppes, medens andre på samme fødested ikke dryppes.
Dette medfører en vis  

 risiko for, at observationerne af børnenes øjne kan blive mindre sikkert  

 udført.
Urogenital chlamydiainfektion forekommer hyppigt hos voksne og kan være  

 symptomsvag eller helt symptomfri.
Under fødslen kan chlamydia overføres til  

 barnets øjne og øvre luftveje og hos den nyfødte fremkalde såvel  

 konjunktivitis, rhinopharyngitis, otitis media som pneumoni.  

 Chlamydiakonjunktivitis har et mindre akut og mindre alvorlig forløb end den  

 gonoroiske, men kan dog i sjældne tilfælde efterlade ardannelser på  

 hornhinden.
 Den chlamydia-betingede konjunktivitis hos nyfødte giver symptomer 3.-13.  

 dag efter fødslen, hvorimod den gonoroiske infektion sædvanligvis udvikler  

 sig 24-48 timer efter fødslen og sjældent efter 5. levedag.
 I henhold til sundhedsstyrelsens retningslinier for svangerskabshygiejne  

 og fødselshjælp af 26. marts 1985 er forebyggelse, opsporing og behandling af  

 eventuelle sexuelt overførte injektioner et vigtigt led i svangreprofylaksen.  

 Endvidere påhviler det sygehusets læger, jordemødre, sygeplejersker og alment  

 praktiserende læger nøje at observere barnets øjne i de første 2 uger efter  

 dets fødsel og ved mistanke om eller konstatering af øjenbetændelse  

 (konjunktivitis) foranledige undersøgelse og behandling iværksat omgående.
RETNINGSLINIER FOR FOREBYGGELSE OG BEHANDLING AF ØJENINFEKTION HOS NYFØDTE  

 OMFATTER: 1) PLEJE af den nyfødte 2) OBSERVATION af den nyfødtes øjne 3)  

 UNDERSØGELSE OG BEHANDLING (lægens pligter) Ved pleje af barnet lige efter fødslen og i barselsperioden må almindelige  

 hygiejniske forskrifter overholdes nøje, og jordemoder og sygeplejerske må  

 vejlede og instruere moderen/forældrene og eventuelt hjælpepersonale heri.  

 Specielt er det vigtigt at undgå, at barnet får inficeret vand i øjnene.
I de følgende 6-7 dage kan der anvendes fugtige, rene klude til vask af  

 øjenomgivelserne.
Der vaskes fra øjne og ud i ansigtet som ved  

 ikke-inficerede sår.
 Størknet sekret i øjenvipperne fjernes bedst med sterile gazetamponer, som  

 eventuelt kan fugtes i sterilt fysiologisk saltvand.
 Pus (materie) i øjet bør ikke fjernes, men læge tilkaldes.
 Moderen/forældrene instrueres i overensstemmelse med det anførte, herunder  

 om overholdelse af omhyggelig håndhygiejne.
Ved barselpleje på sygehus observeres barnets øjne dagligt af  

 sygeplejerske eller jordemoder og observationerne journalføres.
Moderen  

 instrueres om at observere på samme måde.
Ved barselspleje i hjemmet efter hjemme- eller ambulantfødsel observeres  

 barnets øjne dagligt af moderen og hveranden dag af jordemoder,  

 hjemmesygeplejerske og sundhedsplejerske i første uge.
Observationerne  

 journalføres.
Herefter kan den velinstruerede moder fortsætte de daglige  

 observationer i anden uge.
Normalt er øjnene klare, og lidt ødem af øjenlågen har ingen betydning.  

 Let rødme i øjeæblet og på indersiden af øjenlågene og let sekretdannelse kan  

 optræde de første 2 døgn efter fødslen.
Barnets øjne observeres i så fald  

 flere gange i døgnet, og resultatet noteres hver gang.
Hvis rødmen aftager og  

 sekretdannelsen ophører i løbet af de første 2 døgn foretages ikke  

 yderligere.
 Hvis rødmen tager til eller opstår senere, og der fremkommer gulligt-grønt  

 pus (materie) tilkaldes læge.
 En LETTERE øjeninfektion inden for de første 2 døgn efter fødslen er  

 normalt ikke behandlingskrævende.
 Ved KRAFTIGERE UDTALT konjunktivitis, der udvikles inden for de første  

 døgn efter fødslen, er der stor risiko for, at der er tale om en gonoroisk  

 infektion.
Der tages prøver til mikroskopi og dyrkning for gonokokker.
Til mikroskopi  

 udstryges pus, opsamlet på podepinden med hvidt vat i en dråbe vand på et  

 objektglas.
 MIKROSKOPI AF PUS BØR STRAKS FORETAGES, OG VED PÅVISNING AF INTRACELLULÆRE  

 DIPLOKOKKER INDLÆGGES MODER OG BARN AKUT OG BARNET SÆTTES UMIDDELBART I  

 BEHANDLING PÅ MISTANKE OM GONOROISK ØJENINFEKTION. Øjenafdelingen bør  

 inddrages tidligst muligt i behandlingen.
Såfremt pus til dyrkning let kan fjernes fra den indre øjenkrog, UDEN at  

 man fører podepinden ind på øjets slimhinde, anvendes sædvanlig kulpodepind  

 og forsendelse i Stuarts transportmedium.
Hvis pusset skal hentes under  

 øjenlågene, anvendes podepind med hvidt vat og forsendelse i samme medium.
Hvis mikroskopi af sekretet viser betændelsesreaktion uden tilstedeværelse  

 af bakterier (diplokokker), podes desuden med henblik på dyrkning for  

 chlamydia.
Der anvendes såkaldt ENT podepind og et særligt transportmedium,  

 som kan rekvireres på nærmeste klinisk-mikrobiologiske afdeling eller Statens  

 Seruminstitut.
Man poder fra nedre øjenlåg ved at skrabe med podepinden hen  

 over slimhinden.
 Prøverne mærkes HASTER og forsendes hurtigst muligt til laboratoriet og  

 opbevares indtil da i køleskab (temperatur 0-4 grader celsius).
Infektionen kan have et fulminant forløb, hvorfor det er nødvendigt straks  

 at anvende en behandling, der er 100% effektiv.
I Danmark er 1-2% af de  

 påviste gonokokinfektioner forårsaget af penicillinresistente gonokokker;  

 behandling af gonoroisk øjeninfektion er derfor: CEFOTAXIM, 25 mg/kg  

 intramuskulært pr. dag i 3 dage.
Dagsdosis fordeles på 4 doser.
Behandlingen  

 er anbefalet af WHO og Statens Seruminstitut.
 Barnets øjne skylles med sterilt fysiologisk saltvand (øjenbadevand 0,9%)  

 hver time, indtil pussekretionen er ophørt.
 Det er vigtigt, at moderen og plejepersonalet indskærpes, at barnets  

 øjensekret er meget smittefarligt, og at omhyggelig håndhygiejne er vigtig.
 Lokalbehandling og systemisk erytromycinbehandling er IKKE effektiv som  

 behandling ved gonoroisk øjeninfektion.
 Hvis der ikke er stærk klinisk mistanke om gonoroisk øjeninfektion (som  

 f.eks. ved udvikling af svær konjunktivit inden for de første døgn efter  

 fødslen) behandles med kloramfenikol øjendråber 0,5% seks eller flere gange  

 daglig, indtil resultatet af laboratorieundersøgelsen foreligger.
Hvis der påvises chlamydia, ændres behandlingen til: ERYTROMYCIN mikstur,  

 50 mg/kg per os pr. dag i 14 dage.
Dagsdosis fordeles på 4 doser.
Ved recidiv  

 gentages behandlingen.
Hvis der påvises både gonokokker og chlamydia, gives  

 først cefotaxim og derefter erytromycin som anført.
