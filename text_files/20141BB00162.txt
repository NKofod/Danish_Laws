Fremsat den 9. april 2015 af Karsten Lauritzen (V), Peter Skaarup (DF), Simon Emil Ammitzbøll (LA) og Mai Mercado (KF) Forslag til folketingsbeslutning om at trække aktstykke 108 af 19. marts 2015 om styrket indsats mod terror  tilbage Folketinget pålægger justitsministeren at trække aktstykke 108 om styrket indsats mod terror tilbage fra Finansudvalget og fremlægge en samlet plan for finansieringen af indsatsen mod terror, der sikrer, at det forhøjede terrorberedskab siden terrorattentatet i København ikke går ud over politiets almindelige kriminalitetsbekæmpelsesindsats, særlig den borgernære og personfarlige kriminalitet.
Bemærkninger til forslaget Forslagsstillerne er indstillet på at støtte en øget bevillig til politiet, der finansierer det forøgede terrorberedskab.
Efter behandling i Finansudvalget af aktstykke 108 er forslagsstillerne dog på ingen måde overbevist om, at dette er tilfældet.
Dette understreges af historier om, at borgere uden for København efter terrorangrebet lige nu har mindre politi i lokalområdet og dermed mindre sandsynlighed for at få hjælp, hvis de bliver udsat for eksempelvis vold eller indbrud.
Det er derfor forslagsstillernes opfattelse, at der er behov for en drøftelse i Folketingssalen af, hvordan den samlede terrorindsats skal finansieres fremover, så det sikres, at der tages de nødvendige hensyn til, at vilkårene for politiets samlede opgaveløsning ikke forringes.
Forslagsstillerne mener ikke, at aktstykke 108 tager disse hensyn i tilstrækkeligt omfang, og opfordrer derfor regeringen til at trække aktstykket tilbage og til  at fremlægge en samlet plan for finansieringen af indsatsen mod terror, der tager hensyn til, at vilkårene for politiets samlede opgaveløsning ikke forringes.
Skriftlig fremsættelse Karsten Lauritzen (V):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at trække aktstykke 108 af 19. marts 2015 om styrket indsats mod terror  tilbage.
(Beslutningsforslag nr.
B 162) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
