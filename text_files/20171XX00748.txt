Skriftlig fremsættelse (23. marts 2018) Sundhedsministeren (Ellen Trane Nørby):
 Herved tillader jeg mig for Folketinget at fremsætte:
Forslag til lov om ændring af sundhedsloven, lægemiddelloven og lov om kliniske forsøg med lægemidler (Frit valg til genoptræning og gebyrlettelser for kliniske forsøg med lægemidler) (Lovforslag nr.
L 212) Regeringen og Dansk Folkeparti ønsker at iværksætte initiativer til fremme af bedre sundhed og har i forbindelse med finansloven for 2018 afsat midler hertil.
Lovforslaget indeholder forslag til udmøntning af to af initiativerne, henholdsvis frit valg af genoptræning og styrket forskning i immunterapi, herunder gebyrlempelser for kliniske forsøg med lægemidler.
Lovforslaget omfatter frit valg af genoptræning for borgere, der udskrives fra sygehus med en genoptræningsplan.
Borgeren skal kunne vælge en privat leverandør, hvis kommunen ikke kan begynde genoptræning inden for syv dage efter udskrivelse.
Dette for at sikre, at borgerne får de bedste forudsætninger for at genvinde funktionsevnen og vende tilbage til et normalt hverdagsliv.
Borgerne undgår således en lang ventetid, inden deres genoptræningsforløb kan påbegyndes.
Det følger af lovforslaget, at KL skal indgå aftale med private leverandører, som borgerne kan vælge i ordningen, samt at sundhedsministeren kan fastsætte nærmere regler om frit valg af genoptræning.
Ordningen bygger på de positive erfaringer med det udvidede frie sygehusvalg.
Lovforslaget omfatter endvidere gebyrlettelser med det formål at forbedre rammevilkårene for kliniske forsøg med lægemidler.
Der foreslås en ny hjemmel til sundhedsministeren til at fastsætte særlige regler om gebyrer til Lægemiddelstyrelsen for nærmere angivne kliniske forsøg.
Det er hensigten at fjerne gebyrerne for forsøg, der helt eller overvejende gennemføres uden indflydelse og finansiering fra lægemiddelvirksomheder (ikke-kommercielle forsøg). Samtidig er det hensigten at nedsætte ansøgningsgebyrerne for forsøg på hospitalerne, der gennemføres i den første forsøgsfase (tidlig fase-forsøg).
Med forslaget fjernes eller nedsættes gebyrerne for nogle af de forsøg, som har særlig betydning for udviklingen af nye lægemidler og behandlingsformer, herunder immunterapi.
Med en minimering af den økonomiske barriere for godkendelse og gennemførelse af kliniske forsøg vil det blive mere attraktivt for både danske og udenlandske forskere at placere deres forsøg i Danmark.
En styrket lægemiddelforskning er med til at sikre danske patienter de nyeste og bedst mulige behandlingstilbud.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
