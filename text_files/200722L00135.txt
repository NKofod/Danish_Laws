Fremsat den 27. marts 2008 af finansministeren (Lars Løkke Rasmussen) Forslag til Lov om ændring af lov om bemyndigelse til optagelse af statslån (Provision af lån til statsinstitutioner og statslige selskaber m.v.) § 1 I lov nr. 1079 af 22. december 1993 om bemyndigelse til optagelse af statslån, som ændret ved § 1 i lov nr. 1042 af 17. december 2002, § 21 i lov nr. 418 af 10. juni 2003 og § 14 i lov nr. 1203 af 27. december 2003, foretages følgende ændringer:
 1. § 2, stk. 1, affattes således:
»Finansministeren kan yde lån til statsinstitutioner og statslige selskaber m.v.« 2. I § 2 indsættes som stk. 3-5:
»Stk. 3. For de i stk. 1 nævnte lån betales en provision til statskassen på 0,15 pct. p.a.
Finansministeren kan bestemme, at der betales en provision, der er større eller mindre end 0,15 pct. p.a.
Stk. 4. Provisionen betales en gang om året i hele låneperioden med virkning fra valørdagen.
Provisionen opgøres for hvert år pr. 31. december.
Stk. 5. Finansministeren kan fastsætte nærmere regler om statens adgang til at yde de i stk. 1 nævnte lån og om vilkårene herfor, herunder bl.a. vedrørende betaling af provision.« § 2 Loven træder i kraft den 1. juli 2008.
Bemærkninger til lovforslaget Almindelige bemærkninger 1. Indledning Lovforslaget har til formål at fastsætte en hjemmel for finansministeren til at opkræve en variabel provision af genudlån.
Endvidere foreslås adgangen til genudlån udvidet til også at omfatte statsinstitutioner og statslige selskaber m.v., for hvis låntagning der ikke ydes statsgaranti.
2. Lovforslagets baggrund Staten kan yde genudlån  det vil sige lån, der optages af finansministeren, og som derefter genudlånes til andre statsinstitutioner og statslige selskaber m.v.  med hjemmel i lov nr. 1079 af 22. december 1993 om bemyndigelse til optagelse af statslån med senere ændringer (herefter statslånsloven) og med hjemmel i særlovgivningen vedrørende de enkelte statsinstitutioner og statslige selskaber m.v.
Ifølge statslånslovens § 2, stk. 1, kan finansministeren i det omfang, det anses for hensigtsmæssigt, yde lån til statsinstitutioner og statslige selskaber m.v., for hvis låntagning der i henhold til gældende lovgivning ydes statsgaranti.
Ifølge statslånslovens § 2, stk. 2, må de i stk. 1 nævnte udlån ikke ydes på bedre vilkår, end staten selv kan opnå som låntager.
Det er generelt en forudsætning for at yde lån, at lånevilkårene ikke strider mod EF-traktatens artikler 87-89 om statsstøtte.
 Med hensyn til særlovgivningen vedrørende de ­enkelte statsinstitutioner og statslige selskaber m.v. kan der bl.a. henvises til § 14 i lov nr. 1384 af 20. december 2004 om Energinet.dk med senere ændringer, der giver hjemmel til at yde genudlån til Energinet.dk, § 3 i lov nr. 587 af 24. juni 2005 om en offentlig fond til varetagelse af statens deltagelse i kulbrintetilladelser og en statslig enhed til administration af fonden, der giver hjemmel til at yde genudlån til Nordsøfonden, § 10 i lov nr. 588 af 24. juni 2005 om Sund og Bælt Holding A/S, der giver hjemmel til at yde genudlån til Holdingaktieselskabet Sund og Bælt Holding A/S, A/S Storebæltsforbindelsen og A/S Øresundsforbindelsen, og §§ 13 og 21 i lov nr. 551 af 6. juni 2007 om Metroselskabet I/S og Arealudviklingsselskabet I/S, der giver hjemmel til at yde genudlån til henholdsvis Metroselskabet I/S og Arealudviklingsselskabet I/S.
 Når staten har ydet genudlån til de enkelte statsinstitutioner og statslige selskaber m.v., har staten og de enkelte statsinstitutioner og statslige selskaber m.v. indgået en aftale herom, der har fastlagt vilkårene herfor.
På den baggrund har staten som hovedregel som et vilkår betinget sig, at de enkelte statsinstitutioner og statslige selskaber m.v.  i tillæg til renter m.v.  betaler en fast årlig (ikke-variabel) provision på 0,15 pct. af det pågældende låns restgæld pr. 31. december året før.
Det nævnte vilkår har i hovedsagen tjent to formål: Dels har det nævnte vilkår haft til formål at lade statskassen få del i den fordel, der for de enkelte statsinstitutioner og statslige selskaber m.v. er forbundet med at optage genudlån.
Dels har det nævnte vilkår haft til formål at undgå, at der kan opstå konflikt med EF-traktatens artikler 87-89 om statsstøtte.
Finansministeriet finder, at der bør gives særskilt hjemmel til at opkræve en variabel provision af genudlån.
Der kan herom henvises til bemærkningerne til lovforslagets enkelte bestemmelser.
Finansministeriet finder endvidere, at det, med henblik på at bringe loven i overensstemmelse med de regler for genudlån, der gælder i henhold til ovennævnte særlovgivning vedrørende enkelte statsinstitutioner og statslige selskaber m.v., er hensigtsmæssigt at udvide adgangen til genudlån til også at omfatte statsinstitutioner og statslige selskaber m.v., for hvis låntagning der i henhold til gældende lovgivning ikke ydes statsgaranti.
Der stilles ikke efter særlovgivningen krav om, at genudlån kræver statsgaranti.
3. Lovforslagets indhold Det foreslås, at der i statslånslovens § 2 indsættes bestemmelser, der giver hjemmel til at opkræve en variabel provision af genudlån.
Endvidere foreslås adgangen til genudlån udvidet til også at omfatte statsinstitutioner og statslige selskaber m.v., for hvis låntagning der ikke ydes statsgaranti.
De foreslåede regler omfatter ikke statsgarantier og eksisterende genudlån.
 Med hensyn til lovforslaget henvises i øvrigt til bemærkningerne til lovforslagets enkelte bestemmelser.
4. Økonomiske og administrative konsekvenser for det offentlige Lovforslaget  sammenlignet med de nugældende vilkår for genudlån  vurderes ikke at have økonomiske og administrative konsekvenser for staten.
Lovforslaget har ingen økonomiske og administrative konsekvenser for regioner og kommuner.
5. Økonomiske og administrative konsekvenser for erhvervslivet Lovforslaget har ingen økonomiske og administrative konsekvenser for erhvervslivet.
6. Administrative konsekvenser for borgerne Lovforslaget har ingen administrative konsekvenser for borgerne.
7. Miljømæssige konsekvenser Lovforslaget har ingen miljømæssige konsekvenser.
8. Forholdet til EU-retten Lovforslaget skal bl.a. ses i sammenhæng med EF-traktatens artikler 87-89 om statsstøtte.
Det er ved lovforslaget forudsat, at provisionssatsen fastsættes således, at der ikke kan opstå konflikt med EF-traktatens artikler 87-89 om statsstøtte.
Der kan herom henvises til bemærkningerne til lovforslagets enkelte bestemmelser.
 I øvrigt indeholder lovforslaget ingen EU-retlige aspekter.
9. Høring Lovforslaget har været sendt til høring hos Beskæftigelsesministeriet, Danmarks Nationalbank, Forsvarsministeriet, Færøernes Landsstyre, Grønlands Hjemmestyre, Justitsministeriet, Kirkeministeriet, Klima- og Energiministeriet, Kulturministeriet, Miljøministeriet, Ministeriet for Flygtninge, Indvandrere og Integration, Ministeriet for Fødevarer, Landbrug og Fiskeri, Ministeriet for Sundhed og Forebyggelse, Ministeriet for Videnskab, Teknologi og Udvikling, Rigsrevisionen, Skatteministeriet, Statsministeriet, Transportministeriet, Udenrigsministeriet, Undervisningsministeriet, Velfærdsministeriet og Økonomi- og Erhvervsministeriet.
