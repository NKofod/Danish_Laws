 Udtalt, at et kontokortselskabs registrering af oplysninger om indtægt  

 m.v. vedrørende kontoansøgeres ægtefæller og samlevere måtte antages at være  

 i overensstemmelse med lov om private registre § 3, stk. 1.
En kontoansøger blev i forbindelse med oprettelsen af en konto til  

 rentefrit køb afkrævet en række oplysninger om hans hustru, herunder  

 oplysninger om lønindtægt, stilling og personnummer.
Hustruen skulle ikke  

 hæfte for kontoen.
 Kontokortselskabet oplyste, at oplysningerne om ægtefællen/samleveren blev  

 anvendt i forbindelse med kreditvurderingen, idet der ved kreditvurderingen  

 blev lagt vægt på husstandens samlede indkomst.
Oplysningerne om personnummer på kontoansøgeren registreredes med henblik  

 på opfyldelse af indberetningspligten til skattemyndighederne.
Der var ikke  

 en tilsvarende indberetningspligt for oplysninger om ægtefæller og samlevere,  

 der ikke var medhæftende for kontoen.
 Sagen blev behandlet på et møde i Registerrådet, og Registertilsynet  

 udtalte herefter, at der for så vidt angår oplysninger om personnummer på  

 ægtefæller eller samlevere til kontoansøgere eller kontoindehavere, der ikke  

 skulle være medhæftende for kontoen, ikke eksisterede en pligt i medfør af  

 skattekontrolloven til at indberette renter og gæld til skattemyndighederne  

 under anvendelse af personnummer.
 Oplysningen om personnummer var uden betydning for kreditvurderingen, og  

 der forelå i øvrigt ikke omstændigheder, der nødvendiggjorde registreringen.  

 På denne baggrund fandt Registertilsynet, at betingelserne i lov om private  

 registre § 4 a, stk. 1, jf. § 3, stk. 2, for registrering af oplysninger om  

 personnummer ikke kunne anses for opfyldt.
For så vidt angår de øvrige oplysninger om ægtefæller og samlevere, der  

 ikke skulle være medhæftende (herunder oplysninger om indtægt og stilling),  

 fandt Registertilsynet, at registreringen heraf måtte anses for at være et  

 naturligt led i driften af en virksomhed som den omhandlede i forbindelse med  

 kreditgivning.
Registertilsynet lagde herved til grund, at oplysningerne blev  

 brugt til kreditvurdering, hvor det var vigtigt at kende husstandens samlede  

 indkomst.
Tilsynet fandt derfor, at registrering af oplysninger om indtægt  

 m.v. vedrørende kontoansøgers ægtefælle eller samlever måtte anses for at  

 være i overensstemmelse med lov om private registre § 3, stk. 1.
 Kontokortselskabet har efterfølgende slettet oplysninger om personnumre på  

 alle ikke-kontohavere.
 Registertilsynets Årsberetning 1996 side 82.
