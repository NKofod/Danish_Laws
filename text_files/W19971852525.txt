Den af Ligningsrådet fastsatte handelsværdi pr. 19. maj 1993 for et  

 selskabs aktier kan også, når selskabet efterfølgende har skiftet status fra  

 unoteret til børsnoteret selskab, anvendes af minoritetsaktionærerne som  

 indgangsværdi i stedet for den faktiske anskaffelsessum ved salg af aktier  

 ejet i 3 år eller mere.
Dette forusætter dog, at der ikke skal anvendes  

 indgangsværdier efter reglerne i ABL § 7, stk. 1.
 Ligningsrådet blev spurgt om følgende:
Spørgsmål Kan selskabets minoritetsaktionærer anvende den af Ligningsrådet fastsatte  

 handelsværdikurs pr. 19. maj 1993, korrigeret for efterfølgende  

 fondsaktieudvidelser, som anskaffelsesværdi i avanceopgørelsen ved salg af  

 aktier efter selskabets eventuelle børsnotering? Svar:
 Ja, se dog det i sagsfremstillingen og begrundelsen nævnte forbehold.
 Sagsfremstilling og begrundelse:
Selskabet A A/S, der er unoteret, har 4 hovedaktionærer og ca. 150  

 minoritetsaktionærer.
Hovedaktionærerne besidder hovedsagelig A-aktier,  

 medens minoritetsaktionærerne besidder B-aktier.
Efter den 19. maj 1993 har  

 selskabet udvidet selskabets aktiekapital ved både fondsaktieudvidelse samt  

 ved nytegning.
 For minoritetsaktionærerne i A A/S er der i medfør af lov nr. 421 af 25.  

 juni 1993, § 19, stk. 3, indhentet bindende forhåndsbesked om aktiernes  

 handelsværdi pr. 19. maj 1993. Kursfastsættelsen er efterfølgende påklaget.  

 Der foreligger ikke afgørelse herpå endnu.
 Revisor oplyser, at det overvejes at lade selskabets aktier notere på  

 Københavns Fondsbørs inden for en kortere årrække.
Revisor anfører, at der ikke i aktieavancebeskatningsloven er givet  

 nærmere regler om indgangsværdier ved overgang til børsnotering.
Spørgsmålet  

 er derfor, hvilken anskaffelsessum minoritetsaktionærerne kan lægge til grund  

 i forbindelse med en avanceopgørelse ved salg af aktier, efter selskabet er  

 blevet børsnoteret.
Ifølge lov nr. 421 af 25. juni 1993 kan handelsværdien  

 den 19. maj 1993 anvendes som anskaffelsessum/indgangsværdi.
Der foreligger  

 ifølge sagens natur ikke en børskurs for selskabets aktier pr. denne dato.  

 For børsnoterede selskaber kan der ikke indhentes en bindende forhåndsbesked,  

 da handelskursen er fastsat til børskursen.
Ved en børsnotering af A A/S vil  

 selskabet være i besiddelse af en bindende forhåndsbesked om handelsværdien  

 pr. 19. maj 1993. Denne handelsværdi vil efter revisors opfattelse være at  

 anse som anskaffelsessum ved en efterfølgende avanceopgørelse både før og  

 efter en børsnotering.
Kommunen udtaler, at spørgsmålet synes at være reguleret i cirk. nr. 137  

 af 19/7 1994, afsnit 3.2.5., om »Overgang fra unoteret til  

 børsnoteret«.
Herefter skal aktier, der overgår fra at være unoteret til  

 at være børsnoteret, indgå i den skattepligtiges beholdning af børsnoterede  

 aktier på samme måde som alle andre børsnoterede aktier.
Dvs. at der ikke er  

 adgang til at anvende aktiens værdi ved overgangen fra unoteret i stedet for  

 anskaffelsessummen ved opgørelse af fortjeneste og tab.
Aktien indgår ved  

 opgørelse af værdien af den samlede beholdning på lige fod med de andre  

 børsnoterede aktier, og der er ingen særlige regler om fradrag.
Ligningsrådet skal bemærke, at en minoritetsaktionær ved salg af aktier,  

 som har været ejet af aktionæren i 3 år eller mere, i medfør af lov nr. 421  

 af 25. juni 1993, § 19, stk. 3, kan anvende handelsværdien pr. 19. maj 1993  

 som indgangsværdi i stedet for den faktiske anskaffelsesum i forbindelse med  

 et salg og en hertil knyttet avanceopgørelse.
For unoterede aktier kan der  

 indhentes bindende forhåndsbesked om aktiens handelsværdi pr. 19. maj 1993.
 Ligningsrådet finder, at der ved overgangen af aktiens status fra unoteret  

 til børsnoteret aktie medfølger såvel faktisk anskaffelsessum som  

 indgangsværdi pr. 19. maj 1993. Minoritetsaktionæren kan således efter  

 selskabets eventuelle børsnotering i forbindelse med avanceopgørelsen ved et  

 salg, stadig frit vælge mellem faktisk anskaffelsessum og indgangsværdi pr.  

 19. maj 1993.
Hvis minoritetsaktionærens kursværdi af beholdningen af børsnoterede  

 aktier stiger, således at beløbsgrænsen på 83.3000 kr. (reguleret efter  

 personskattelovens § 20) overskrides, mens værdien ved den senest forudgående  

 opgørelse ikke oversteg beløbsgrænsen, skal den skattepligtige anvende  

 aktiernes kursværdi på det tidspunkt, hvor beholdningen opgøres til at udgøre  

 mere end 83.000 kr. i stedet for den faktiske anskaffelsessum, jf.  

 aktieavancebeskatningslovens § 7, stk. 1, 1. pkt.
Ifølge § 7, stk. 1, sidste  

 pkt. finder reglen i 1. pkt. dog ikke anvendelse for aktier, som ikke var  

 børsnoterede på det senest forudgående af de i 1. pkt. nævnte tidspunkter.  

 Bestemmelsen er derfor ikke relevant på det tidspunkt, hvor overgangen fra  

 unoteret til børsnoteret finder sted, men det kan blive aktuelt at anvende  

 bestemmelsen i aktieavancebeskatningslovens § 7, stk. 1 på et senere  

 tidspunkt, f.eks. ved en evt. senere overskridelse af 83.300 kr.'s-grænsen.
I  

 så fald vil kursen pr. den 19. maj 1993 ikke kunne anvendes som  

 indgangsværdi.
 Selskabets minoritetsaktionærer kan således ved salg af aktier, som har  

 været ejet af aktionæren i 3 år eller mere, anvende den af Ligningsrådets  

 fastsatte handelsværdi pr. 19. maj 1993 som indgangsværdi i forbindelse med,  

 at selskabets aktier overgår fra at være unoterede til børsnoterede, dog  

 under den forudsætning, at der ikke skal anvendes indgangsværdier efter  

 aktieavancebeskatningslovens § 7, stk. 1.
