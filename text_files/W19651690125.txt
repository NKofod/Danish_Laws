Sag nr. 4: Dansk Komponistforening mod Foreningen af Højskoler og  

 Landbrugsskoler.
Vederlag til komponister for optagelse af melodier i  

 Folkehøjskolens sangbog - for så vidt angår 15. udgave, 1.
 og 2. oplag - fastsat til 50 kr. pr. melodi for et oplag på 15.000  

 eksemplarer.
 I sagen:
Dansk Komponistforening mod Foreningen af Højskoler og Landbrugsskoler blev af nævnet angående vederlag for benyttelse af litterære og  

 kunstneriske værker samt fotografier den 17. september 1965 afsagt sålydende kendelse.
Mellem klagerne, Dansk Komponistforening, og de indklagede, Foreningen af  

 Højskoler og Landbrugsskoler, er opstået tvist om størrelsen af det vederlag,  

 som i henhold til § 16 i lov nr. 158 af 31. maj 1961 skal ydes komponister  

 for optagelse af melodier i Folkehøjskolens Sangbog.
Da denne tvist ikke har  

 kunnet løses ved forhandling mellem parterne, har klagerne ved klageskrift af  

 25. november 1964 indbragt tvisten for det i henhold til lovens § 54 nedsatte  

 nævn angående vederlag for benyttelse af litterære og kunstneriske værker  

 samt fotografier.
I sagens behandling har deltaget højesteretsdommer Henrik Tamm,  

 landsretssagfører H.
Fischer-Hansen og kontorchef i ministeriet for  

 kulturelle anliggender W.
Weincke.
 Klagerne har nedlagt påstand om, at der for optagelse af melodier i nævnte  

 sangbog ydes komponisterne et vederlag på 50 kr. pr. melodi for et oplag på  

 10.000 eksemplarer.
 De indklagede har principalt påstået vederlaget fastsat til 50 kr. pr.  

 melodi for et oplag på 30.000 eksemplarer, subsidiært 50 kr. pr. melodi for  

 et oplag på 20.000 eksemplarer.
 Parterne er enige om, at sagen omfatter 1. og 2. oplag af sangbogens 15.  

 udgave.
 Wilhelm Hansen, Musik-Forlag, har givet møde under sagen, men har ikke  

 udtalt sig.
 Sagens nærmere omstændigheder er følgende:
Folkehøjskolens Sangbog udgives af de indklagede; dens 14. udgave udkom i  

 1951 og blev i 13 oplag trykt i ialt 464.000 eksemplarer.
Denne udgave  

 indeholdt ikke melodier, men der udkom i tilslutning hertil en klaverudgave.
Om salget af 14. udgaves 9. oplag, der udgjorde 40.000 eksemplarer, og som  

 blev solgt i 1959-60, er det oplyst, at udsalgsprisen udgjorde 7,50 - 8,00  

 kr., hvilket gav de indklagede en fortjeneste på 1,30 kr. pr. eksemplar eller  

 ialt 52.190 kr.; de indklagedes hovedsynspunkter med hensyn til  

 prispolitikken var, »at prisen har skullet være så lav som muligt, men  

 at hvert eksemplar gerne har skullet afkaste i gennemsnit 1 til 1,50 kr. til  

 dækning af foreningens pædagogiske, nationale og sociale arbejde«.
For  

 senere oplag udgjorde prisen 9,50 kr.
I februar 1963 rettede de indklagede, der agtede at udgive en 15. udgave  

 af sangbogen indeholdende en enstemmig melodisats til hver sang, henvendelse  

 til klagerne om fastsættelse af vederlaget til komponisterne herfor.
I tiden  

 indtil maj 1964 førtes der forhandlinger herom; de indklagede tilbød at  

 betale 50 kr. pr. melodi for et oplag på 10.000 eksemplarer, medens klagerne  

 foreslog, at der skulle betales 50 kr. pr. melodi for et oplag på 30.000  

 eksemplarer.
Et af de indklagede fremsat tilbud om betaling af 50 kr. pr.  

 melodi for et oplag på 20.000 eksemplarer, gældende også for senere oplag med  

 dyrtidsregulering, blev ikke accepteret af klagerne.
De indklagede udsendte derefter i 1964 15. udgaves 1. oplag på 40.000  

 eksemplarer og i 1965 2. oplag ligeledes på 40.000 eksemplarer.
I sangbogen  

 er optaget 821 sange, heraf 94 for første gang.
Sangbogen indeholder melodier  

 til sangene som oven for nævnt; af melodierne er 344 beskyttede, medens der  

 er 200 normalsider beskyttet tekst.
15, udgaves 1. oplag blev solgt for 15 kr. (inkl. omsætningsafgift) pr.  

 eksemplar.
Indtægterne udgjorde 398.562,02 kr. og udgifterne til trykning,  

 indbinding, forfatterhonorarer, redaktion og administration ialt 372.170,44  

 kr., hvorefter der til disposition til dækning af komponisthonorarer og som  

 overskud er 26.391,58 kr.
15. udgaves 2. oplag agtes solgt for 17,50 kr. pr. eksemplar.
Indtægterne  

 anslås til 420.000 kr. og udgifterne til 316.600 kr., hvorefter der til  

 disposition vil være 103.400 kr.
Det af klagerne påståede vederlag vil andrage 68.800 kr. for hvert oplag,  

 det af da indklagede subsidiært påståede beløb 34.400 kr. og det principalt  

 påståede beløb 22.933 kr.
Forfatterhonorarerne udgør 16.000 kr. for 1. oplag  

 og 17.000 kr. for 2. oplag, beregnet efter et dyrtidsreguleret grundbeløb på  

 2,70 kr. pr. påbegyndt normalside, jfr.overenskomst mellem Den danske  

 Forlæggerforening og Dansk Forfatterforening af 19. juni 1962 som ændret i  

 1963.
Til støtte for deres påstand har klagerne anført, at de indklagede, der  

 har udsendt bogen og fastsat udsalgsprisen, uanset at der ikke var opnået  

 enighed om vederlaget til komponisterne, herved selv har taget risikoen for,  

 om udsalgsprisen kan dække dette vederlag.
Efter lovens § 16 er det tilladt  

 mod ydelse af vederlag at optage musikværker i samleværker til brug ved  

 undervisning; heri ligger imidlertid ikke, at ophavsmændene ikke skulle have  

 krav på et rimeligt vederlag, og der er i særdeleshed ikke grundlag for at  

 antage, at en nedsættelse af vederlaget bør finde sted på grund af værkets  

 formål.
Klagerne må fastholde, at det af dem fremsatte krav er rimeligt.
Efter et  

 af den den 17. maj 1952 udsendt cirkulære udgør betalingen for melodier, der  

 optages i sangbøger, »25 kr. pr. melodi beregnet for hvert oplag, der  

 kan variere fra 4.000 eksemplarer indtil ca. 6.000 alt efter hvad der må  

 anses for rimeligt«, og pristallet er siden da steget betydeligt.
Den i  

 cirkulæret nævnte ordning er blevet efterlevet af forlagene, hvilket må tages  

 som udtryk for, at den er rimelig.
Med hensyn til andre sangbøger af lignende  

 art som den her omhandlede, er forholdet det, at der for »Den danske  

 Sang«, der er udkommet i 80.000 eksemplarer, er betalt 50 kr. pr. melodi  

 pr. 10.000 eksemplarer og for »Politikens Visebog« endnu mere.  

 Ingen samfundsmæssige hensyn taler for, at de indklagede ikke skulle betale  

 det påståede beløb.
Ej heller er der grund til at fastsætte vederlaget lavere som følge af det  

 store oplag, hvori »Folkehøjskolens Sangbog« udkommer.
I ingen  

 kontrakter af denne art er der givet rabat på grund af oplagets størrelse, og  

 også forfatterforeningens takster gælder uanset oplagsstørrelsen.
Det har  

 altid været skik at fsstsætte betalingen proportionelt, ikke efter en skala,  

 der retter sig efter oplagets størrelse.
At det af klagerne påståede vederlag, 68.000 kr. pr. oplag, væsentligt vil  

 overstige forfatterhonorarerne, 16-17.000 kr. pr. oplag, må være uden  

 betydning.
Der er færre forfattere end komponister, og forfatterhonorarerne  

 er ved overenskomst aftalt til ovennævnte beløb.
Ved gennemgang af, hvad der  

 er betalt for andre, lignende sangbøger, viser det sig, at også ved disse er  

 komponisthonorarerne væsentlig højere end forfatterhonorarerne.
De indklagede har til støtte for deres påstand anført, at de ved  

 sangbogens udgivelse yder en betydelig samfundsmæssig indsats.
Da forholdet  

 yderligere er det, at næsten alle de i sangbogen optagne beskyttede melodier  

 er komponeret af afdøde komponister, kan nærværende sag ikke anses for  

 typisk.
De indklagede har henvist til, at det i motiverne til § 16 udtales, at  

 vederlaget ikke bør fastsættes til en sådan størrelse, at det i nogen  

 væsentlig grad kan hæmme udgivelsen af værker til skolebrug.
De indklagede  

 driver ikke forretning, og administrationsudgifterne ved sangbogens udgivelse  

 er meget lave.
Sangbogen købes årligt af 18.000 højskoleelever og benyttes  

 også af skoler, som hidtil har ladet eleverne købe bogen.
Der er imidlertid fremkommet kritik af, at prisen nu har måttet sættes så  

 højt som 17,50 kr. mod tidligere kun 9,50 kr og det viser sig, at skolerne  

 går over til selv af anskaffe klassesæt af sangbogen.
Det må derfor  

 befrygtes, at der vil opstå vanskeligheder ved udsendelsen af senere oplag,  

 og der kan blive spørgsmål om at lade melodisatserne - der også i høj grad  

 forøger trykningsudgifterne - udgå i kommende udgaver.
Ved fastsættelsen af sangbogens pris har de indklagede set hen til, hvad  

 bogen kan fremstilles for, og til, hvad der er den højeste pris, som eleverne  

 kan betale.
Hvis klagernes påstand tages til følge, vil 1. oplag give et  

 underskud på 42.000 kr. og 2. oplag - når dette underskud er dækket - et  

 underskud på 7.791 kr., og først ved udsendelsen af 3. oplag vil der  

 fremkomme et overskud på 35.000 kr., hvilket beløb er meget beskedent, når  

 henvises til den med udgivelsen forbundne risiko.
Efter de indklagedes  

 subsidiære påstand vil 1. oplag give et underskud på 8.008 kr. og 2. oplag et  

 overskud på 60.991 kr., og efter den principale påstand fremkommer der ved 1.  

 oplag et overskud på 3.458 kr.
 Når henses til, dels at sangbogens overskud ikke går til noget  

 privatøkonomisk formål, men til de indklagedes arbejde, og til det meget  

 store oplag, hvori sangbogen udsendes, må det være rimeligt, at vederlaget  

 til komponisterne fastsættes lavere, end hvad der ellers ville være  

 tilfældet.
 De indklagede har endelig henvist til, at komponisternes vederlag efter  

 klagernes påstand vil være 4 gange så stort som forfatterhonorarerne, hvilket  

 er en større forskel end ved andre sangbøger, og de har bestridt, at  

 cirkulæret af 1952, som forudsatte, at benyttelsen af værket beroede på en  

 tilladelse fra komponisten, kan være af betydning for nærværende sag.
Nævnet skal til det anførte udtale, at det af klagerne fordrede vederlag  

 på 50 kr. pr. melodi for et oplag på 10.000 eksemplarer ikke i almindelighed  

 vil kunne anses for urimeligt ved optagelse af melodisatser i sangbøger til  

 undervisningsbrug; den omstændighed, at en sangbogs udgivelse må anses at  

 tjene et kulturelt formål, der fortjener samfundsmæssig anerkendelse, findes  

 ikke at kunne medføre, at ophavsmænd normalt skulle tåle at vederlaget for  

 optagelse af deres værker i en sådan bog fastsættes lavere end, hvad der må  

 anses for et rimeligt vederlag for deres indsats.
Ej heller findes det om  

 vederlaget til forfatterne oplyste at være af afgørende betydning ved  

 fastsættelsen af komponisternes honorarer.
 Imidlertid findes den her omhandlede sangbog at adskille sig væsentligt  

 fra andre værker af lignende art ved, at den som følge af den store kreds,  

 hvortil den henvender sig, udgives i et endog meget betydeligt antal  

 eksemplarer, og denne omstændighed, der i sig selv vil medføre en højere  

 betaling til komponisterne end ved de andre værker, findes efter nævnets  

 opfattelse at begrunde, at vederlaget for optagelse af melodier i denne  

 sangbog fastsættes noget lavere, end hvad der ellers ville være rimeligt.  

 Nævnet må herefter finde, at et vederlag på 50 kr. pr. melodi for et oplag på  

 15.000 eksemplarer under de foreliggende omstændigheder må anses for rimeligt  

 ved udsendelsen af sangbogens 15. udgaves 1. og 2. oplag.
 Thi bestemmes:
 De indklagede, Foreningen af Højskoler og Landbrugsskoler, bør over for  

 klagerne, Dansk Komponistforening, anerkende, at der for optagelse af  

 melodier i »Folkehøjskolens Sangbog« 15. udgave 1. og 2. oplag skal  

 ydes komponisterne et vederlag på 50 kr. pr. melodi for et oplag på 15.000  

 eksemplarer.
H.
Fischer-Hansen.
Tamm.
W.
Weincke.
