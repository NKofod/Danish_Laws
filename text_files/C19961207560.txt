 1. Indldning.
Med lov nr. 390 af 22. maj 1996 har Folketinget vedtaget en række  

 ændringer i lov om menighedsråd samt lov om ansættelse i stillinger i  

 folkekirken m.v.
Denne lov er trådt i kraft den 24. maj 1996.
 Ministeriets lovbekendtgørelse nr. 571 af 21. juni 1996 indeholder dels de  

 bestemmelser i lov nr. 432 af 1. juni 1994 om menighedsråd, som fortsat er  

 gældende, dels de ændringer af lov om menighedsråd som Folketinget har  

 vedtaget ved lov nr. 390 af 22. maj 1996.
 2. De væsentligste ændringer i forhold til den  

 tidligere gældende menighedsrådslov er:
 * reglerne om obligatorisk stedfortræderindkaldelse til visse møder i  

 menighedsrådene er blevet suppleret, således at der i fremtiden skal  

 foretages stedfortræderindkaldelse til menighedsrådsmøder, hvor  

 menighedsrådet vælger medlemmer til provstiudvalg samt medlemmer til  

 stiftsudvalg, der er nedsat med hjemmel i den kirkelige lovgivning, hvilket  

 vil sige de økonomiske og de mellemkirkelige stiftsudvalg, samt til  

 menighedsrådsmøder, hvor der foretages bindende afstemning i forbindelse med  

 præsteansættelser, jf. lovens § 13, stk. 4.
 * reglerne om formandens forberedelse af menighedsrådets møder m.v. er  

 blevet præciseret, således at det udtrykkeligt fremgår af lovteksten, at de i  

 § 2, stk. 2, nævnte præster - bistandspræster m.m. - og den af  

 kirkefunktionærerne valgte repræsentant har samme ret som medlemmerne med  

 hensyn til mødeindkaldelse og modtagelse af dagsorden samt til at gøre sig  

 bekendt med det foreliggende materiale til sagernes bedømmelse, jf. lovens §  

 29, stk. 1-2.
 * det enkelte menighedsråds adgang til at søge dispensation fra dele af  

 den kirkelige lovgivning med henblik på løsning af folkekirkelige opgaver er  

 gjort uafhængig af sognets størrelse, og af om der samarbejdes med et andet  

 menighedsråd, jf. lovens § 43, stk. 7.
 * muligheden for tilskud til projekter, der iværksættes i medfør af lov om  

 menighedsråd § 43, er blevet begrænset, således at der i fremtiden kun kan  

 ydes tilskud af fællesfonden til egentlige samarbejdsprojekter, jf. lovens §  

 44.
 3. Obligatorisk stedfortræderindkaldelse.
Stedfortræderinstituttet indebærer, at formanden for menighedsrådet er  

 forpligtet til at indkalde stedfortræderen, såfremt de objektive betingelser  

 herfor er opfyldt, ligesom stedfortræderen i dette tilfælde er forpligtet til  

 at indtræde i menighedsrådet.
Stedfortræderen vil kun kunne fritages for  

 denne forpligtelse, såfremt stedfortræeren opfylder betingelserne for at  

 blive fritaget fra hvervet som menighedsrådsmedlem, jf. lov om menighedsråd §  

 16, eller hvis stedfortræderen selv har lovligt forfald.
Stedfortræderen har således - når stedfortræderindkaldelsen bliver aktuel  

 - ligesom menighedsrådets »faste« medlemmer en forpligtelse til at  

 tage medansvar for menighedsrådets beslutninger.
Denne forpligtelse vil  

 imidlertid være meningsløs, såfremt stedfortræderen intet kendskab har til  

 menighedsrådets løbende arbejde, og det følger heraf, at menighedsrådets  

 »faste« medlemmer er forpligtet til at sørge for, at deres  

 suppleanter er orienteret om menighedsrådets arbejde.
 Lov om menighedsråd § 13, stk. 4, indeholder med de seneste ændringer en  

 udtømmende opregning af de tilfælde, hvor stedfortræderen skal indkaldes,  

 selvom medlemmet kun har forfald til et enkelt møde i menighedsrådet.  

 Indkaldelse af stedfortræder for et medlem, der har forfald til et af disse  

 møder, er således obligatorisk, hvilket indebærer, at det fraværende medlem -  

 eller dennes gruppe - ikke kan modsætte sig indkaldelsen.
 Lovens § 13, stk. 4, nr. 1-3.
Lovens § 13, stk. 4, nr. 1-3, svarer med en redaktionel ændring til § 13,  

 stk. 4, i den tidligere gældende lov.
Der skal således fortsat indkaldes  

 stedfortræder for et medlem, som har forfald til det konstituerende møde, til  

 det møde, hvor den endelige behandling af de kirkelige kassers årlige budget  

 og regnskab finder sted, eller til det årlige møde, hvor valg af formand og  

 næstformand finder sted.
 Møder i forbindelse med præsteansættelse, jf. lovens § 13,  

 stk. 4, nr. 4.
Med bestemmelsen i lovens § 13, stk. 4, nr. 4, er reglerne om obligatorisk  

 stedfortræderindkaldelse til det møde, hvor der foretages bindende afstemning  

 i forbindelse med præsteansættelse, blevet lovfæstet.
Bestemmelsen medfører  

 ingen ændring i forhold til den tidligere gældende retstilstand, idet der  

 hidtil har været regler om obligatorisk indkaldelse af stedfortrædere i  

 forbindelse med præstevalg i bekendtgørelse nr. 467 af 18. juni 1991 om  

 menighedsråds medvirken ved ansættelse i præstestillinger m.m. § 11, stk. 1.
 Møder i forbindelse med valg til provstiudvalg og  

 stiftsudvalg, jf. lovens § 13, stk. 4, nr. 5.
 I lovens § 13, stk. 4, nr. 5, er indsat en bestemmelse om, at  

 stedfortræderindkaldelse tillige er obligatorisk til menighedsrådsmøder, hvor  

 menighedsrådet vælger medlemmer til provstiudvalg samt medlemmer til  

 stiftsudvalg, der er nedsat med hjemmel i den kirkelige lovgivning.  

 Menighedsrådene vælger i dag medlemmer til to stiftsudvalg, nemlig til det  

 stiftsudvalg, der er nedsat med hjemmel i lov om folkekirkens økonomi § 23,  

 stk. 2, jf. lovbekendtgørelse nr. 627 af 4. juli 1994, samt til stiftsudvalg  

 vedrørende mellemkirkeligt arbejde, jf. bekendtgørelse nr. 891 af 23.  

 november 1993 om folkekirkens deltagelse i mellemkirkeligt arbejde.
I forbindelse med valg af medlemmer til provstiudvalg og stiftudvalg kan  

 der være flere møder, hvor der foretages afstemning.
Dette vil være  

 tilfældet, hvis der ikke i første omgang vælges et fuldtalligt udvalg, og der  

 derfor holdes udfyldningsvalg.
Med den valgte formulering understreges det,  

 at stedfortræderen skal indkaldes til alle møder, hvor der foretages valg af  

 medlemmer til de nævnte kollegiale organer - dvs. både til et ordinært  

 valgmøde og ekstraordinære valgmøder på grund af udfyldningsvalg eller valg i  

 forbindelse med oprettelse af nye provstier.
 Med bestemmelsen i § 13, stk. 4, nr. 5, tilgodeses ønsket om, at de  

 væsentlige og langtrækkende beslutninger, som afgivelse af stemme i  

 forbindelse med valg til de nævnte kollegiale organer er, ikke påvirkes  

 vilkårligt af et medlems fravær.
 4. Præcisering af formandens pligter i forbindelse med  

 forberedelse af menighedsrådets møder m.v.
 Med den ændrede formulering af lovens § 29, stk. 1, er det blevet  

 præciseret, at de i lovens § 2, stk. 2, nævnte præster og repræsentanten for  

 kirkefunktionærerne har samme ret som medlemmerne af menighedsrådet med  

 hensyn til mødeindkaldelse.
 Tilsvarende er det med den ændrede formulering af lovens § 29, stk. 2,  

 blevet præciseret, at formanden er forpligtet til at underrette både  

 medlemmerne og de i § 2, stk. 2, nævnte præster og den af kirkefunktionærerne  

 valgte repræsentant om, hvilke sager der vil komme til behandling på mødet,  

 ligesom formanden er forpligtet til så vidt muligt at sende det fornødne  

 materiale til sagens bedømmelse til samtlige mødedeltagere.
Bestemmelsen i lovens § 2, stk. 2, om blandt andet kortvarigt  

 konstituerede præster og om bistandspræster samt § 3 om repræsentanten for  

 kirkefunktionærerne får først virkning for de menighedsråd, der vælges i  

 november 1996. Det var imidlertid ved vedtagelsen af lov nr. 432 af 1. juni  

 1994 om menighedsråd en forudsætning, at de pågældende personer fik de samme  

 rettigheder og pligter som medlemmer af menighedsrådet i relation til  

 mødeindkaldelse, modtagelse af dagsorden, og til at gøre sig bekendt med det  

 foreliggende materiale til sagernes bedømmelse.
Denne ret er en naturlig og  

 nødvendig følge af de pågældendes stilling som deltagere i menighedsrådets  

 møder, og den ændrede formulering af lovens § 29, stk. 1-2, indebærer derfor  

 alene en tydeliggørelse af lovens forudsætninger.
 5. Samarbejde mellem menighedsråd og muligheden for  

 tilskud af fællesfonden til projekter, der iværksættes med henblik på løsning  

 af folkekirkelige anliggender.
 Bestemmelsen om menighedsråds adgang til at ansøge om dispensation fra  

 visse bestemmelser i den kirkelige lovgivning er fra 1989 og findes i § 43,  

 stk. 3 og 7, i lov om menighedsråd.
 Med den nye formulering af lovens § 43, stk. 7, ændres retstilstanden,  

 således at det enkelte menighedsråds adgang til at søge dispensation fra dele  

 af den kirkelige lovgivning gøres uafhængig af sognets/kirkedistriktets  

 størrelse, og af om der samarbejdes med det andet menighedsråd.
 Den hidtidige binding, hvorefter der ikke vil kunne godkendes noget  

 projekt, som er i strid med den kirkelige lovgivnings grundlæggende  

 forudsætninger, er naturligvis fortsat gældende, ligesom de eksisterende  

 rammer for menighedsråds muligheder for at indgå samarbejdsaftaler ikke er  

 ændret, jf. herved § 43, stk. 1-6, i lov om menighedsråd.
Med formuleringen af lovens § 44 er kirkeministerens mulighed for at yde  

 tilskud af fællesfonden til projekter med henblik på løsning af  

 folkekirkelige anliggender blevet ændret.
Der vil således i fremtiden kun  

 kunne ydes tilskud fællesfonden til iværksættelse af samarbejdsprojekter  

 mellem to eller flere menighedsråd.
 6. Forskellige ændringer af overvejende redaktionel  

 karakter.
Med den ændrede formulering af lovens § 35, nr. 2, er det præciseret, at  

 menighedsrådet træffer beslutning om de forhold vedrørende konfirmation, som  

 ved kgl. anordning er henlagt til menighedsrådets afgørelse.
De nugældende  

 regler om konfirmation findes i anordning nr. 744 af 2. december 1989 om  

 konfirmation.
Lovens § 43, stk. 4, 2. pkt., er blevet præciseret, således at det  

 tydeligt fremgår, at også beboere i et kirkedistrikt, hvor menighedsrådet har  

 indgået et samarbejde med et andet menighedsråd, har krav på at kunne gøre  

 sig bekendt med vedtægten for samarbejdet.
Bestemmelsen indeholder ikke nogen  

 realitetsændring i forhold til den hidtil gældende retstilstand, idet det  

 også efter de tidligere gældende bestemmelser om samarbejde har været  

 antaget, at menighedsrådene i fx et sogn og et kirkedistrikt kunne indgå et  

 samarbejde med henblik på løsning af folkekirkelige anliggender, og at  

 vedtægten for dette samarbejde skulle være tilgængelig for beboerne i sognet  

 og kirkedistriktet.
 7. Ændring af lov om ansættelse i stillinger i  

 folkekirken m.v.
 Med lov nr. 390 af 22. maj 1996 er der vedtaget to ændringer i lov nr. 310  

 af 16. maj 1990 om ansættelse i stillinger i folkekirken m.v.  

 (ansættelsesloven).
I ansættelseslovens § 8, stk. 4, er »§ 3« således blevet ændret  

 til »§ 5«, og i ansættelseslovens § 12, stk. 2, 5. pkt., er »§  

 35« blevet ændret til »§ 42«.
Disse ændringer er alene af  

 radaktionel karakter og er begrundet i den ændrede systematik i lov om  

 menighedsråd.
 8. Bestemmelser i lov nr. 432 af 1. juni 1994 om  

 menighedsråd, der først finder anvendelse for de menighedsråd, der vælges ved  

 de ordinære valg til menighedsråd i november 1996.
 Med virkning for de menighedsråd, der vælges ved de ordinære valg til  

 menighedsråd i november 1996, vil en række bestemmelser i lov nr. 432 af 1.  

 juni 1994 om menighedsråd finde anvendelse.
Dette gælder blandt andet bestemmelsen i lovens § 2, stk. 1, om hvilke  

 præster der er fødte medlemmer af menighedsråd, samt bestemmelsen i lovens §  

 2, stk. 2, om hvilke præster der alene har ret til at deltage i  

 menighedsrådets møder med tale- og forslagsret, men uden stemmeret.
Om  

 forståelsen af disse bestemmelser henvises til Kirkeministeriets vejledning  

 af 15. september 1994 om lov om menighedsråd side 4-5.
Tilsvarende vil bestemmelsen i lovens § 3, hvorefter en repræsentant for  

 kirkefunktionærerne har ret til at deltage i menighedsrådets møder med tale-  

 og forslagsret, men uden stemmeret, først finde anvendelse for de nyvalgte  

 menighedsråd.
Kirkeministeriets vejledning af 15. september 1994 indeholder  

 på side 5-6 en nærmere redegørelse for lovens § 3, ligesom ministeriet i  

 bekendtgørelse nr. 1021 af 13. december 1994 om medarbejdermøder i  

 folkekirken og om valg af medarbejderrepræsentanter i menighedsrådene har  

 fastsat nærmere regler om valg af denne repræsentant.
 Endelig vil bestemmelsen i lovens § 10, stk. 1, 2. pkt., hvorefter ingen  

 funktionær, der er ansat ved kirken eller kirkegården, kan vælges til  

 kirkeværge, og bestemmelsen i lovens § 10, stk. 6, hvorefter kun et valgt  

 medlem af menighedsrådet kan vælges til kontaktperson, også først finde  

 anvendelse for de menighedsråd, der vælges ved de ordinære valg til  

 menighedsråd i november 1996.
