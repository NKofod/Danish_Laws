 Fællesfag:
 Læreren skal ved semestrets begyndelse søge at danne sig et billede af  

 holdets niveau, forudsætninger og holdning; det kan f.eks. ske gennem  

 samtaler med de studerende, spørgeskemaer og lignende.
 Undervisningen kan begynde med en diskussion af fagets indhold, som kan  

 danne baggrund for de studerendes aktive deltagelse i tilrettelæggelsen af  

 undervisningsforløbet under hensyntagen til bekendtgørelsens bestemmelser.  

 Det skal i denne forbindelse understreges at hørelære og elementær musiklære  

 betragtes som hjælpediscipliner, altså som midler og ikke som mål i sig selv,  

 og at undervisningen derfor ikke må opbygges specielt om disse discipliner.
Musikudøvelse Under arbejdet med en- og flerstemmig sang skal læreren tilstræbe at  

 hjælpe de studerende til en bedre stemmeteknisk og udtryksmæssig udfoldelse,  

 således at også studerende, der ikke er vant til at synge, kan komme til at  

 føle det naturligt at udtrykke sig sangligt.
Det er indlysende, at  

 sangundervisningens kvalitet ikke er afhængig af antallet af indstuderede  

 sange, men af det arbejde, der udføres under indstuderingen.
 Sangstoffet skal være alsidigt og f.eks. omfatte viser, danske og  

 udenlandske sange, salmer, folkesange, arbejdersange, jazz- og beatsange  

 o.s.v.
 For den flerstemmige sangs vedkommende kan repertoiret hentes i  

 kanonsamlinger, forskellige kormusikserier og -antologier, visearrangementer  

 m.m.
Sammenspillet kan i sin enkleste form bestå i et improviseret eller  

 tilrettelagt rytmeakkompagnement til en en- eller flerstemmig sang; der  

 henvises til de eksisterende og stadigt voksende samlinger og serier af  

 arrangementer af f.eks. folkesange og -danse fra mange lande.
Adskillige af  

 disse arrangementer forudsætter ingen eller kun meget ringe teknisk kunnen og  

 teoretisk viden hos de udførende.
Foruden rytmeinstrumenterne fra  

 Orff-instrumentariet (trommer, claves, maracas, triangler o.s.v.) er  

 instrumenter som metallofon, xylofon, guitar og kontrabas (den sidstnævnte  

 kan benyttes med løse strenge eller kridtmærker på gribebrættet) velegnede  

 til sammenspil.
Det vil være naturligt at inddrage dansen i arbejdet med musikudøvelse,  

 både som et middel til skærpelse af de studerendes rytmesans og som et mål i  

 sig selv.
Særlig velegnede til formålet er folkloredanse, fordi de tit  

 forener ret enkle dansetrin med enkle melodiske og harmoniske  

 bevægelsesmønstre.
 Hørelære og almindelig musiklære inddrages i arbejdet med musikudøvelse på  

 en sådan måde, at de studerende fornemmer at beskæftigelsen med grundlæggende  

 notationsproblemer, rytmik, intervallære o.a. fører til en mere  

 tilfredsstillende udførelse af sange og sammenspil.
Gennemgang af musikværker Målet for arbejdet med gennemgang af musikværker er en uddybelse af den  

 musikalske oplevelse og en forståelse af det enkelte værks kunstneriske  

 virkemidler med den deraf følgende opøvelse af evnen til kritisk  

 stillingtagen til det hørte.
Det er ikke muligt at anvise en almengyldig  

 metode til gennemgang af værker, og læreren må i hvert enkelt tilfælde  

 overveje, om det pågældende musikstykke egner sig bedst for gruppearbejde,  

 detailanalyse, formhøring o.s.v.
Under værkgennemgangen vil den  

 intellektuelle tilegnelse ofte have en tendens til at brede sig på den  

 emotionelle tilegnelses bekostning; læreren skal gennem sit valg af  

 gennemgangsmetode søge at dele sol og vind lige.
I denne forbindelse kan der  

 peges på »stopursmetoden«: et stort stopur anbringes, så alle kan  

 se det, og startes samtidig med afspilningen af værket; de studerende kan så  

 notere deres musikalske iagttagelser på en tidslinie.
Fremgangsmåden  

 bevirker, at de fleste studerende bliver i stand til at ytre sig i samtalen  

 om værket, når afspilningen er forbi.
Anvendelse af  

 »stopursmetoden« må dog ikke føre til en fuldstændig forkastelse af  

 partituret som hjælpemiddel under værkgennemgangen.
Det vil være rimeligt at  

 give de studerende en indføring i principperne for partiturets opbygning, men  

 anvendelsen af det bør ikke overdrives: partiturlæsning er erfaringsmæssigt  

 en overordentlig vanskelig kunst.
Der skal ikke undervises i egentlig musikhistorie, men der skal tilstræbes  

 en vis tids- og genremæssig spredning i de værker, der udvælges til  

 gennemgang.
Undervisningen kan f.eks. tilrettelægges som en serie af kortere  

 forløb, hvor værkerne grupperes efter emner og synsvinkler (programmusik,  

 instrumentation, tekst og musik, funktion o.m.a.).
Dans kan anvendes som hjælpemiddel under værkgennemgangen ved at simplere  

 musikalske former realiseres gennem forskellige bevægelsesmønstre til formens  

 forskellige afsnit.
F.eks. kan sidste sats af Bachs E-dur violinkoncert  

 udføres således, at der danses i kreds til refrain-afsnittene og improviseres  

 fri dans til couplet- afsnittene.
Musikkens stilling i samfundet De emner, der hører hjemme i orienteringen om musikkens stilling i  

 samfundet, kan inddeles i fire grupper: 1) produktionsforhold, 2)  

 distributionsforhold, 3) konsumtion og 4) funktion.
Den første gruppe  

 omfatter emner som komponistens forhold før og nu, musikkens økonomiske  

 vilkår (herunder jazz- og beatmusik), grammofon- og elektrofonistudiet o.s.v.  

 Under den anden gruppe hører f.eks. pladeselskaber, musikforlag,  

 impressariovirksomhed og reklame.
Konsumenterne er koncertpublikummet,  

 pladesamlerne, radiolytterne, fjernseerne, amatørmusikerne, arbejdspladser,  

 supermarkeder o.s.v.
Endelig kan musik fungere som politisk musik,  

 kirkemusik, festmusik, dansemusik, teatermusik, underlægningsmusik (film,  

 fjernsyn, reklame), underholdningsmusik, baggrundsmusik (Muzak) o.m.a.
Selv om der er sammenhæng mellem emnerne, både inden for de enkelte  

 grupper og fra gruppe til gruppe, er det naturligvis umuligt at behandle dem  

 alle lige grundigt.
Læreren må i samarbejde med de studerende planlægge et  

 eller flere undervisningsforløb på grundlag af udvalgte emner eller  

 synspunkter, der kan tjene til belysning af musikkens stilling og funktion.
Disse undervisningsforløb behøver ikke nødvendigvis at optræde  

 selvstændigt.
Man kunne f.eks. tænke sig en problemstilling som  

 »Komponisten og magthaverne« behandlet i sammenhæng med en  

 gennemgang af værker af komponister som Palestrina, Bach, Haydn, Mozart,  

 Beethoven, Wagner, Sjostakovitj og Hindemith.
Som eksempel på et mere selvstændigt forløb kan nævnes et overordnet emne  

 som distribution.
Et sådant forløb kunne f.eks. omfatte undersøgelse af  

 radioens musikprogrammer over en nærmere fastsat periode (hvem bestemmer hvad  

 vi skal høre), en undersøgelse af den holdning til musik der kommer til  

 udtryk gennem pladeselskabernes reklamebrochurer og deres valg af  

 omslagsbilleder til grammofonplader (er der forskel på den måde man henvender  

 sig til forskellige forbrugergrupper på?), en undersøgelse af  

 gymnasieskolernes forårskoncertprogrammer (hvilken slags musik distribueres  

 via skolen?). Et sådant emne vil være velegnet til gruppearbejde.
Et andet overordnet emne kunne f.eks. være baggrundsmusik.
Hvor langt  

 tilbage i tiden har man kendt fænomenet? Hvad spiller de moderne producenter  

 af baggrundsmusik på i deres reklamer? Hvad er den musikalske forskel på de  

 originale versioner og de tillempede versioner af de samme melodier, når de  

 anvendes som baggrundsmusik? Det skal nævnes, at behandlingen af musikkens stilling i samfundet åbner  

 mulighed for tværfagligt samarbejde.
En undersøgelse af nogle populære  

 musikudsendelser i radioen (Dansktoppen, To spiller klassisk) ud fra  

 musikalske, tekstlige og forbrugsmæssige synspunkter er velegnet som  

 samarbejdsgrundlag for fagene musik, dansk og samfundsfag.
 Undervisningsmaterialet til behandlingen af musikkens stilling i samfundet  

 kan bl.a. findes i eksisterende danske og udenlandske tekstsamlinger,  

 komponistbreve, avis- og tidsskriftartikler, og musikhistorier, der lægger  

 speciel vægt på de sociale forhold omkring musikken.
 Tilvalgsfag:
Sang Undervisningen i sang bygger videre på det stemmetekniske og  

 udtryksmæssige grundlag, der er opnået i fællesfagsundervisningen, idet der  

 dog tages større hensyn til den studerendes solistiske udfoldelse.  

 Undervisningen skal tilrettelægges således, at de studerendes sans for  

 frasering, tekstudtale, stemmeklang, musikalske udtryk og omhu med udførelsen  

 udvikles.
Spil Instrumentallæreren skal tilrettelægge undervisningen efter de  

 forudsætninger, eleven møder med.
Hvis et elementært teknisk grundlag ikke er  

 til stede, skal et sådant oparbejdes.
Gruppearbejdet med sang og/eller spil I deres enkleste form kan arrangementerne udarbejdes i stil med dem, der  

 findes i f.eks.
Visebogen I og II (Musikhøjskolens Forlag), men tilpasset den  

 pågældende gruppes sanglige og instrumentale forudsætninger; det vil sige, at  

 det kan blive nødvendigt f.eks. at transponere, at tilføje ekstra stemmer og  

 improvisatoriske elementer, at omarbejde eksisterende stemmer og lignende.
 Hvis de studerende ikke selv er i stand til at udarbejde arrangementet,  

 skal læreren træde til, men de studerende skal under alle omstændigheder  

 inddrages i overvejelserne vedrørende udarbejdelsen, ligesom de også skal  

 være med i overvejelserne angående udvælgelseskriterierne, hvis man vælger at  

 bruge eksisterende arrangementer.
 Arrangementerne kan eventuelt indøves korisk, selv om den endelige  

 opførelse skal være med solistisk besætning.
Musik- og hørelære Også i tilvalgsfaget skal de to discipliner opfattes som støttediscipliner  

 til arbejdet med den praktiske musikudøvelse og værkgennemgangen.
Det er  

 naturligt at give de studerende elementære færdigheder i harmonisk analyse,  

 både med henblik på becifringsspil og formanalyse.
Hørelæreundervisningen  

 skal tilsigte at styrke de studerendes toneforestillingsevne, således at  

 nodebilledet får størst mulig musikalsk realitet for dem.
Musikorientering I tilvalgsfaget må den almene orientering af samfundsmæssig og historisk  

 art i nogen grad vige for et mere intenst arbejde med værkernes specifikt  

 musikalske aspekter: form, stil, genre, instrumentation o.s.v., men de  

 gennemgåede værkers samfundsmæssige og historiske placering bør ikke glemmes.  

 Ligesom i fællesfaget skal de gennemgåede værker udvise spredning med hensyn  

 til tid og genre.
2. årsopgaven Læreren må tage sig god tid til at diskutere forarbejdet til 2. årsopgaven  

 med den studerende, først og fremmest med henblik på at finde den for  

 emneområdet relevante litteratur.
Inden opgaven udformes endeligt skal det  

 stå klart for den studerende, at en god opgave skal opfylde visse  

 betingelser: en klar og relevant disposition, selvstændig stillingtagen til  

 det anvendte kildemateriale, korrekt anvendelse af fagets analysemetoder, og  

 en sproglig udformning, som gør det muligt for andre end forfatteren selv at  

 læse opgaven.
 I sin udformning af opgavetitlen skal læreren tilstræbe en balance mellem  

 den intetsigende brede og den alt for videnskabelige snæverhed.  

 »Musikkens historie« og »Uldhandelens betydning for  

 fjerdedelsnodens anvendelse i Pierre de la Rues isorytmiske motetproduktion i  

 årene 1510-15« er lige lidt egnede som opgavetitler mens  

 »Beatgruppen »The Sausage of Death's opfattelse af ungdomsoprøret  

 belyst gennem tekst- og musikeksempler fra pladen »Black Feet«,  

 eller »Med udgangspunkt i følgende sonatinesatser: ... ønskes en  

 redegørelse for Diabellis anvendelse af sonateformen, specielt med henblik på  

 motivanvendelse og modulation« er bedre, fordi disse titler på een gang  

 sætter ret præcise grænser for opgaven og samtidig giver den studerende  

 mulighed for at udfolde sig selvstændigt inden for grænserne.
 Det kan ikke opstilles som et krav, at opgaven skal indeholde en konkret  

 analyse af et kortere eller længere musikstykke, men hvis emnet gør det  

 muligt, er det ønskværdigt, således at den studerende gennem opgaven kan få  

 lejlighed til at demonstrere at han/hun behersker metoden.
Selvstuderende For den selvstuderende vil arbejdet med de praktiske dele af faget nok  

 volde de største vanskeligheder.
Således er det i de fleste tilfælde  

 nødvendigt at gå til en lærer i spil, idet spilleteknikken for de allerfleste  

 instrumenters vedkommende er umulig at forklare skriftligt; en nogenlunde  

 beherskelse af den vil kræve demonstration og kontrol.
 Sang er det heller ikke let at arbejde selvstændigt med, men en vis hjælp  

 kan hentes i Helga Christensens bog »Køn Korklang«, som indeholder  

 stemmetekniske anvisninger, sangøvelser og råd og vink med hensyn til  

 tekstudtale m.m.
 Arbejdet med hørelære kan foregå på grundlag af Ravn Jensens »Prima  

 vista« (der er både et elev- og et lærerhefte) og Claus Jørgensens  

 »Noder, rytmer og toner« (afsnit A, side 1-31; afsnit B, side  

 34-43; afsnit C, side 67-91).
Der findes flere bøger, som er egnede til selvstudium af musiklære ,  

 f.eks.
Ebbe Knudsens »Hvad skal jeg vide om musik?», Henning Bro  

 Rasmussens »Musikkundskab«, Imogen Holsts »Musikkens  

 alfabet« og Bendt Joensens »Musik«.
Som grundlag for arbejdet med musikorientering og  værkgennemgang er Bjørn  

 Hjelmborgs »Musikorientering« og Herbert Rosenbergs  

 »Musikforståelse« velegnede; den sidstnævnte indeholder mange  

 opgaver,hvis løsning kan kontrolleres i en »facitliste« bag i  

 bogen.
Desuden kan man under værkgennemgangen have stor gavn af forskellige  

 koncertførere.
Eksamen Der eksamineres i følgende discipliner: sang, spil, gruppefremførelse (dog  

 ikke selvstuderende), musikorientering og hørelære.
Ved eksaminationen i sang lægges der vægt på renhed og på, at tekstudtale  

 og frasering er i overensstemmelse med sangens stil.
Hvis den fremførte sang  

 er nedskrevet, skal gengivelsen desuden være nodetro.
En god stemmebehandling  

 vil altid være et plus, når præstationen skal bedømmes.
Ved eksamination i spil lægges der vægt på renhed, nodetro gengivelse  

 (hvor det er aktuelt), frasering og klang.
Den musikalske behandling af den  

 valgte opgave er væsentligere end dens sværhedsgrad.
Den studerendes  

 forudsætninger ved undervisningens begyndelse får således ikke umiddelbart  

 betydning for bedømmelsen.
 Lærerne i sang og spil skal være de studerende behjælpelige med at finde  

 frem til egnede værker til prøverne i disse discipliner.
Gruppefremførelsen kan volde problemer af rent eksamensteknisk art, idet  

 man kan risikere, at enkelte eksaminander skal være til stede under hele  

 eksamen.
En mulig løsning på dette problem består i at samle alle  

 gruppefremførelseseksaminationer lige efter frokostpausen; herved opnås  

 desuden den fordel, at de studerende får mulighed for at øve sig i pausen.
 Da de enkelte deltagere i fremførelsen skal bedømmes individuelt, vil det  

 ofte være nødvendigt at gentage fremførelsen, indtil censor og eksaminator  

 har dannet sig deres indtryk af hver enkelt deltagers præstation.
 Der gives kun een samlet eksamenskarakter til hver eksaminand, og den kan  

 derfor ikke meddeles, før eksaminanden har deltaget i gruppefremførelse.
Ifølge bekendtgørelsen skal ekstemporalopgaverne i musikorientering vælges  

 i tilknytning til årets gennemgåede pensum (for de selvstuderendes  

 vedkommende i tilknytning til de opgivne værker). Det betyder ikke, at  

 ekstemporalopgaver kun kan gives i værker af komponister, som er  

 repræsenteret i pensum eller opgivelser, men der skal være oplagte stil- og  

 genremæssige ligheder mellem de gennemgåede eller opgivne værker og  

 ekstemporalopgaverne.
Af hensyn til den tid, der er afsat til forberedelse og  

 eksamination, må det kun i undtagelsestilfælde tage mere end fem minutter at  

 gennemspille ekstemporalopgaven.
For at eksaminanden kan udnytte  

 forberedelsestiden så effektivt som muligt, skal han/hun på forhånd være  

 instrueret i at betjene forberedelseslokalets båndoptager, og eksemplerne  

 skal helst være indspillet på hver sit bånd (evt. de såkaldte brevbånd).
 Eksamensspørgsmålene formuleres således, at eksaminanden stilles over for  

 en rimeligt afgrænset opgave; formuleringen kan f.eks. indeholde krav om en  

 formoversigt over hele forløbet, detailanalyse af udvalgte steder, samt  

 musikhistorisk og samfundsmæssig placering af værket.
 Ved bedømmelsen lægges der større vægt på eksaminandens forståelse og  

 metodiske behandling af opgaven end på korrekt terminologi og udenadslære.
 Ved eksaminationen i hørelære synger eksaminanden en ukendt melodi, der er  

 indøvet i forberedelsestiden, hvor han/hun har et instrument til rådighed.  

 Melodien skal være på 12-16 takter og indeholde et passende antal rytmiske og  

 melodiske problemer, således at der bliver en rimelig mulighed for spredning  

 i bedømmelsen af eksaminanderne.
