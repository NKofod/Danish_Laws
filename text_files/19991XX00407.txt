Skriftlig fremsættelse (30. marts 2000) Undervisningsministeren (Margrethe Vestager):
 Herved tillader jeg mig for Folketinget at  

 fremsætte:
 Forslag til lov om specialpædagogisk  

 støtte ved videregående uddannelser.
(Lovforslag nr.
L 249).
Lovforslaget skal sikre, at studerende kan  

 gennemføre den uddannelse, de er optaget på, uanset en fysisk  

 eller psykisk funktionsnedsættelse.
Studerende, der er omfattet af  

 forslaget, vil dermed ikke længere være henvist til at  

 søge støtte som led i en revalidering.
Med lovforslaget etableres således et sektoransvar i  

 Undervisningsministeriet for specialpædagogisk støtte ved  

 offentligt anerkendte videregående SU-berettigende uddannelser under  

 Undervisningsministeriet.
Forslaget omfatter uddannelse indtil kandidatgrad  

 og magisterkonferensgrad samt sidefagssupplering.Endvidere er  

 pædagogikum omfattet.
Videregående uddannelser under andre  

 ministerier kan henføres til loven efter aftale med vedkommende  

 minister.
 Lovforslaget er samtidig en opfølgning på  

 pkt. 3.6 i aftale om Finansloven for 2000, indgået i november 1999  

 mellem regeringen og Socialistisk Folkeparti, Centrumdemokraterne og  

 Enhedslisten om  fødevarer, miljø, erhverv og IT,  

 uddannelse, kultur, integration, socialområdet, boligområdet  

 m.v. hvor det er aftalt, at Undervisningsministeriet fra den 1. august  

 2000 overtager ansvaret for den specialpædagogiske støtte til  

 unge handicappede i videregående uddannelser, og at regeringen snarest  

 fremsætter lovforslag herom.
 Forslaget omfatter alene støtte til at kompensere  

 for funktionsnedsættelsen i forhold til selve uddannelsen.
Støtte i henhold til forslaget administreres af  

 Styrelsen for Statens Uddannelsesstøtte.
Uddannelsesinstitutionen yder  

 støtten til den studerende i overensstemmelse med styrelsens  

 afgørelse herom og får kompenseret udgifterne til støtten  

 i overensstemmelse med afgørelsen.
Styrelsens afgørelser kan  

 indbringes for Ankenævnet for Statens Uddannelsesstøtte, som  

 tiltrædes af et særligt sagkyndigt medlem udpeget af De  

 Samvirkende Invalideorganisationer.
 Loven træder i kraft den 1. august 2000 i  

 overensstemmelse med aftalen om Finansloven og har virkning for ydelse af  

 støtte fra den 1. januar 2001. Perioden indtil den 1. januar 2001  

 forudsættes anvendt til opbygning af administration og  

 vejledningssystem samt regeludstedelse og information.
 Idet jeg i øvrigt henviser til lovforslaget med  

 bemærkninger, tillader jeg mig at anbefale lovforslaget til Tingets  

 hurtige og velvillige behandling.
