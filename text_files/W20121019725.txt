Erstatningsansvarslovens § 26 a  godtgørelse til efterladte, nævnets j.nr. 12-520-22073 Den 23-årige ansøger befandt sig i køkkenet hos sin mor, da moderen, som befandt sig i stuen, pludselig blev ramt af skud udefra.
Hun afgik øjeblikkeligt ved døden.
Ansøger søgte om godtgørelse under henvisning til, at hun havde et helt usædvanligt forhold til sin mor, da hun besøgte hende jævnligt, samt opfattede moderen som en veninde.
Nævnet afslog ansøgningen.
Nævnet tillagde det vægt i sin vurdering, at datteren ikke havde boet sammen med moderen i flere år.
Nævnet tillagde det endvidere vægt, at det ifølge retspraksis på området ikke er tilstrækkeligt for at kunne statuere et helt usædvanligt forhold, at ansøgeren jævnligt besøgte moderen.
