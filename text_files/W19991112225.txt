Kursgevinst Reference:
LL § 16 A SEL § 13, stk. 1, nr. 2 LV 1998 S.F.1.2.3.3 A ApS klagede over, at de stedlige skattemyndigheder for skatteåret  

 1995/96 havde forhøjet den skattepligtige indkomst med yderligere  

 gevinst på fordring med 437.806 kr.
 Det fremgik af sagens oplysninger, at A ApS (herefter benævnt  

 selskabet) var moderselskab for B A/S (tidligere A/S C). Selskabets egen  

 aktivitet bestod hovedsageligt i at eje og udleje fast ejendom.  

 Hovedanpartshaver i selskabet var D.
Selskabet havde den 2. maj 1993 erhvervet hele den nominelle kapital  

 på 300.000 kr. i A/S C.
Ved et samtidigt oprettet dokument havde D  

 erhvervet et tilgodehavende i A/S C på nom. 1.309.733 kr. for 97.750  

 kr. fra den tidligere aktionær i A/S C.
 I juni 1993 blev der afdraget 35.556 kr. på fordringen, og  

 fordringen var den 16. februar 1994 blevet overdraget fra D til Selskabet for  

 500.000 kr.
 Der var ikke aftalt rente- og afdragsvilkår på fordringen, og  

 der var ikke blevet oprettet noget lånedokument.
 A/S C fik den 9. juni 1994 tilført ny kapital ved nytegning af  

 aktier og efterfølgende kapitalnedsættelse, hvorefter selskabet  

 havde en regnskabsmæssig egenkapital på 1.161.206 kr.
 Pr. 1. juli 1994 overtog A/S C (nyt B A/S) aktiviteten i E A/S (tidligere  

 B A/S), hvorefter E A/S blev likvideret.
A/S C (nu B A/S) indfriede i september 1994 gælden til  

 moderselskabet, og Selskabet konstaterede derved en kursgevinst på  

 774.177 kr. beregnet i forhold til den bogførte anskaffelsessum  

 på 500.000 kr.
Kursgevinsten var medtaget i selvangivelsen for  

 skatteåret 1995/96 for Selskabet.
 De stedlige skattemyndigheder havde forhøjet selskabets  

 skattepligtige indkomst i skatteåret 1995/96 med 437.806 kr.
Som begrundelse herfor havde skattemyndigheden henvist til, at selskabet  

 havde opnået en yderligere kursgevinst på fordringen stor 437.806  

 kr., idet Landsskatteretten ved kendelse af 5. november 1998 havde fundet, at  

 kursværdien på anskaffelsestidspunktet var 62.194 kr. i  

 modsætning til anskaffelsessummen på 500.000 kr., der var lagt  

 til grund ved selvangivelsen.
Denne kursgevinst var skattepligtig i henhold  

 til dagældende kursgevinstlov § 2.
Selskabets repræsentant havde over for Landsskatteretten nedlagt  

 principal påstand om, at selskabets indkomst skulle nedsættes med  

 1.211.983 kr., fra 5.716.776 kr. til 4.504.793 kr.
Denne nedsættelse  

 fremkom således:
Nedsættelse af beskattet indkomst,jf. årsregnskab 1/7-93 til  

 30/6-94 774.177 kr.
Yderligere skattepligtig kursgevinst 437.806 kr.
Repræsentanten havde nedlagt påstand om, at beskatningen af  

 437.806 kr. respektive 774.177 kr., ikke kunne gennemføres i  

 skatteåret 1995/96, da beskatning var foretaget forud for det år,  

 hvor selskabet havde erhvervet ret til beløbet.
Ifølge  

 repræsentanten fandt den beskatningsudløsende beslutning  

 først sted på generalforsamlingen den 17. november 1994, dvs. i  

 indkomståret 1995 jf. kursgevinstloven § 8, stk. 1, 1. pkt. om  

 realisationsprincippet.
Indkomståret 1995 omfattede perioden fra 1.  

 juli 1994 til 30. juni 1995.
Til støtte for den principale påstand havde  

 repræsentanten bl.a. gjort gældende, at selskabets gevinst ved  

 det helejede datterselskabs indfrielse af gæld til moderselskabet til  

 kurs pari var omfattet af selskabsskattelovens § 13, stk. 1, nr. 2, hvorfor  

 gevinsten var udtryk for et skattefrit udbytte.
Som følge deraf skulle  

 den selvangivne indkomst nedsættes med 774.177 kr. og  

 forhøjelsen på 437.806 kr. skulle bortfalde.  

 Repræsentanten havde endvidere henvist til kursgevinstloven med  

 kommentar af Børjesson, hvor praksis TfS 1997.289 Ø samt TfS  

 1997.858 V (nu stadfæstet af Højesteret ved TfS 1999.346 H) var  

 ledsaget af en bemærkning om, at såfremt fordringshaver var et  

 selskab, burde afdrag i sådanne tilfælde være skattefri jf.  

 selskabsskatteloven § 13, stk. 1, nr. 2. Han havde videre henvist til  

 Juridisk Ugebrev, uge 28, 1998, hvor Tommy V.
Christiansen til TfS 1997.289  

 Ø samt til TfS 1997.858 V havde anført, at såfremt  

 kreditor var et moderselskab, syntes det at være en logisk konsekvens  

 af nævnte praksis vedrørende udlodningsbeskatning af kreditors  

 kursgevinster, at moderselskabets "gevinster" måtte anses som  

 skattefrit datterselskabsudbytte, og ikke skattepligtige kursgevinster  

 omfattet af kursgevinstloven § 3.
Repræsentanten havde endvidere anført, at det i  

 Landsskatterettens kendelse af 5. november 1998 var lagt til grund, at  

 gevinst til fordel for en fysisk person som følge af et  

 skyldnerselskabs afdrag på dets gæld til dets hovedaktionær  

 var omfattet af udbyttebegrebet i ligningslovens § 16 A, og som sådan  

 beskattet som aktieindkomst.
Det var modsætningsvis ikke fundet  

 relevant at anvende kursgevinstlovens bestemmelser, idet der i så fald  

 ville have været tale om skattefrihed, jf. lovens § 2, som alene  

 vedrørte juridiske personer.
I nærværende sag var den  

 begunstigede som følge af afdrag på en fordring ikke en fysisk  

 person, men derimod en juridisk person, som var omfattet af skattepligt, jf.  

 selskabsskatteloven § 1, stk. 1, nr. 1, idet indkomsten efter samme lovs § 8  

 skulle opgøres efter skattelovgivningens almindelige regler.  

 Ifølge repræsentanten fulgte det deraf, at ligningslovens § 16 A  

 også fandt anvendelse for juridiske personer, og dette gjaldt  

 uafhængigt af den skattepligtiges status.
Når ligningslovens § 16  

 A fandt anvendelse, ville der for et moderselskab i den konkrete situation  

 være tale om et udbyttebeløb, som var omfattet af skattefrihed i  

 medfør at selskabsskatteloven § 13, stk. 1, nr. 2.
Til støtte for den subsidiære påstand havde  

 repræsentanten gjort gældende, at skatteadministrationen ikke  

 kunne gennemføre beskatningen af 437.806 kr., idet den var foretaget  

 forud for det år, hvor selskabet havde erhvervet ret hertil, jf.  

 generalforsamlingsbeslutningen den 17. november 1994, dvs. i  

 indkomståret 1995. Beslutningen om indfrielse og dermed realisation af  

 den omhandlede gevinst var blevet truffet på denne generalforsamling  

 ved godkendelse af de fremlagte udkast til årsregnskaber.
Uanset om  

 gevinsten var kvalificeret som maskeret udbytte jf. ligningslovens § 16 A  

 eller som kursgevinst jf. kursgevinstloven §§ 2 og 8, udløstes den  

 skattemæssige virkning ved retserhvervelse og realisation af den  

 økonomiske fordel i indkomståret 1995. Han havde videre henvist  

 til, at vedrørende beløbet stort 774.177 kr., da var det  

 oprindeligt en fejl, at beløbet var blevet selvangivet i  

 skatteåret 1995/96. Med henvisning til det ovenfor anførte,  

 havde repræsentanten anført, at såfremt beløbet  

 på i alt 1.211.983 kr. skulle beskattes, da kunne det tidligst ske i  

 skatteåret 1996/97.
 Landsskatteretten udtalte, at man under hensyn til omstændighederne  

 omkring selskabets erhvervelse af fordringen og det helejede datterselskabs  

 efterfølgende indfrielse heraf, hvorved moderselskabet A ApS  

 opnåede en gevinst, fandt, at den indvundne gevinst var en udlodning af  

 udbytte omfattet af ligningslovens § 16 A og dermed skattefrit efter  

 bestemmelsen i selskabsskatteloven § 13, stk. 1, nr. 2, og ikke skattepligtig  

 efter bestemmelserne i den dagældende kursgevinstlov.
 Der var herved henset til praksis vedrørende udlodningsbeskatning,  

 særligt Højesterets dom af 22. marts 1999 (TfS 1999.346 H), -  

 hvorved blev stadfæstet, at såfremt en udbetaling til en  

 aktionær fra et selskab i retlig henseende måtte anses som  

 udbytte af aktier, var udbetalingen ikke omfattet af kursgevinstloven, men af  

 ligningslovens § 16 A.
 Den påklagede ansættelse blev derfor nedsat med i alt  

 1.211.983 kr.
