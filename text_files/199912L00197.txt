Fremsat den 9. februar 2000 af  

 justitsministeren (Frank Jensen) Forslag til Børnelov Kapitel 1 Registrering af faderskab i forbindelse med  

 fødslen § 1. Fødes et barn af en gift kvinde, anses  

 ægtemanden som far til barnet.
Registrering af faderskabet sker i  

 forbindelse med registrering af barnets fødsel.
Stk. 2. Bestemmelsen i stk. 1 gælder ikke,  

 hvis 1)	ægtefællerne ved barnets fødsel er  

 separerede, 2)	moderen inden for de sidste 10 måneder før barnets  

 fødsel har været gift med en anden mand uden at være  

 separeret, eller 3)	begge ægtefæller anmoder om, at der rejses  

 faderskabssag.
 Stk. 3. Bestemmelsen i stk. 1 finder tilsvarende  

 anvendelse, hvis ægtemanden er død inden for de sidste 10  

 måneder før barnets fødsel.
Stk. 4. Bestemmelsen i stk. 3, jf. stk. 1,  

 gælder ikke, hvis 1)	ægtefællerne på dødstidspunktet var  

 separerede, 2)	moderen inden for de sidste 10 måneder før barnets  

 fødsel har været gift med en anden mand uden at være  

 separeret, eller 3)	moderen anmoder om, at der rejses faderskabssag.
§ 2. Fødes et barn af en ugift kvinde, anses en mand  

 som far til barnet, hvis han og moderen skriftligt erklærer, at de  

 sammen vil varetage omsorgen og ansvaret for barnet.
Registrering af  

 faderskabet sker i forbindelse med registrering af barnets fødsel.
Stk. 2. Bestemmelsen i stk. 1 gælder ikke,  

 hvis 1)	moderen inden for de sidste 10 måneder før barnets  

 fødsel har været gift med en anden mand uden at være  

 separeret, eller 2)	en eller begge parter på tidspunktet for erklæringen er  

 umyndig eller under værgemål.
 § 3. Er faderskab før barnets fødsel anerkendt  

 efter § 14, stk. 1, eller stk. 2, nr. 1, kan det på  

 dette grundlag registreres i forbindelse med registreringen af barnets  

 fødsel.
Kapitel 2 Faderskabssag ved statsamtet Sagens begyndelse § 4. Inden barnets fødsel kan sag rejses af moderen  

 eller af statsamtet.
 § 5. Er faderskab registreret eller anerkendt ved statsamtet,  

 kan sag inden seks måneder efter barnets fødsel rejses af  

 moderen, faderen eller barnets værge.
 Stk. 2. Er faderskab registreret efter § 1, kan sag inden  

 for samme frist rejses af faderens dødsbo, medmindre faderen må  

 anses for at have anerkendt barnet som sit.
 § 6. En mand, som har haft seksuelt forhold til moderen i den  

 periode, hvor hun blev gravid, har ret til at få prøvet, om han  

 er barnets far, jf. dog § 10. Anmodning herom skal være skriftlig  

 og skal fremsættes inden seks måneder efter barnets  

 fødsel, medmindre der på tidspunktet for anmodningen verserer en  

 faderskabssag.
 Stk. 2. En mand, der inden for de sidste 10 måneder  

 før barnets fødsel har været gift med moderen uden at  

 være separeret, skal snarest muligt have skriftlig meddelelse om  

 barnets fødsel med vejledning om sin ret efter stk. 1. Det  

 gælder dog ikke, hvis han allerede er part i sagen.
 § 7. Er faderskab ikke registreret efter §§ 1-3, og er  

 der ikke rejst sag af andre, rejser statsamtet sag, jf. dog stk. 2.
 Stk. 2. Er barnet død, skal faderskab kun søges  

 fastslået, såfremt moderen eller nogen, som har retlig interesse  

 i det, anmoder om det.
Sagens behandling § 8. Moderen skal oplyse, hvem der er eller kan være  

 barnets far, jf. dog stk. 2.
 Stk. 2. Bestemmelsen i stk. 1 gælder ikke ved  

 anerkendelse af faderskab efter § 14, stk. 1. Er faderskab  

 registreret efter §§ 1 eller 2 eller efter § 3, jf. § 14,  

 stk. 1, eller er der efter barnets fødsel sket anerkendelse efter  

 § 14, stk. 1, gælder stk. 1 endvidere kun, hvis det  

 fastslås eller må anses for væsentligt bestyrket, at den  

 mand, der er registreret som far eller har anerkendt faderskabet, ikke er  

 barnets far.
 Stk. 3. Oplyser moderen ikke, hvem der er eller kan være  

 barnets far, skal hun vejledes om, hvilken betydning dette vil kunne få  

 for hende og barnet.
§ 9. Sagens parter er 1)	barnet eller dets dødsbo, 2)	moderen eller hendes dødsbo, 3)	en mand, der er registreret som far eller har anerkendt faderskabet,  

 eller hans dødsbo, 4)	en mand, der efter moderens oplysning er eller kan være  

 barnets far, jf. § 8, eller hans dødsbo og 5)	en mand, der har ret til at få prøvet, om han er  

 barnets far, jf. § 6, stk. 1, eller hans dødsbo.
 Stk. 2. Er moderen død, inddrager statsamtet efter  

 anmodning fra barnets værge en mand som part, hvis det  

 antageliggøres, at han er eller kan være barnets far.
 § 10. Er barnet blevet til ved et strafbart forhold, kan den  

 mand, der har begået forholdet, ikke blive barnets far, hvis  

 afgørende hensyn til barnet taler imod det.
 § 11. Statsamtet opfordrer moderen og de mænd, som er  

 parter i sagen, til at medvirke ved retsgenetiske undersøgelser, hvis  

 det kan have betydning for sagen.
 Stk. 2. Bestemmelsen i stk. 1 kan anvendes over for andre  

 end sagens parter, hvis det må antages at være af  

 afgørende betydning for sagen.
 § 12. Statsamtet kan bestemme, at en mand, der utvivlsomt ikke  

 er barnets far, skal udtræde af sagen.
§ 13. Statsamtet indbringer sagen for retten, hvis 1)	en af sagens parter anmoder om det, 2)	statsamtet finder det betænkeligt at fortsætte  

 behandlingen af sagen, 3)	der skal ske indkaldelse ved bekendtgørelse i Statstidende  

 eller udfærdiges retsanmodning efter retsplejelovens § 158, 4)	sagen i øvrigt ikke kan afsluttes ved anerkendelse eller  

 henlæggelse ved statsamtet, eller 5)	en af parterne er frataget den retlige handleevne efter  

 værgemålslovens § 6.
Anerkendelse af faderskab § 14. En mand kan anerkende faderskabet til et barn, hvis han  

 og moderen erklærer, at de sammen vil varetage omsorgen og ansvaret for  

 barnet.
Det gælder dog ikke, hvis moderen inden for de sidste 10  

 måneder før barnets fødsel eller forventede fødsel  

 har været gift med en anden mand uden at være separeret.
Stk. 2. En mand, som har haft seksuelt forhold til barnets mor  

 i den periode, hvor hun blev gravid, kan anerkende faderskabet, hvis 1)	moderen efter det oplyste ikke har haft seksuelt forhold til andre  

 mænd i denne periode, eller 2)	han utvivlsomt er barnets far.
Stk. 3. Har moderen haft seksuelt forhold til andre mænd  

 i den periode, hvor hun blev gravid, kan en mand anerkende faderskabet, hvis  

 han og moderen erklærer, at de sammen vil varetage omsorgen og ansvaret  

 for barnet.
Anerkendelsen skal tiltrædes af andre mænd, som er  

 parter i sagen.
 Stk. 4. Anerkendelse efter stk. 1-3 skal ske skriftligt.  

 Anerkendelse efter stk. 3 kan kun ske under et møde i  

 statsamtet.
 Stk. 5. Er en af parterne frataget den retlige handleevne  

 efter værgemålslovens § 6, kan der ikke ske anerkendelse  

 efter stk. 1-3. Er en af parterne umyndig som følge af  

 mindreårighed, skal værgen samtykke i anerkendelsen.
 Stk. 6. Inden anerkendelse efter stk. 1-3 skal den mand,  

 som anerkender faderskabet, være gjort bekendt med retsvirkningerne af  

 anerkendelsen og med, at han kan kræve sagen afgjort ved retten.
 Stk. 7. Faderskab kan ikke inden barnets fødsel  

 anerkendes efter stk. 2, nr. 2, og stk. 3.
 Stk. 8. Justitsministeren kan bestemme, at en anerkendelse  

 afgivet i udlandet skal ligestilles med en anerkendelse for statsamtet.
Kapitel 3 Faderskabssag ved retten Sagens indbringelse § 15. Sag kan kun indbringes for retten af statsamtet.
Sagens behandling § 16. Moderen har pligt til at møde i retten og afgive  

 forklaring om, hvem der er eller kan være barnets far. § 8,  

 stk. 2 og 3, finder tilsvarende anvendelse.
 § 17. Retten inddrager de mænd, der er nævnt i  

 § 9, samt andre mænd, der efter det oplyste kan være far til  

 barnet. § 6, stk. 2, § 10 og § 12 finder tilsvarende  

 anvendelse.
 § 18. Retten træffer bestemmelse om gennemførelse  

 af retsgenetiske undersøgelser af sagens parter, hvis det kan have  

 betydning for sagen. § 11, stk. 2, finder tilsvarende  

 anvendelse.
Anerkendelse af faderskab § 19. Faderskab kan anerkendes over for retten. § 14,  

 stk. 1-7, finder tilsvarende anvendelse.
Dom til faderskab § 20. En mand dømmes som far, hvis han efter udfaldet  

 af retsgenetiske undersøgelser utvivlsomt er barnets far.
Stk. 2. I andre tilfælde dømmes en mand som far,  

 hvis han har haft seksuelt forhold til moderen i den periode, hvor hun blev  

 gravid, og der ikke foreligger omstændigheder, der gør det  

 usandsynligt, at han er barnets far.
Har moderen i den periode, hvor hun blev  

 gravid, haft seksuelt forhold til andre mænd, er det endvidere en  

 betingelse, at 1)	ingen af disse efter udfaldet af retsgenetiske undersøgelser  

 er barnets far, eller 2)	det er overvejende sandsynligt, at ingen af disse er barnets  

 far.
 Stk. 3. Ved afgørelser efter stk. 2, 2. pkt., nr.  

 2, tillægges det betydning, om moderen har været gift med eller  

 levet sammen med en af mændene i den periode, hvor hun blev gravid.
Kapitel 4 Genoptagelse § 21. Er faderskabet til et barn ikke registreret eller  

 fastslået ved anerkendelse eller dom, genoptages sagen efter anmodning  

 fra moderen eller hendes dødsbo, fra barnet eller dets værge  

 eller dødsbo eller fra en mand, som har ret til at få  

 prøvet, om han er barnets far, jf. § 6, stk. 1.
 Stk. 2. Genoptagelse kan kun finde sted, hvis det  

 antageliggøres, at en bestemt mand kan blive barnets far.
 Stk. 3. Er barnet myndigt, kan sagen ikke genoptages mod dets  

 vilje.
 § 22. Er faderskabet til et barn registreret eller  

 fastslået ved anerkendelse eller dom, genoptages sagen, hvis moderen,  

 barnet eller dets værge og faderen eller hans dødsbo i enighed  

 anmoder om det.
 Stk. 2. Genoptagelse kan kun finde sted, hvis det  

 sandsynliggøres, at en anden mand kan blive barnets far.
 § 23. Er der i forbindelse med registrering af faderskabet  

 sket fejl, der kan have haft betydning for, hvem der er registreret som far,  

 kan moderen eller hendes dødsbo, barnets værge eller  

 dødsbo, den registrerede far eller hans dødsbo eller en mand,  

 der på grund af fejlen ikke er blevet registreret som far til barnet,  

 eller hans dødsbo inden tre år efter barnets fødsel  

 forlange sagen genoptaget.
Stk. 2. Sag kan ikke rejses af faderen eller hans  

 dødsbo, hvis han med kendskab til eller formodning om fejlen har  

 anerkendt barnet ved at behandle det som sit.
Sag kan heller ikke rejses af  

 moderen eller hendes dødsbo, hvis hun med kendskab til eller  

 formodning om fejlen har ladet faderen behandle barnet som hans.
Stk. 3. En sag skal genoptages efter anmodning fra en mand,  

 som efter § 6, stk. 2, skal have meddelelse om barnets  

 fødsel, hvis meddelelsen ikke er kommet frem til ham inden fem  

 måneder efter fødslen.
Anmodning skal fremsættes uden  

 ugrundet ophold, efter at han har fået kendskab til barnets  

 fødsel, og senest tre år efter fødslen.
 § 24. Er faderskabet til et barn registreret eller  

 fastslået ved anerkendelse eller dom, kan moderen eller hendes  

 dødsbo, barnets værge eller dødsbo eller faderen eller  

 hans dødsbo inden tre år efter barnets fødsel anmode om,  

 at sagen genoptages, hvis der er fremkommet oplysninger om  

 omstændigheder, der kan antages at ville give sagen et andet udfald,  

 eller der i øvrigt er særlig anledning til at antage, at sagen  

 vil få et andet udfald.
Stk. 2. Ved afgørelse efter stk. 1 tillægges  

 det navnlig betydning, 1)	hvor lang tid der er gået siden barnets fødsel, 2)	om faderen med kendskab til eller formodning om de  

 omstændigheder, der rejser tvivl om, hvorvidt han er barnets far, har  

 anerkendt barnet ved at behandle det som sit, 3)	om moderen med kendskab til eller formodning om de  

 omstændigheder, der er nævnt i nr. 2, har ladet faderen behandle  

 barnet som sit, 4)	om en part med kendskab til eller formodning om de  

 omstændigheder, der rejser tvivl om, hvem der er barnets far, ikke  

 inden rimelig tid har anmodet om genoptagelse, og 5)	om barnet kan forventes at ville få en far, hvis sagen  

 genoptages.
 § 25. Genoptagelse efter §§ 23 og 24 kan efter  

 udløbet af fristen i disse bestemmelser tillades, hvis der kan  

 anføres ganske særlige grunde til, at anmodningen ikke er  

 fremsat tidligere, omstændighederne i øvrigt i høj grad  

 taler for genoptagelse, og det må antages, at en fornyet behandling af  

 sagen ikke vil medføre væsentlige ulemper for barnet.
 § 26. Afgørelse af, om en sag skal genoptages,  

 træffes af statsamtet.
 Stk. 2. Statsamtet indbringer spørgsmålet om  

 genoptagelse for retten, hvis en part inden fire uger efter statsamtets  

 afgørelse anmoder om det.
 Stk. 3. Genoptages sagen, finder kapitel 2 og 3 tilsvarende  

 anvendelse, jf. dog stk. 4.
Stk. 4. En mand, der tidligere har været part i sagen,  

 men som efter udfaldet af retsgenetiske undersøgelser eller bevis om,  

 hvorvidt han har haft seksuelt forhold til moderen i den periode, hvor hun  

 blev gravid, ikke er blevet anset som barnets far, kan ikke mod sin vilje  

 inddrages påny.
Dette gælder dog ikke, hvis han har afgivet falsk  

 forklaring for retten om forhold af betydning for sagen, eller der med hans  

 viden er sket identitetsforveksling, ombytning af genetisk materiale eller  

 anden tilsvarende fejl.
Kapitel 5 Faderskab og moderskab ved kunstig befrugtning Faderskab § 27. Er en kvinde blevet kunstigt befrugtet af en læge  

 eller under en læges ansvar, anses hendes ægtemand eller partner  

 som barnets far, hvis han har givet samtykke til behandlingen, og barnet  

 må antages at være blevet til ved denne.
 Stk. 2. Samtykke som nævnt i stk. 1 skal være  

 skriftligt og indeholde en erklæring om, at manden skal være  

 barnets far.
 § 28. En sæddonor kan ikke dømmes som far til et  

 barn, der med hans sæd er blevet til ved kunstig befrugtning af en  

 anden kvinde end hans ægtefælle eller partner, hvis sæden  

 er doneret med henblik på en læges anvendelse ved kunstig  

 befrugtning eller til en offentlig eller privat sædbank, der opfylder  

 sundhedsmyndighedernes krav til formidling af sæd.
 Stk. 2. Er sæden ikke blevet doneret som nævnt i  

 stk. 1, anses sæddonor som barnets far, medmindre sæden er  

 anvendt uden hans viden eller efter hans død.
 § 29. Bestemmelserne i kapitel 1-4 finder i øvrigt  

 tilsvarende anvendelse.
Moderskab § 30. Den kvinde, som føder et barn, der er blevet til  

 ved kunstig befrugtning, anses for mor til barnet.
Kapitel 6 Surrogatmoderskab § 31. En aftale om, at en kvinde, som føder et barn,  

 efter fødslen skal udlevere barnet til en anden, er ugyldig.
Kapitel 7 Statsamternes vejledningspligt § 32. Statsamtet yder i fornødent omfang vejledning om  

 spørgsmål, der vedrører denne lov, og bistår  

 herunder med udfyldelse af blanketter m.v.
Kapitel 8 Forskellige bestemmelser § 33. Justitsministeren fastsætter regler om behandling  

 af sager efter denne lov, herunder om fremgangsmåden ved anmeldelse og  

 registrering af faderskab efter §§ 1-3, statsamternes behandling af  

 faderskabssager, beregning af den periode, hvor moderen blev gravid, og  

 gennemførelse af retsgenetiske undersøgelser.
 Stk. 2. Justitsministeren udarbejder blanketter til brug for  

 registrering af faderskab efter §§ 1-3 og for anerkendelse og afgivelse  

 af erklæring efter § 14, § 19 og § 27. Justitsministeren  

 kan bestemme, at underskrifter skal være bekræftet af en advokat  

 eller to vitterlighedsvidner eller bekræftet på anden  

 måde.
§ 34. Regeringen kan indgå overenskomst med andre stater  

 om forholdet mellem dansk og fremmed rets regler om fastsættelse af  

 faderskab og moderskab til børn.
Overenskomsten finder anvendelse her  

 i landet efter bekendtgørelse i Lovtidende.
 Stk. 2. Justitsministeren kan fastsætte regler om  

 forholdet mellem danske og andre nordiske landes regler om fastsættelse  

 af faderskab og moderskab til børn.
 § 35. Statsamtets afgørelser efter denne lov kan ikke  

 indbringes for anden administrativ myndighed.
Kapitel 9 Ikrafttræden m.v.
 § 36. Loven træder i kraft den 1. juli 2001.
Stk. 2. Loven finder anvendelse på børn, som  

 fødes efter lovens ikrafttræden.
For børn født  

 før lovens ikrafttræden anvendes de hidtil gældende  

 regler, jf. dog stk. 3.
 Stk. 3. Bestemmelsen i § 22, jf. § 26, finder  

 også anvendelse på børn, som er født før  

 lovens ikrafttræden.
 § 37. I lov om børns retsstilling, jf.  

 lovbekendtgørelse nr. 293 af 2. maj 1995, som ændret senest ved  

 § 2 i lov nr. 966 af 20. december 1999, foretages følgende  

 ændringer:
 1. I lovens titel ændres »retsstilling« til:  

 »forsørgelse«.
 2. Kapitel 1, § 20 og § 21, stk. 1, 2. pkt.,  

 ophæves.
 3. I § 22 a, stk. 1 og 2, udgår:  

 »børns retsstilling, herunder om«.
 § 38. Loven gælder ikke for Færøerne og  

 Grønland, men kan ved kongelig anordning sættes i kraft for  

 disse landsdele med de afvigelser, som de særlige færøske  

 eller grønlandske forhold tilsiger.
Bemærkninger til lovforslaget Almindelige bemærkninger Indholdsfortegnelse Side 1 Indledning 8 1.1 Lovforslagets baggrund m.v.
8 1.2 Oversigt over lovforslaget 8 1.3 Særligt om lovforslagets sprogbrug og detaljeringsgrad  

 m.v.
9 2 Faderskab 9 2.1 Faderskab som en status, der udløser  

 retsvirkninger 9 2.2 Betydningen af de nye retsgenetiske  

 muligheder 10 2.3 Faderskab til gifte kvinders børn 10 2.3.1 Gældende ret 10 a.
Begrebet ægtebørn 10 b.
Pater est-reglen 11 c.
Passivitetsreglen 12 d.
Virkningerne af et sagsanlæg 12 e.
Særligt om registrering af fødsel og  

 faderskab 12 2.3.2 Børnelovsudvalgets overvejelser 12 2.3.3 Justitsministeriets overvejelser 13 2.4 Faderskab til ugifte samlevende forældres  

 børn 15 2.4.1 Gældende ret 15 2.4.2 Børnelovsudvalgets overvejelser 15 2.4.3 Justitsministeriets overvejelser 16 2.5 Faderskab til ugifte enlige kvinders  

 børn 18 2.5.1 Gældende ret 18 2.5.2 Børnelovsudvalgets overvejelser 18 2.5.3 Justitsministeriets overvejelser 18 2.6 Kompetencefordelingen mellem domstolene og  

 statsamterne 18 2.6.1 Gældende ret 18 2.6.2 Børnelovsudvalgets overvejelser 18 2.6.3 Justitsministeriets overvejelser 19 2.7 Moderens oplysningspligt 20 2.7.1 Gældende ret 20 2.7.2 Børnelovsudvalgets overvejelser 20 2.7.3 Justitsministeriets overvejelser 21 2.8 Faderens ret til at få sit faderskab  

 fastslået 22 2.8.1 Gældende ret 22 2.8.2 Børnelovsudvalgets overvejelser 22 2.8.3 Justitsministeriets overvejelser 23 2.9 Afgørende hensyn taler imod, at en mand kan blive  

 barnets far 24 2.9.1 Gældende ret 24 2.9.2 Børnelovsudvalgets overvejelser 24 2.9.3 Justitsministeriets overvejelser 24 2.10 Socialt og genetisk faderskab 24 2.10.1 Gældende ret 24 2.10.2 Børnelovsudvalgets overvejelser 25 2.10.3 Justitsministeriets overvejelser 25 2.11 Betingelserne for dom til faderskab 26 2.11.1 Gældende ret 26 2.11.2 Børnelovsudvalgets overvejelser 26 2.11.3 Justitsministeriets overvejelser 27 2.12 Genoptagelse m.v.
27 2.12.1 Gældende ret 27 2.12.2 Børnelovsudvalgets overvejelser 28 2.12.3 Justitsministeriets overvejelser 29 2.13 Beregning af konceptionsperioden og gennemførelse af  

 retsgenetiske undersøgelser i faderskabssager 29 2.14 Forholdet til adoptionsreglerne 30 2.14.1 Gældende ret 30 2.14.2 Justitsministeriets overvejelser 30 a.
Problemstillingen 30 b.
Skal bortadoption afvente faderskabssagens  

 afslutning? 31 c.
Skal bortadoption afvente eventuel begæring efter  

 § 6? 31 d.
Betydningen af protest fra barnets far 31 e.
Genoptagelse af faderskabssager 32 f.
Særligt om bevarelse af anonymiteten i  

 bortadoptionssager 32 g.
Særligt om stedbarns- og  

 familieadoptioner 32 3 Moderskab ved forbytning m.v. af børn 32 4 Faderskab og moderskab ved kunstig  

 befrugtning 32 4.1 Faderskab ved kunstig befrugtning 32 4.1.1 Gældende ret 32 a.
Lov om kunstig befrugtning 32 b.
Ægtemænds faderskabsretlige  

 stilling 33 c.
Ugifte samlevendes (partneres) faderskabsretlige  

 stilling 33 d.
Særligt om sæddonors anonymitet 34 4.1.2 Børnelovsudvalgets overvejelser 34 4.1.3 Justitsministeriets overvejelser 34 4.2 Moderskab ved kunstig befrugtning 35 5 Surrogatmoderskab 35 5.1 Gældende ret 35 5.2 Børnelovsudvalgets overvejelser 35 5.3 Justitsministeriets overvejelser 36 6 Statsamternes vejledningspligt 36 7 Administrative og økonomiske konsekvenser m.v.
36 8 Hørte myndigheder og organisationer m.v.
37 1. Indledning 1.1. Lovforslagets baggrund m.v.
De gældende regler om faderskab findes i lov om  

 børns retsstilling (børneloven), jf. lovbekendtgørelse  

 nr. 293 af 2. maj 1995 med senere ændring.
Loven indeholder desuden  

 regler om børns forsørgelse.
I medfør af loven er bl.a.  

 udstedt bekendtgørelse nr. 650 af 18. september 1990 med senere  

 ændring om behandling af faderskabssager m.v.  

 (faderskabsbekendtgørelsen).
Herudover findes der regler om børns retsstilling i  

 en række andre love.
Således findes f.eks. reglerne om  

 forældremyndighed og samvær i lov om forældremyndighed og  

 samvær, reglerne om værgemål i værgemålsloven  

 og reglerne om børns arveret i arveloven.
Endvidere indeholder bl.a.  

 adoptionsloven, navneloven, indfødsretsloven, lov om inddrivelse af  

 underholdsbidrag og den sociale lovgivning i øvrigt vigtige regler om  

 børns retsstilling.
Børneloven blev vedtaget i 1960 og er siden kun  

 ændret få gange.
I den forløbne periode er der sket en  

 meget betydelig udvikling inden for retsgenetikken, ligesom de almindelige  

 familiemønstre har undergået store forandringer.
Det er herunder  

 bl.a. blevet meget udbredt, at børn fødes i ugifte  

 samlivsforhold.
 Bl.a. på den baggrund besluttede Justitsministeriet  

 i 1992 at nedsætte et sagkyndigt udvalg (Justitsministeriets  

 Børnelovsudvalg). Udvalget blev nedsat den 13. november 1992.
I kommissoriet anføres bl.a., at udvalget skal  

 fremkomme med forslag til revision af børneloven og herunder overveje  

 nye regler om faderskab, særligt i lyset af de nye arvebiologiske  

 bevismuligheder og udviklingen i samlivsformer.
Endvidere fremgår det  

 bl.a., at udvalget skal overveje, om der er behov for udtrykkelige regler om  

 faderskab og moderskab til børn, der fødes som følge af  

 sæd- og ægdonation.
 I september 1997 blev udvalgets kommissorium udvidet,  

 således at udvalget endvidere har skullet overveje, om der i  

 forbindelse med fastsættelse af faderskab til ugifte samlevende pars  

 børn bør indføres regler om automatisk fælles  

 forældremyndighed for sådanne forældre, og eventuelt om  

 andre retsvirkninger for ægtefællers børn bør  

 gøres tilsvarende anvendelige for ugifte samlevende pars  

 børn.
 Endelig har udvalget haft til opgave at overveje, om  

 børnelovens regler om forsørgelse er rimelige og  

 tidssvarende.
 I december 1997 afgav udvalget betænkning nr.  

 1350/1997 om børns retsstilling (betænkningen).  

 Betænkningen er en delbetænkning om de almindelige regler om  

 faderskab, om faderskab og moderskab ved kunstig befrugtning og om  

 fælles forældremyndighed for ugifte samlevende  

 forældre.
Ved afgivelsen af betænkningen bestod udvalget af en  

 formand (professor, dr.jur.
Finn Taksøe-Jensen), en næstformand  

 (professor, dr.jur.
Linda Nielsen) og ni andre medlemmer som  

 repræsentanter for Advokatrådet, Den Danske Dommerforening,  

 Foreningen af Statsamtmænd, Foreningen af Statsamtsjurister,  

 Retsgenetisk Afdeling ved Københavns Universitet, Socialministeriet,  

 Sundhedsministeriet og Justitsministeriet.
 Betænkningen er afgivet i enighed.
 Børnelovsudvalget har fortsat sit arbejde og  

 overvejer for tiden spørgsmål om børns forsørgelse  

 og international privatret med henblik på afgivelse af betænkning  

 herom.
 Lovforslaget og det samtidigt fremsatte forslag til lov om  

 ændring af retsplejeloven og forskellige andre love (ændringer  

 som følge af børneloven m.v.) bygger på  

 betænkningen og de høringssvar over betænkningen, som  

 Justitsministeriet har modtaget, jf. herved nedenfor pkt. 8.
1.2. Oversigt over lovforslaget Lovforslaget indebærer først og fremmest en  

 fuldstændig revision af reglerne om faderskab.
Med lovforslaget  

 søges bestemmelserne om, hvordan faderskab fastslås, gjort mere  

 tidssvarende, ligesom sagsgangen ved de administrative myndigheder og  

 domstolene søges moderniseret og forenklet.
Forslaget bygger bl.a. på et princip om ligestilling  

 mellem gifte og ugifte forældre og deres børn.
Samtidig  

 foreslås betegnelserne ægtebørn og børn uden for  

 ægteskab afskaffet.
Således skal faderskab, når  

 forældrene er gift med hinanden, eller når ugifte forældre  

 erklærer sammen at ville varetage omsorgen og ansvaret for barnet,  

 efter lovforslaget normalt blot registreres i forbindelse med barnets  

 fødsel.
For ugifte forældre vil  

 faderskabsspørgsmålet således kunne afsluttes mere smidigt  

 end i dag, hvor der - formelt set - altid skal rejses sag i statsamtet.
I forlængelse heraf foreslås det (i det  

 samtidigt fremsatte forslag til lov om ændring af retsplejeloven og  

 forskellige andre love), at ugifte forældre automatisk får  

 fælles forældremyndighed, når faderskabet registreres i  

 forbindelse med fødslen eller senere på grundlag af en  

 erklæring om, at forældrene sammen vil varetage omsorgen og  

 ansvaret for barnet.
Forslaget skal bl.a. ses på baggrund af, at en  

 meget betydelig del af de ugifte forældre allerede i dag indgår  

 aftale om fælles forældremyndighed.
 De - formentlig ret få - faderskabssager, som ikke  

 kan løses ved registrering i forbindelse med fødslen, skal  

 efter lovforslaget først søges løst i statsamtet.  

 Faderskabssager kan således fremover aldrig indbringes umiddelbart for  

 retten.
 Statsamterne får som noget nyt mulighed for med  

 parternes samtykke at iværksætte retsgenetiske  

 undersøgelser (DNA-undersøgelser). Når resultatet heraf  

 peger på en bestemt mand som far, må denne i almindelighed - som  

 alternativ til at blive dømt som far i retten - forventes at ville  

 anerkende faderskabet frivilligt.
Kun i tilfælde, hvor en faderskabssag ikke kan  

 løses ved anerkendelse for statsamtet, skal den indbringes for  

 domstolene.
Her kan der som hidtil afsiges dom til faderskab.
For at barnet så vidt muligt kan få en far,  

 foreslås der i faderskabssager, der skal behandles i statsamtet, en  

 skærpelse af moderens pligt til at oplyse, hvem der er eller kan  

 være barnets far.
Endvidere foreslås det som noget nyt, at en  

 mand, der har haft seksuelt forhold til moderen i den periode, hvor hun blev  

 gravid, normalt skal have ret til at få prøvet, om han er  

 barnets far.
 Bl.a. som modstykke til moderens udvidede oplysningspligt  

 indeholder lovforslaget en bestemmelse om, at en mand, som i forbindelse med  

 barnets undfangelse har begået et strafbart forhold, ikke kan blive  

 barnets far, hvis afgørende hensyn til barnet taler imod det.
Lovforslaget indeholder endvidere bl.a. udtrykkelige  

 regler om, hvem der skal anses som far og mor til børn, der er blevet  

 til ved kunstig befrugtning, og om surrogatmoderskab.
De nævnte  

 bestemmelser om faderskab m.v. ved kunstig befrugtning er udformet under  

 hensyn til reglerne i lov om kunstig befrugtning i forbindelse med  

 lægelig behandling, diagnostik og forskning m.v.
 Lovforslagets hovedpunkter gennemgås nærmere  

 nedenfor under pkt. 2-5.
 Lovforslaget skal endelig ses i sammenhæng med det  

 ovenfor nævnte forslag til lov om ændring af retsplejeloven og  

 forskellige andre love (ændringer som følge af børneloven  

 m.v.). Dette lovforslag indeholder bl.a. en revision og modernisering af  

 bestemmelserne i retsplejelovens kapitel 42 a om domstolenes behandling af  

 faderskabssager.
 Det foreslås, at loven træder i kraft den 1.  

 juli 2001.
 1.3. Særligt om lovforslagets sprogbrug og detaljeringsgrad  

 m.v.
 Lovforslagets sprogbrug adskiller sig på enkelte  

 punkter fra den gældende børnelovs.
Det kan i den forbindelse nævnes, at den  

 gældende lov anvender udtrykket »samleje«.
Børnelovsudvalget har  

 i stedet anvendt udtrykket »seksuelt forhold«, jf. betænkningen, side  

 65.
Justitsministeriet er enig i denne terminologi.
Det er  

 selvsagt forudsat, at det seksuelle forhold er egnet til at medføre  

 graviditet.
Der tilsigtes ingen ændringer i forhold til gældende  

 ret.
I lovforslagets bemærkninger anvendes udtrykket  

 »konceptionsperioden« som betegnelse for den periode, hvor moderen må  

 antages at være blevet gravid.
Denne betegnelse er fundet  

 hensigtsmæssig i stedet for det ældre udtryk »avlingstiden«, der  

 anvendes i den gældende lov.
I selve lovteksten anvendes alene  

 udtrykket »den periode, hvor moderen er blevet gravid« m.v.
 Endvidere bemærkes, at de foreslåede  

 bestemmelser om faderskab m.v. er væsentligt mere detaljerede end de  

 tilsvarende bestemmelser i den gældende lov.
Børnelovsudvalget har overvejet  

 spørgsmålet om detaljeringsgrad.
Det er efter udvalgets  

 opfattelse hensigtsmæssigt, at enhver på et område som det  

 foreliggende, der har bred og almen interesse, så vidt muligt i selve  

 loven kan danne sig et umiddelbart indtryk af gældende ret.
Udvalget  

 har endvidere peget på, at en høj detaljeringsgrad i selve loven  

 er egnet til at skabe en forøget retssikkerhed og en skarp adskillelse  

 af de forskellige regler.
Der henvises til betænkningen, side 72 f.
2. Faderskab 2.1. Faderskab som en status, der udløser retsvirkninger Faderskab i retlig forstand er udtryk for en retlig  

 relation - en retsstatus - mellem far og barn.
 Herudover anvendes udtrykket genetisk faderskab som  

 betegnelse for det forhold, at barnet er udviklet fra mandens sædcelle.  

 Udtrykket socialt faderskab anvendes for det forhold, at den  

 pågældende mand - uanset om han retligt eller genetisk er far til  

 barnet - reelt fungerer som far til dette.
 Lovforslaget vedrører fastslåelse af det  

 retlige faderskab.
 Det retlige faderskab har en lang række  

 retsvirkninger, som i dag er reguleret dels i børneloven, dels i anden  

 lovgivning.
En af de vigtigste retsvirkninger er, at faderen har pligt  

 til at forsørge barnet efter de nærmere regler i  

 børnelovens kapitel 2. Faderskab er i almindelighed en  

 forudsætning for at få del i forældremyndigheden over  

 barnet, jf. nærmere lov om forældremyndighed og samvær,  

 kapitel 1. Efter lovens kapitel 2 er faderskab endvidere en betingelse for,  

 at en mand, der ikke har barnet boende, har ret til samvær.
Herudover  

 kan det bl.a. nævnes, at far og barn har arveret efter hinanden efter  

 arvelovens regler, ligesom faderskabet kan have betydning for barnets  

 indfødsretlige forhold efter de nærmere regler i  

 indfødsretsloven.
Børnelovsudvalget har ikke fundet anledning til at  

 foreslå ændringer i, at et retligt statusbegreb om faderskab  

 bevares som betingelse for, at familieretlige retsvirkninger m.v. kan  

 indtræde.
Der henvises til betænkningen, side 24 f.
 Justitsministeriet er enig i dette synspunkt.
2.2. Betydningen af de nye retsgenetiske muligheder Retsgenetisk Afdeling ved Retsmedicinsk Institut,  

 Københavns Universitet, har udført retsgenetiske  

 undersøgelser for det danske retsvæsen siden omkring 1930. I  

 begyndelsen blev kun de såkaldte ABO-blodtypeundersøgelser  

 udført.
Disse undersøgelser kunne alene anvendes til at  

 udelukke faderskab.
I de følgende år blev det muligt at anvende  

 yderligere blodtypeundersøgelser, og fra omkring 1955 kunne der  

 tillægges retsgenetiske undersøgelser positiv vægt ved  

 udpegningen af en bestemt mand som far.
I slutningen af 1980erne blev de  

 meget sikre DNA-undersøgelser taget i brug, og siden begyndelsen af  

 1997 har Retsgenetisk Afdeling udelukkende anvendt DNA-undersøgelser i  

 faderskabssager.
Alle mennesker vil i princippet være forskellige i  

 deres DNA-sammensætning.
Selv om det i dag kun er muligt at  

 undersøge et begrænset antal DNA-områder, indebærer  

 dette, at det i almindelighed er muligt med en bevismæssig vægt,  

 der svarer til en til vished grænsende sandsynlighed, at fastslå,  

 om en bestemt mand er - eller ikke er - genetisk far til et bestemt barn.
 Vægten af resultaterne af DNA-undersøgelser  

 kan beregnes og benævnes i almindelighed faderskabsindeks.  

 Faderskabsindekset udtrykker, med hvilken vægt (sandsynlighed) de  

 retsgenetiske undersøgelser taler for eller imod en bestemt mands  

 faderskab til et barn.
Det er i dag i stort set alle sager muligt at opnå  

 en bevismæssig vægt på mindst 10.000 til 1 for eller imod  

 en undersøgt mands faderskab.
Det svarer til, at  

 faderskabsspørgsmålet er afklaret med en sandsynlighed på  

 99,99 %.
 Faderskabsindekset kan, hvis det ønskes,  

 øges til 100.000 til 1 (99,999 %).
Det anførte indebærer, at reel bevistvivl om  

 en bestemt mands faderskab til et bestemt barn fremover kun kan opstå,  

 hvor den pågældende ikke kan undersøges, fordi han f.eks.  

 er død eller forsvundet, uden at materiale til retsgenetisk bevis kan  

 fremskaffes, eller hvor moderen har haft seksuelt forhold til hver af to  

 enæggede tvillinger.
Antallet af sådanne sager vil være  

 meget beskedent i forhold til de sædvanlige tilfælde, hvor den  

 eller de inddragne mænd kan undersøges.
Det må i den  

 forbindelse også komme i betragtning, at selv om en eller flere  

 mænd ikke har kunnet undersøges, vil DNA-undersøgelser  

 efter det anførte ofte indebære, at  

 faderskabsspørgsmålet alligevel må anses for afgjort.
Det  

 gælder, hvor undersøgelsen positivt udpeger en anden mand (som  

 har kunnet undersøges) som barnets far.
 Den nævnte udvikling i de retsgenetiske muligheder  

 er nærmere beskrevet i betænkningen, side 25 ff. og 169 ff.
Efter Børnelovsudvalgets opfattelse må det  

 anførte have væsentlig betydning bl.a. ved vurderingen af, om  

 der er behov for at opretholde særlige bevis- og formodningsregler m.v.  

 i faderskabssager, og om det er nødvendigt, at faderskabssager  

 indledes ved retten med heraf følgende muligheder for  

 bevisførelse m.v. og indgående forklaringer om parternes  

 seksuelle forhold.
Der henvises til betænkningen, bl.a. side 26 og  

 31.
Justitsministeriet er enig i dette synspunkt.
Der henvises  

 nærmere til pkt. 2.3, 2.6 og 2.11 nedenfor.
2.3. Faderskab til gifte kvinders børn 2.3.1. Gældende ret a.
Begrebet ægtebørn I børnelovens § 1 angives  

 ægtebørn som børn af forældre, der på  

 avlingstiden levede i eller senere har indgået ægteskab med  

 hinanden.
 Lovens §§ 2-4 definerer tre principielt forskellige  

 slags ægtebørn.
Efter § 2 - den såkaldte pater est-regel -  

 anses et barn, der kan være avlet under moderens ægteskab, som  

 udgangspunkt som barn af ægtemanden.
Bestemmelsen omtales nærmere  

 under pkt. b nedenfor.
Efter § 3 - den såkaldte passivitetsregel -  

 anses også et barn, der fødes, efter at moderen har  

 indgået ægteskab, men som må være avlet forinden, som  

 barn af ægtemanden.
Bestemmelsen omtales nærmere under pkt. c  

 nedenfor.
 Endelig gælder efter § 4, at hvis moderen til  

 et barn uden for ægteskab indgår ægteskab med den mand,  

 hvis faderskab er fastslået, anses barnet som ægtebarn.
 Børn, som ikke er ægtebørn, anses som  

 børn uden for ægteskab.
b.
Pater est-reglen Efter den nævnte bestemmelse i lovens § 2,  

 stk. 1, anses et barn, der kan være avlet under moderens  

 ægteskab, som barn af ægtemanden.
Det gælder dog ikke,  

 såfremt det godtgøres, at moderen har haft samleje med en anden,  

 og det må antages, at barnet er avlet af denne, eller hvis det på  

 grund af barnets arveanlæg eller af anden særlig grund kan anses  

 for sikkert, at ægtemanden ikke er barnets far.
 Levede ægtefællerne på avlingstiden  

 separeret, eller var samlivet mellem dem ophævet på grund af  

 uoverensstemmelse, gælder den nævnte regel kun, hvis det  

 godtgøres, at de inden for avlingstiden har haft samleje med hinanden,  

 jf. § 2, stk. 2.
Den stærke pater est-regel i § 2,  

 stk. 1, gælder som nævnt, hvis barnet kan være avlet  

 under moderens ægteskab.
Heri ligger bl.a., at reglen finder  

 anvendelse, selv om det er tvivlsomt, om barnet er avlet under  

 ægteskabet.
Kun hvis dette må anses for udelukket, gælder  

 bestemmelsen ikke.
Endvidere er det i princippet uden betydning, om moderens  

 ægteskab er opløst, eller samlivet ophævet, før  

 fødslen.
Det er dog usikkert, hvorvidt der i sådanne  

 tilfælde i praksis sker registrering af faderskab.
Avlingstiden (konceptionsperioden) fastlægges ved  

 indhentelse af avlingstidsattest fra embedslægen (i København  

 Retslægerådet) og eventuelt forelæggelse for  

 Retslægerådet, jf.
Justitsministeriets cirkulære nr. 124 af  

 30. august 1928.
 Den stærke pater est-regel har to funktioner.
Den første funktion går ud på, at  

 ægtemanden automatisk anses (registreres) som barnets far.
Den anden  

 funktion er bevismæssig.
Den går ud på at favorisere  

 ægtemandens faderskab over for andre mænds mulige faderskab ved  

 at kræve et meget stærkt bevis for at frifinde  

 ægtemanden.
Pater est-reglens hovedfunktion er i praksis den  

 automatiske, idet der årligt kun anlægges omkring 200  

 ægtebarnssager ved domstolene.
Indeholder en fødselsanmeldelse  

 oplysning om, at moderen er gift og ikke separeret, anmeldes dette med  

 fødselspapirerne til ministerialbogsføreren m.v., hvorefter  

 såvel barnets fødsel som ægtemandens faderskab  

 registreres, først i ministerialbogen m.v. og derefter i Det Centrale  

 Personregister.
 Moderen har ikke pligt til at give oplysninger om sine  

 seksuelle forhold og har i den forbindelse ikke pligt til at gøre  

 opmærksom på, at der kan være tvivl om ægtemandens  

 faderskab.
 Anfægtes barnets ægtebarnsstatus ved, at  

 faderskabssag bliver anlagt for domstolene af nogen, som er berettiget hertil  

 - dvs. ægtemanden, moderen, barnet eller en for barnet beskikket  

 værge, jf. § 5 - træder pater est-reglens bevismæssige  

 funktion frem.
 § 2, stk. 1, indeholder her dels en  

samlejeformodning, dvs. en formodning om, at moderen har haft samleje  

 med sin ægtefælle i konceptionsperioden, dels en  

faderskabsformodning, dvs. en formodning om, at barnet er avlet ved et  

 sådant samleje.
Før de retsgenetiske undersøgelsesmuligheder  

 gjorde det muligt at føre effektivt bevis mod faderskabsformodningen,  

 bestod muligheden for at frifinde en ægtemand for faderskabet normalt  

 alene i at føre bevis mod samlejeformodningen.
Udviklingen i de  

 retsgenetiske bevismidler har imidlertid nu bevirket, at  

 spørgsmålet om bevis mod samlejeformodningen er trådt i  

 baggrunden.
Et sådant bevis kan dog stadig være så klart,  

 at det overflødiggør anden bevisførelse, ligesom det kan  

 have betydning i tilfælde, hvor det ikke er praktisk muligt at  

 føre retsgenetisk bevis.
Bevis mod samlejeformodningen har undertiden  

 været ført på den måde, at det er godtgjort, at  

 ægtefællerne på grund af fysisk adskillelse (bortrejse,  

 fængselsophold, hospitalsophold m.v.) ikke kan have haft samleje.
Det  

 er derimod i almindelighed ikke tilstrækkeligt, at  

 ægtefællerne samstemmende forklarer, at de ikke har haft samleje  

 med hinanden i konceptionsperioden.
En vis mulighed for bevis imod samlejeformodningen har  

 efter retspraksis endvidere været det såkaldte psykologiske  

 bevis, dvs. at forholdet mellem ægtefællerne i hele  

 konceptionsperioden har været af en sådan karakter, at det  

 må anses for udelukket, at de har haft samleje.
Der vil i princippet  

 også kunne være tale om bevis for, at ægtemanden er  

 impotent.
 Bevis mod faderskabsformodningen kan efter lovens  

 § 2, stk. 1, 2. pkt., føres på to forskellige  

 måder.
 Godtgøres det, at moderen har haft samleje med en  

 anden end ægtemanden, frifindes ægtemanden, såfremt det  

 må antages, at barnet er avlet af tredjemanden.
Kravene til beviset herfor varierer i forskellige  

 tilfælde.
Er moderen forblevet i ægteskabet, er  

 beviskravet højt, formentlig således at der skal være en  

 overvægt til fordel for tredjemand på omkring 99 %. Har moderen  

 derimod indgået ægteskab med den pågældende  

 tredjemand, fremgår det af forarbejderne til loven, at hensynet til  

 barnet i de fleste tilfælde vil tilsige, at det bør anses som  

 barn af moderens nye ægtefælle.
Beviskravet antages på den  

 baggrund at være væsentligt sænket, muligvis således  

 at der blot skal være en sandsynlighed på ca. 95 % for den nye  

 ægtefælles faderskab.
Der findes ikke trykt retspraksis  

 herom.
 Der findes endvidere ikke trykt retspraksis om beviskravet  

 i tilfælde, hvor moderen ikke har indgået ægteskab med den  

 pågældende tredjemand, men dog etableret fast samliv med  

 denne.
 Er det ikke godtgjort, at moderen har haft samleje med en  

 anden end ægtemanden, frifindes ægtemanden kun, hvis det på  

 grund af barnets arveanlæg eller af anden særlig grund kan anses  

 som sikkert, at ægtemanden ikke er barnets fader.
Beviskravet er her meget stærkt.
Der findes ikke  

 trykt retspraksis efter 1960 - hvor loven blev gennemført - hvor  

 utroskab ikke er anset for godtgjort, men det må bl.a. på  

 baggrund af praksis fra før 1960 antages, at ægtemanden kun kan  

 frifindes, hvis den samlede bevismæssige vægt imod hans faderskab  

 er omkring 10.000 til 1, svarende til 99,99 %.
 Levede ægtefællerne i konceptionsperioden  

 separeret, eller var samlivet mellem dem ophævet på grund af  

 uoverensstemmelse, gælder den stærke pater est-regel i § 2,  

 stk. 1, der er omtalt ovenfor, kun, hvis det godtgøres, at  

 ægtefællerne i konceptionsperioden har haft samleje med hinanden.  

 Det følger af den modificerede pater est-regel i § 2,  

 stk. 2.
Bestemmelsen indebærer, at der i sådanne  

 tilfælde ikke gælder nogen samlejeformodning.
Føres der  

 bevis for samleje, finder den stærke pater est-regel dog tilsvarende  

 anvendelse med hensyn til faderskabsformodningen, jf. herom ovenfor.
c.
Passivitetsreglen Efter lovens § 3, 1. pkt., anses et barn, der  

 fødes, efter at moderen har indgået ægteskab, men som  

 må være avlet forinden, som barn af ægtemanden.
Rejses der  

 faderskabssag, gælder dette dog kun, såfremt ægtemanden  

 efter reglen i § 6 om børn uden for ægteskab kunne anses  

 som far til barnet, jf. § 3, 2. pkt.
I modsætning til pater est-reglen i lovens § 2,  

 hvor alene forholdene i konceptionsperioden er afgørende, lægger  

 passivitetsreglen i § 3 navnlig vægt på forholdene på  

 fødselstidspunktet.
Bestemmelsen gælder, selv om det må  

 anses for åbenbart, at ægtemanden ikke kan være  

 faderen.
En gift kvindes barn får således automatisk  

 status som barn af ægtemanden.
Denne status er imidlertid langt lettere  

 at anfægte end den ægtebarnsstatus, der følger af  

 § 2. Anlægges der faderskabssag, gælder der således  

 hverken en samlejeformodning eller en faderskabsformodning.
I stedet skal  

 sagen afgøres efter reglerne i § 6 om faderskab til børn  

 uden for ægteskab, jf. herom nedenfor pkt. 2.4.1.
d.
Virkningerne af et sagsanlæg Retssager om faderskab til børn, der er omfattet af  

 §§ 2 eller 3, vil blive anlagt med det formål at fastslå, at  

 ægtemanden ikke er far til barnet, og eventuelt at en anden mand i  

 stedet er barnets far.
 Virkningerne af et sagsanlæg er imidlertid  

 forskellige.
 I tilfælde, der er omfattet af § 2, stk. 1  

 (den stærke pater est-regel), vedbliver ægtemanden således  

 at være barnets far, indtil han eventuelt frifindes i retten.
 I tilfælde, der er omfattet af § 3  

 (passivitetsreglen), bortfalder formodningen om ægtemandens faderskab  

 derimod straks ved sagsanlægget. Ægtemanden kan herefter kun  

 anses for barnets far, hvis han opfylder betingelserne i § 6 om  

 faderskab til børn uden for ægteskab, jf. § 3, 2. pkt.
 Om gældende ret henvises i øvrigt  

 nærmere til betænkningen, side 27 ff. og 87 ff.
e.
Særligt om registrering af fødsel og faderskab Efter lov nr. 225 af 31. maj 1968 om anmeldelse af  

 fødsler og dødsfald skal fødsler uden for de  

 sønderjydske landsdele anmeldes til den kirkebogsførende  

 sognepræst.
 Anmeldelsespligten påhviler efter lovens § 2,  

 stk. 1, barnets forældre.
 Anmeldelse skal ske senest to hverdage efter  

 fødslen, jf. § 1, stk. 1, i bekendtgørelse nr. 562 af  

 15. november 1977 om anmeldelse af fødsler og dødsfald.
 Når fødselsanmeldelsen indeholder oplysning  

 om, at moderen er gift, registreres ægtemanden som far i kirkebogen og  

 derefter i CPR.
 Om registreringsordningen henvises i øvrigt til  

 betænkningen, side 204 ff.
2.3.2. Børnelovsudvalgets overvejelser Børnelovsudvalget har ved sine overvejelser om  

 faderskab til gifte kvinders børn taget udgangspunkt i, at pater  

 est-reglens automatiske funktion er egnet til at forenkle sagsbehandlingen og  

 undgå sager ved statsamterne og retterne, ligesom den er udtryk for, at  

 ægtemandens faderskab er langt det mest sandsynlige og derfor kan  

 fastslås uden sag.
Hertil kommer efter udvalgets opfattelse, at pater  

 est-reglen i det stille kan løse forskellige familiemæssige  

 problemer.
Hustruen skal - i modsætning til, hvad der gælder for  

 ugifte kvinder - ikke give oplysning om sine seksuelle forhold i den periode,  

 hvor hun blev gravid.
Noget sådant ville dels kunne  

 mistænkeliggøre hendes forhold, dels være  

 ødelæggende for ægtefællernes forhold.
Har  

 ægtemanden mistanke om, at han ikke er barnets far, eller ved han  

 dette, men vælger at undlade en konfrontation derom i form af en  

 faderskabssag, kan han blot forholde sig passiv.
Ved hustruen, at der er en  

 anden faderskabsmulighed, men ønsker hun ikke at udsætte  

 ægteskabet for risiko, kan også hun forholde sig passiv.
Endelig  

 kan ægtefællerne i fællesskab og med åbne øjne  

 vælge at lade ægtemanden blive retlig far, selv om de ved eller  

 må antage, at det er en anden mand, der er genetisk far.
Det sociale og  

 det retlige faderskab vil herefter falde sammen, hvilket efter udvalgets  

 opfattelse vil kunne være til barnets fordel.
 Bl.a. på den baggrund har pater est-reglens  

 automatiske funktion efter udvalgets opfattelse en  

 ægteskabsstabiliserende virkning.
 Udvalget foreslår, at pater est-reglens  

 statusfunktion bevares, men kun inden for et tilpas skarpt afgrænset  

 område, hvor det ægteskabelige samliv ikke er ophævet.
Udvalget foreslår således, at den, der  

 på fødselstidspunktet er gift med moderen, skal registreres som  

 far til hustruens barn, medmindre ægtefællerne ved barnets  

 fødsel var separerede eller havde ophævet samlivet på  

 grund af uoverensstemmelse.
Det foreslås endvidere, at registrering  

 ikke skal ske, hvis en af ægtefællerne fravælger dette ved  

 at anmode om, at der rejses faderskabssag.
Endelig skal registrering efter  

 udvalgets opfattelse ikke finde sted, såfremt moderen inden for de  

 sidste 10 måneder før barnets fødsel har været gift  

 med eller levet sammen med en anden mand.
 Endvidere forslår udvalget, at hustruen skal have  

 adgang til at lade en afdød ægtemand registrere som far, hvis  

 ægtemanden er afgået ved døden inden for de sidste 10  

 måneder før barnets fødsel, og ægtefællerne  

 ikke dengang var separerede eller havde ophævet samlivet på grund  

 af uoverensstemmelse.
Efter udvalgets opfattelse er en fortrydelsesmulighed for  

 ægtefællerne nødvendig, således at den nævnte  

 registrering ikke er endelig.
Udvalget foreslår derfor, at parterne,  

 uanset at registrering er sket, inden seks måneder skal kunne rejse  

 faderskabssag ved henvendelse til statsamtet.
Fristen er gjort kort, fordi  

 faderskabet bør fastslås endeligt så tidligt som muligt,  

 således at der kan skabes stabilitet om barnets forhold.
Endvidere peger udvalget bl.a. på, at udviklingen i  

 de retsgenetiske muligheder for at fastslå faderskab er løbet  

 fra pater est-reglens indviklede bevisregler.
Når det i dag er muligt  

 med en bevismæssig vægt på 10.000 til 1 eller eventuelt  

 100.000 til 1 at fastslå, om ægtemanden er eller ikke er far til  

 barnet, er der efter udvalgets opfattelse ikke behov for bevismæssige  

 formodningsregler.
Den mand, der efter sådanne undersøgelser  

 udpeges som barnets far, bør efter udvalgets opfattelse uden videre  

 kunne anerkende sit faderskab for statsamtet.
Udvalget forslår dog en lille rest af pater  

 est-reglens bevisfunktion opretholdt.
Kan retsgenetisk bevis undtagelsesvis  

 ikke optages under en sag for retten, og er der efter de traditionelle  

 bevismidler tvivl om faderskabet, kan retten efter udvalgets forslag  

 tillægge det betydning, om moderen har været gift med en af de  

 mulige fædre i den periode, hvor hun blev gravid.
Endelig har udvalget foreslået en særlig regel  

 til beskyttelse af ægtemandens retsstilling i tilfælde, hvor han  

 ikke er blevet registreret som barnets far.
Efter denne bestemmelse skal en  

 ægtemand eller en tidligere ægtemand, som moderen har været  

 gift med inden for de sidste 10 måneder før barnets  

 fødsel, under faderskabssagen have skriftlig meddelelse om barnets  

 fødsel samt om hans ret til at få prøvet, om han er  

 barnets far.
 Udvalget forslår samtidig, at betegnelsen  

 ægtebarn afskaffes.
 Om udvalgets overvejelser henvises i øvrigt til  

 betænkningen, side 28 ff. og 207 ff.
2.3.3. Justitsministeriets overvejelser Justitsministeriet er enig med Børnelovsudvalget i,  

 at pater est-reglen - der indebærer, at faderskab i visse  

 afgrænsede tilfælde kan registreres, uden at der skal rejses  

 faderskabssag - har en række værdifulde virkninger.
 På den baggrund er Justitsministeriet enig i, at  

 denne del af pater est-reglen bør bevares, men i en mere tidssvarende  

 udformning.
Justitsministeriet er som udgangspunkt enig i den  

 afgrænsning, som udvalget har foreslået, hvor ægtemanden  

 anses for far til et barn, der fødes af en gift kvinde, men hvor dette  

 ikke gælder, såfremt ægtefællerne ved barnets  

 fødsel er separerede eller har ophævet samlivet på grund  

 af uoverensstemmelse, moderen inden for de sidste 10 måneder før  

 barnets fødsel har været gift med eller levet sammen på  

 fælles bopæl med en anden mand, eller en af  

 ægtefællerne anmoder om, at der rejses faderskabssag.
Efter  

 Justitsministeriets opfattelse er forslaget bl.a. egnet til at afgrænse  

 de tilfælde, hvor der - uanset at ægteskabet formelt består  

 - erfaringsmæssigt vil være betydelig tvivl om, hvorvidt  

 ægtemanden er barnets genetiske far.
Det kan imidlertid - som bl.a. påpeget af Den Danske  

 Dommerforening i et høringssvar over betænkningen -  

 anføres, at det forhold, at bestemmelsen ikke gælder, hvor en af  

 parterne anmoder om, at der rejses faderskabssag, vil indebære, at  

 moderen kan få forældremyndigheden alene ved blot at anmode om  

 rejsning af faderskabssag.
I sådanne tilfælde vil  

 ægtemanden først skulle gennem en faderskabssag, før han  

 i givet fald kan anses for far til barnet. Ægtemanden vil i den  

 mellemliggende periode end ikke have ret til samvær med barnet, fordi  

 han ikke kan anses som far til det.
Dommerforeningen har givet udtryk for samme  

 betænkelighed med hensyn til bestemmelserne om, at ægtemanden  

 ikke anses for far til barnet, hvis ægtefællernes samliv er  

 ophævet på grund af uoverensstemmelse, eller hvis moderen inden  

 for de sidste 10 måneder før barnets fødsel har levet  

 sammen på fælles bopæl med en anden mand.
Moderen kan  

 således ved at hævde, at hun f.eks. inden for den angivne periode  

 har boet sammen med en anden mand, forhindre, at ægtemanden umiddelbart  

 kan blive far til barnet.
Justitsministeriet er enig i, at udvalgets forslag kan  

 åbne mulighed for misbrug fra moderens side.
Selv om denne risiko for  

 en praktisk betragtning næppe kan anses for væsentlig, har  

 Justitsministeriet på den baggrund udformet lovforslaget i  

 overensstemmelse med bl.a.
Dommerforeningens synspunkter.
Herfor taler  

 også, at en ordning, der bygger på registrering af faderskab  

 inden for to dage efter barnets fødsel (som det kræves efter  

 reglerne om anmeldelse af fødsler og dødsfald), bør  

 bygge på let konstaterbare kendsgerninger.
 Endvidere finder Justitsministeriet ikke, at det forhold,  

 at moderen i konceptionsperioden har været separeret fra den mand, som  

 hun tidligere har været gift med, bør afskære den  

 ægtefælle, som moderen har ved fødslen, fra at få  

 faderskabet registreret.
 Det foreslås herefter i § 1, stk. 1 og 2,  

 at ægtemanden skal anses som far til et barn, der fødes af hans  

 ægtefælle, men at dette ikke gælder, hvis  

 ægtefællerne ved barnets fødsel er separerede, hvis  

 moderen inden for de sidste 10 måneder før barnets fødsel  

 har været gift med en anden mand uden at være separeret, eller  

 hvis begge ægtefæller anmoder om, at der rejses  

 faderskabssag.
Denne ordning vil indebære, at undladelse af at  

 registrere ægtemanden som far til ægtefællens barn vil  

 være knyttet til objektivt konstaterbare kendsgerninger.
Den vil  

 omvendt også indebære, at ægtemanden vil kunne registreres  

 som far til barnet, selv om det f.eks. er ubestridt, at moderen har haft  

 samlivsforhold med tredjemand i konceptionsperioden.
Indvilliger  

 ægtemanden i en sådan situation ikke i, at der rejses  

 faderskabssag, jf. § 1, stk. 2, nr. 3, må samleveren i stedet  

 henvises til at rejse sag efter den foreslåede bestemmelse i § 6  

 om mænd, der i konceptionsperioden har haft seksuelt forhold til  

 barnets mor.
Moderen vil også kunne rejse faderskabssag efter § 5,  

 stk. 1.
Justitsministeriet er enig i udvalgets forslag om, at  

 moderen, hvis hun er enke, skal have adgang til at lade den afdøde  

 ægtemand registrere som far, hvis han er afgået ved døden  

 inden for de sidste 10 måneder før barnets fødsel.
Der  

 bør hertil gælde undtagelser af samme karakter som  

 vedrørende tilfælde, hvor ægtemanden lever.
Lovforslagets  

 § 1, stk. 3 og 4, er affattet i overensstemmelse hermed.
 De nærmere regler om fremgangsmåden ved  

 anmeldelse og registrering af en ægtemand som far vil blive fastsat  

 administrativt i medfør af bemyndigelsesbestemmelsen i lovforslagets  

 § 33.
Justitsministeriet er enig med udvalget i, at  

 ægtefællerne, når registrering af faderskabet har fundet  

 sted, bør have en fortrydelsesmulighed.
De to dage efter  

 fødslen, som der efter lovgivningen må gå, inden  

 anmeldelse og registrering af faderskab finder sted, vil således i  

 visse tilfælde ikke være tilstrækkeligt til, at parterne  

 grundigt kan overveje, om der er behov for rejsning af faderskabssag.
Den frist, der i disse tilfælde skal gælde  

 for, at parterne frit kan anmode om, at der rejses faderskabssag, bør  

 imidlertid efter Justitsministeriets opfattelse - af hensyn til stabiliteten  

 omkring barnets forhold - være så kort som mulig.  

 Justitsministeriet er enig i, at en frist på seks måneder regnet  

 fra barnets fødsel må anses for rimelig.
Rejses der inden for  

 denne frist faderskabssag, anses ægtemanden som far, indtil det  

 modsatte måtte blive udfaldet af faderskabssagen.
Der henvises til  

 lovforslagets § 5 og bemærkningerne til denne bestemmelse.
Overskrides seks måneders-fristen, vil der kun kunne  

 gennemføres en faderskabssag, hvis betingelserne for genoptagelse i  

 lovforslagets kapitel 4 er opfyldt.
Der henvises herom til pkt. 2.12  

 nedenfor.
Med hensyn til pater est-reglens bevisfunktion er  

 Justitsministeriet enig i, at udviklingen i de retsgenetiske  

 undersøgelser og den heraf følgende mulighed for med en til  

 vished grænsende sandsynlighed at fastslå, om en bestemt mand er  

 eller ikke er barnets far, er løbet fra de komplicerede bevis- og  

 formodningsregler, som den gældende lov bygger på.
Der henvises  

 nærmere til pkt. 2.11 nedenfor og til lovforslagets § 20.
Justitsministeriet er endelig bl.a. enig med udvalget i,  

 at betegnelsen ægtebørn bør afskaffes i  

 børneloven.
Lovgivningen har gennem de sidste mange år gradvis  

 fjernet de retlige forskelle mellem børn født af gifte og  

 børn født af ugifte kvinder, og det tidligere negative  

 omdømme ved ikke at være ægtebarn kan ikke længere  

 anses for en realitet.
Den formelle sondring mellem ægtebørn og  

 børn uden for ægteskab (»uægte børn«) bør  

 derfor efter Justitsministeriets opfattelse ikke længere afspejles i  

 lovgivningen om faderskab.
2.4. Faderskab til ugifte samlevende forældres børn 2.4.1. Gældende ret Børneloven indeholder ikke særlige regler om  

 fastslåelse af faderskab til børn af forældre, som lever  

 sammen uden at være gift.
Det indebærer, at de almindelige regler  

 om faderskab til børn uden for ægteskab finder anvendelse.
Der skal således altid rejses faderskabssag ved  

 statsamtet, jf. lovens § 7, stk. 1, og § 9. Efter § 10,  

 stk. 1, har moderen under sagen som udgangspunkt pligt til at give  

 oplysning om, hvem der er eller kan være barnets far.
En samlever kan  

 ikke selv rejse sag og vil alene blive inddraget i sagen, hvis moderen  

 opgiver ham som faderskabsmulighed.
Efter lovens § 11, stk. 1, anses faderskabet for  

 fastslået, hvis den opgivne far i en skriftlig erklæring til  

 statsamtet anerkender, at han er far til barnet, og at han inden  

 anerkendelsen har modtaget skriftlig vejledning om retsvirkningerne heraf og  

 om, at han kan kræve sagen afgjort ved domstolene.
Underskriften skal  

 være bekræftet af en advokat eller to vitterlighedsvidner.
Efter bestemmelsens stk. 2 skal faderskabet endvidere  

 anses for fastslået, hvis den opgivne far under personligt møde  

 for statsamtet anerkender at være far til barnet.
Inden en eventuel  

 anerkendelse skal den pågældende gøres bekendt med  

 retsvirkningerne heraf og med, at han kan kræve sagen afgjort ved  

 domstolene.
 Anerkendelse kan ske før barnets fødsel, jf.  

 § 8, stk. 1.
 Hvis der ikke ved statsamtet opnås anerkendelse af  

 faderskabet, skal sagen henvises til afgørelse ved retten, jf.  

 § 11, stk. 4. Det samme gælder efter bestemmelsen, hvis det  

 er oplyst, at moderen i konceptionsperioden har haft samleje med flere  

 mænd, eller det i øvrigt findes betænkeligt at modtage den  

 opgivne faders anerkendelse af faderskabet.
Ved retten kan der foretages retsgenetiske  

 undersøgelser.
En samlever kan her anerkende faderskabet, hvis han er  

 den eneste oplyste faderskabsmulighed, hvis han er den eneste  

 faderskabsmulighed, der ikke bliver udelukket ved retsgenetiske  

 undersøgelser, eller hvis han ved retsgenetiske undersøgelser  

 selv udpeges som faderen.
Ønsker samleveren ikke at anerkende faderskabet,  

 kan han dømmes som far efter bestemmelsen i § 6. Har han i  

 konceptionsperioden haft samleje med moderen, anses han efter § 6,  

 stk. 1, som far, medmindre der foreligger omstændigheder, som  

 gør det lidet sandsynligt, at han er barnets far.
Har moderen i  

 konceptionsperioden haft samleje med flere mænd, kan samleveren dog kun  

 anses som far til barnet, såfremt der er væsentlig større  

 sandsynlighed for, at barnet er avlet af ham end af en anden, jf. § 6,  

 stk. 2.
 Når faderskab er fastslået, giver statsamtet  

 meddelelse herom til folkeregisteret og ministerialbogsføreren m.v.  

 med henblik på registrering heraf, jf.  

 faderskabsbekendtgørelsens § 11.
 Om gældende ret henvises i øvrigt til  

 betænkningen, side 33 f. og 100 ff.
Særligt om registrering af fødsel og  

 faderskab i disse tilfælde bemærkes, at pligten til at anmelde  

 fødslen påhviler moderen, jf. § 2, stk. 1, i lov om  

 anmeldelse af fødsler og dødsfald.
Der henvises herom  

 nærmere til betænkningen, side 204.
2.4.2. Børnelovsudvalgets overvejelser Børnelovsudvalget har taget udgangspunkt i, at  

 Justitsministeriets Ægteskabsudvalg i en række betænkninger  

 fra midten af 1970'erne anlagde den familieretlige »strategi«, at man ikke  

 burde sigte mod at forbedre ugifte samlevende pars retsstilling ved at  

 tilvejebringe en samlet retlig regulering af samlivsforholdene til en slags  

 »ægteskab af 2. klasse« eller ved at skabe en fælles lovgivning  

 for ægteskab og andre samlivsforhold.
Udvalget peger på, at retsstillingen siden da er  

 blevet betragteligt forbedret for ugifte samlevende par.
Udvalget peger  

 endvidere på, at antallet af ugifte samlevende personer fra 1974 til  

 1980 steg fra ca. 200.000 til ca. 400.000, og at tallet i 1990 var op mod  

 600.000 (eller godt 20 % af alle personer, der lever i et samlivsforhold) og  

 siden da har været nogenlunde konstant.
Endelig peger udvalget på, at antallet af  

 børn, der fødes af ugifte kvinder, er steget meget  

 væsentligt, bl.a. således at tallet i 1996 var 31.302, svarende  

 til ca. 46 % af alle levendefødte børn.
I det samme år  

 blev 36.336 børn, svarende til ca. 54 % af alle levendefødte  

 børn, født af gifte kvinder.
 På den baggrund har udvalget anset det for  

 ønskeligt, at reglerne om, hvordan faderskab fastslås, og  

 så vidt muligt også retsvirkningerne af faderskab, gøres  

 ens for ugifte samlevende forældre og gifte forældre.
 Udvalget har i den forbindelse peget på, at  

 det kan virke krænkende for en kvindes samlever, at han positivt skal  

 anerkende, at han er far til det barn, der fødes under et  

 samlivsforhold, mens ægtefæller automatisk, enkelt og hurtigere  

 får konstateret mandens faderskab, at det kan virke  

 krænkende for en ugift samlevende kvinde - og give familiemæssige  

 problemer - at hun under en faderskabssag i princippet skal give oplysninger  

 om sine seksuelle forhold i den periode, hvor hun blev gravid, mens den gifte  

 kvinde som hovedregel ikke skal give sådanne oplysninger, og at  

 kravet om, at der positivt skal finde en anerkendelse sted i stedet for en  

 automatisk konstatering, bl.a. kan opfattes som en nedsættende  

 vurdering af karakteren af parternes forhold.
En ligestilling af ugifte samlevende forældre og  

 deres børn med ægtepar og deres børn i relation til  

 faderskabsreglerne vil efter udvalgets opfattelse forudsætte, at  

 samleverens faderskab kan fastslås ved konstatering og registrering i  

 forbindelse med fødslen.
Dette støder imidlertid efter  

 udvalgets opfattelse på den vanskelighed, at samlivsforhold ikke, som  

 ægteskaber, er fastslået ved offentlig registrering.
 Udvalget har overvejet denne vanskelighed meget  

 indgående og er kommet til den opfattelse, at en tilpas skarp  

 afgrænsning af, hvad der i relation til faderskabsreglerne skal anses  

 for et samlivsforhold, kan opnås ved at gøre bedømmelsen  

 fremadrettet med vægten lagt på parternes ønske om i  

 fællesskab at varetage omsorgen og ansvaret for barnet, i stedet for  

 bagudrettet med en prøvelse af, hvorledes, hvor længe og med  

 hvilke afbrydelser parterne har levet eller boet sammen.
 Udvalget foreslår herefter, at ugifte samlevende par  

 får adgang til at få mandens faderskab registreret ved  

 fødslen, såfremt de erklærer, at de lever sammen, at det  

 er deres fælles barn, og at de sammen vil varetage omsorgen og ansvaret  

 for barnet.
En sådan erklæring bør efter udvalgets  

 opfattelse kunne afgives, selv om parterne endnu ikke har nået at  

 flytte sammen.
Udvalget peger i den forbindelse på, at parterne dybest  

 set bedst selv ved, om de lever sammen, og at dette i faderskabsmæssig  

 henseende netop vil være tilfældet, hvis de i fællesskab  

 ønsker at varetage omsorgen og ansvaret for barnet.
En ordning som den skitserede vil ifølge udvalget  

 ligestille ugifte samlevende par med ægtefæller.
Faderskabet vil  

 endvidere blive fastslået hurtigere end ved en anerkendelse, og et  

 antal anerkendelsessager - formentlig omkring 20.000 sager om året -  

 vil falde bort ved statsamterne.
Udvalget finder, at der bør gøres en  

 undtagelse i tilfælde, hvor moderen inden for de sidste 10  

 måneder før fødslen har været gift med eller levet  

 sammen på fælles bopæl med en anden mand.
I sådanne  

 tilfælde bør den pågældende efter udvalgets  

 opfattelse have oplysning om, at der er født et barn, således at  

 vedkommende kan få prøvet, om han er barnets far.
Der bør  

 efter udvalgets opfattelse heller ikke kunne ske registrering, hvis manden  

 på erklæringstidspunktet er under 18 år.
Endvidere foreslår udvalget, at en samlevers  

 faderskab også skal kunne registreres i forbindelse med barnets  

 fødsel på grundlag af en særlig anerkendelse af  

 faderskabet ved statsamtet før fødslen.
En sådan  

 anerkendelse skal efter udvalgets opfattelse ske ved, at forældrene  

 afgiver en tilsvarende samlivserklæring, som derefter sammen med  

 fødselspapirerne kan danne grundlag for en registrering af  

 faderskabet, når barnet er født.
Udvalget har i den forbindelse  

 peget på, at samleveren i 1996 i ca. 10.000 tilfælde anerkendte  

 faderskabet før barnets fødsel.
Endelig peger udvalget på, at ugifte samlevende par  

 ligesom ægtefæller ikke bør være retligt bundet af  

 en konstatering og registrering af faderskabet.
Udvalget foreslår  

 derfor, at både den registrerede far og moderen inden seks  

 måneder efter barnets fødsel skal kunne rejse faderskabssag for  

 statsamtet.
 Registreres en samlevende mand ikke som far, skal  

 statsamtet efter udvalgets opfattelse have oplysning herom, således at  

 statsamtet selv kan rejse faderskabssag.
 Om udvalgets overvejelser henvises i øvrigt til  

 betænkningen, side 34 ff. og 209 ff.
2.4.3. Justitsministeriets overvejelser Af de grunde, som Børnelovsudvalget har  

 anført, er Justitsministeriet enig i, at der er behov for at tage  

 reglerne om faderskab til børn født af ugifte forældre op  

 til overvejelse.
Justitsministeriet er således enig i, at de  

 gældende forskelle - ikke mindst under hensyn til det meget  

 betragtelige antal ugifte par, som i dag får børn - kan  

 forekomme utidssvarende.
Det kan f.eks. være vanskeligt at forklare, at  

 der i sådanne i dag helt sædvanlige forhold altid formelt skal  

 rejses faderskabssag i statsamtet, og at moderen i den forbindelse i  

 princippet skal være forpligtet til at afgive oplysninger til en  

 offentlig myndighed om sine seksuelle forhold.
Justitsministeriet er  

 også enig i, at de gældende regler kan opfattes som en  

 »værdidom« over ugifte par i forhold til ægtefæller, som  

 der i dag ikke er holdningsmæssigt belæg for.
 Endvidere er det Justitsministeriets opfattelse, at de  

 værdifulde familiemæssige virkninger, der i ægteskaber er  

 knyttet til pater est-reglen, også med fordel kan gælde for  

 ugifte par.
 På den baggrund er det Justitsministeriets  

 opfattelse, at der bør indføres adgang for ugifte  

 forældre til at få mandens faderskab fastslået ved  

 registrering i forbindelse med barnets fødsel.
En sådan ordning vil efter Justitsministeriets  

 opfattelse ikke give anledning til betænkeligheder.
Det kan næppe  

 antages, at muligheden for registrering i for vidt omfang vil blive udnyttet  

 i tilfælde, hvor der ikke er tale om parternes fælles (genetiske)  

 barn, og det vil under alle omstændigheder være muligt for en  

 anden mand, som i konceptionsperioden har haft seksuelt forhold til moderen,  

 at få prøvet, om det i stedet er ham, der er far til barnet, jf.  

 nærmere pkt. 2.8 nedenfor.
Hertil kommer, at parterne vil have  

 fortrydelsesret, jf. nedenfor, og at adgangen til registrering bl.a. ikke vil  

 gælde i tilfælde, hvor moderen inden for de sidste 10  

 måneder inden barnets fødsel har været gift med en anden  

 mand uden at være separeret.
Som anført af udvalget støder en ordning med  

 en »samlivserklæring« imidlertid på den vanskelighed, at der ikke  

 kan gives en præcis og generel definition på, hvad et  

 samlivsforhold er.
Justitsministeriet er i den forbindelse enig med udvalget  

 i, at der hverken bør stilles krav til samlivsperiodens længde  

 eller om fælles bopæl.
Sådanne krav ville medføre  

 væsentlige afgrænsningsspørgsmål og ville efter  

 Justitsministeriets opfattelse heller ikke ramme det, der i dag må  

 anses for centralt: at lette ordningen for ugifte par, som sammen  

 ønsker at varetage omsorgen og ansvaret for deres barn.
 Justitsministeriet kan på den anførte  

 baggrund tilslutte sig udvalgets forslag om, at vurderingen af, om  

 faderskabet skal kunne registreres i forbindelse med fødslen,  

 gøres fremadrettet med vægten lagt på parternes hensigt om  

 sammen at varetage omsorgen og ansvaret for barnet.
Justitsministeriet finder i den forbindelse ikke, at  

 parterne som foreslået af udvalget skal erklære, at de »lever  

 sammen«.
Et sådant krav - der efter udvalgets forslag reelt er uden  

 selvstændigt indhold - vil efter Justitsministeriets opfattelse kunne  

 give anledning til misforståelser, idet mange formentlig vil opfatte  

 det således, at der stilles krav om f.eks. fælles adresse i et  

 vist tidsrum.
Det centrale er, at parterne påtager sig sammen at  

 varetage omsorgen og ansvaret for barnet, og denne pligt kan efter  

 omstændighederne også opfyldes af par, som opretholder hver sin  

 bopæl.
Også udvalgets forslag om, at parterne skal  

 erklære, at barnet er deres fælles barn, vil efter  

 Justitsministeriets opfattelse kunne misforstås.
Mange vil formentlig,  

 hvad der ikke har været udvalgets hensigt, opfatte dette således,  

 at der skal være tale om parternes fælles genetiske barn.
Det  

 foreslås derfor, at også denne del af erklæringen  

 udgår.
Sammenfattende foreslås det herefter, at en mand i  

 tilfælde, hvor et barn fødes af en ugift kvinde, skal anses som  

 far til barnet, hvis parterne skriftligt erklærer, at de sammen vil  

 varetage omsorgen og ansvaret for barnet.
Der henvises nærmere til  

 lovforslagets § 2, stk. 1, og bemærkningerne til denne  

 bestemmelse.
Med en sådan ordning vil et stort antal anerkendelsessager  

 i statsamterne falde bort.
Justitsministeriet er enig med udvalget i, at den  

 foreslåede ordning ikke bør gælde, hvis moderen inden for  

 de sidste 10 måneder før barnets fødsel har været  

 gift med en anden mand (uden at være separeret), jf. lovforslagets  

 § 2, stk. 2, nr. 1. Ligesom i relation til ægtepar (jf.  

 ovenfor pkt. 2.3.3) har Justitsministeriet ikke medtaget udvalgets forslag  

 om, at registrering heller ikke må finde sted, hvis moderen inden for  

 de sidste 10 måneder før barnets fødsel har levet sammen  

 på fælles bopæl med en anden mand uden at være gift  

 med den pågældende.
Ugifte forældre vil således  

 ligesom ægtepar ikke være afskåret fra at få manden  

 registreret som far i forbindelse med fødslen, selv om moderen inden  

 for de sidste 10 måneder inden barnets fødsel har haft et  

 samlivsforhold med en anden mand.
I givet fald må den tidligere  

 samlever henvises til at rejse faderskabssag efter den foreslåede  

 bestemmelse i § 6.
Det foreslås endvidere, at manden ikke må  

 registreres som far, hvis parterne eller en af dem på tidspunktet for  

 erklæringen er umyndig, jf. lovforslagets § 2, stk. 2, nr. 2.  

 Det samme bør efter Justitsministeriets opfattelse gælde,  

 såfremt en eller begge parter er under værgemål.
I  

 sådanne tilfælde er det efter Justitsministeriets opfattelse  

 rimeligt, at faderskabsspørgsmålet - uanset hvilken form for  

 værgemål der er tale om - afgøres under mere grundige  

 forhold, end proceduren efter § 2 giver mulighed for.
Justitsministeriet kan endelig tiltræde udvalgets  

 forslag om, at en mands faderskab også skal kunne registreres i  

 forbindelse med barnets fødsel på grundlag af en anerkendelse af  

 faderskabet ved statsamtet før barnets fødsel.
En sådan  

 registrering kan efter lovforslagets § 3 bl.a. ske ved, at  

 forældrene over for statsamtet afgiver en tilsvarende erklæring,  

 jf. § 14, stk. 1, som derefter sammen med fødselspapirerne  

 kan danne grundlag for en registrering af faderskabet, når barnet er  

 født.
Som anført af udvalget bør også par, som  

 allerede før fødslen ønsker at få bragt  

 spørgsmålet om faderskab i orden, kunne få dette  

 registreret i forbindelse med fødslen.
 De nærmere regler om fremgangsmåden ved  

 anmeldelse og registrering af en ugift mand som far vil blive fastsat  

 administrativt i medfør af bemyndigelsesbestemmelsen i lovforslagets  

 § 33.
 Justitsministeriet er endelig enig med udvalget i, at hver  

 af parterne, når registrering er sket, ligesom ægtefæller  

 bør kunne rejse faderskabssag inden seks måneder efter barnets  

 fødsel, jf. lovforslagets § 5. Rejses der faderskabssag, anses  

 den registrerede mand som far, indtil andet måtte følge af  

 sagen.
2.5. Faderskab til ugifte enlige kvinders børn 2.5.1. Gældende ret Som anført ovenfor under pkt. 2.4.1 sondrer  

 børneloven ikke mellem børn født af ugifte mødre,  

 som lever i et samlivsforhold, og børn født af ugifte enlige  

 mødre.
Sager om faderskab til børn født af ugifte  

 enlige mødre skal derfor behandles efter de almindelige regler om  

 børn uden for ægteskab.
Der henvises til pkt. 2.4.1.
2.5.2. Børnelovsudvalgets overvejelser Børnelovsudvalget har peget på, at  

 behandlingen af de ca. 3.500 årlige sager om faderskab til ugifte  

 enlige kvinders børn bør tilrettelægges mere sikkert.  

 Udvalget foreslår derfor, at statsamtet altid skal have meddelelse,  

 såfremt ingen registreres som far i forbindelse med fødslen, og  

 at statsamtet da selv skal rejse sag.
Efter udvalgets opfattelse bør  

 kompetencefordelingen mellem statsamterne og retterne tilrettelægges  

 således, at sagen kan afsluttes ved anerkendelse for statsamtet, hvis  

 der efter optagelse af retsgenetisk bevis ikke er tvivl om, hvem der er  

 barnets far.
Dette hænger sammen med udvalgets almindelige synspunkt  

 om, at det så vidt muligt kun skal være sager med egentlige  

 tvister m.v., der indbringes for retten.
 I øvrigt har udvalget navnlig koncentreret sig om  

 spørgsmålet om, hvorvidt der - som det foreslås for ugifte  

 samlevende, jf. ovenfor pkt. 2.4 - bør åbnes mulighed for, at  

 ugifte enlige kvinder sammen med en mand, der ønsker at anerkende  

 faderskabet, kan få faderskabet registreret allerede i forbindelse med  

 fødslen.
Udvalget foreslår ikke en sådan regel  

 indført og peger i den forbindelse bl.a. på, at den i givet fald  

 formentlig ville få yderst ringe praktisk betydning.
Det anføres  

 endvidere, at adgangen til registrering af faderskab for ugifte samlevende  

 par hviler på en forudsætning om, at parterne sammen vil varetage  

 omsorgen og ansvaret for barnet.
Noget sådant vil typisk ikke  

 gælde i tilfælde, hvor moderen er - og fortsat forventes at  

 være - enlig.
Her foreligger efter udvalgets opfattelse netop ikke det  

 ægteskabslignende forhold, der berettiger til faderskabsmæssig  

 ligestilling med et egentligt ægteskab.
Endelig har udvalget bl.a. peget på, at en  

 faderskabssag - herunder eventuelt med retsgenetiske undersøgelser - i  

 disse tilfælde er bedst egnet til at skabe stabilitet om barnets  

 forhold.
Udvalget har herunder anført, at den pågældende  

 mand i forbindelse med en faderskabssag vil have mulighed for at anerkende  

 faderskabet efter den foreslåede bestemmelse i § 13, stk. 2  

 (lovforslagets § 14, stk. 2).
 Om udvalgets overvejelser henvises i øvrigt til  

 betænkningen, side 38 ff. og 216 ff.
2.5.3. Justitsministeriets overvejelser Som anført ovenfor under pkt. 2.4.3 finder  

 Justitsministeriet, at adgangen til at få faderskabet registreret i  

 forbindelse med fødslen bør omfatte alle ugifte par, der  

 erklærer sammen at ville varetage omsorgen og ansvaret for barnet.
Justitsministeriet er derimod enig med  

 Børnelovsudvalget i, at der i tilfælde, hvor moderen er ugift,  

 og hvor faderskabet ikke i forbindelse med fødslen kan registreres  

 på grundlag af en sådan erklæring, bør rejses  

 faderskabssag ved statsamtet.
En egentlig faderskabssag må i disse  

 tilfælde antages at være bedst egnet til afklaring af  

 faderskabsspørgsmålet og dermed til at skabe den fornødne  

 stabilitet om barnets forhold.
 Det forslås derfor i § 7, stk. 1, at  

 faderskabssag i alle tilfælde skal rejses af statsamtet, såfremt  

 der ikke er sket registrering efter §§ 1-3, og faderskabssag ikke er  

 rejst af andre.
2.6. Kompetencefordelingen mellem domstolene og statsamterne 2.6.1. Gældende ret Efter gældende ret skal sager om faderskab til  

 børn født uden for ægteskab behandles i statsamtet.
 Sager om faderskab til ægtebørn rejses  

 derimod umiddelbart ved domstolene.
Kan en faderskabsssag om børn uden for  

 ægteskab ikke afsluttes ved anerkendelse over for statsamtet, f.eks.  

 fordi den opgivne fadermulighed ikke ønsker at anerkende faderskabet,  

 eller fordi moderen i konceptionsperioden har haft samleje med flere  

 mænd, indbringes sagen for retten.
Der kan her - i modsætning til  

 i statsamtet - iværksættes retsgenetiske  

 undersøgelser.
 Om gældende ret i øvrigt henvises til pkt.  

 2.3.1 og 2.4.1 ovenfor.
2.6.2. Børnelovsudvalgets overvejelser Ved sine overvejelser om den fremtidige  

 kompetencefordeling mellem statsamterne og domstolene har  

 Børnelovsudvalget taget udgangspunkt i, at det med de retsgenetiske  

 muligheder, der foreligger i dag, med en bevismæssig vægt af  

 10.000 til 1 (eller eventuelt 100.000 til 1) kan fastslås, om en  

 bestemt mand er eller ikke er barnets far.
Udvalget finder på den baggrund, at den  

 gældende kompetencefordeling mellem statsamterne og domstolene ikke er  

 hensigtsmæssig.
Udvalget har herunder også peget på, at  

 forestillingerne om, at ægtebarnsstatus er så værdifuld for  

 et barn, at den kun bør kunne anfægtes ved domstolene, ikke  

 længere er tidssvarende.
De tidligere meget væsentlige retlige  

 forskelle mellem ægtebørn og børn født uden for  

 ægteskab er nu stort set fjernet i lovgivningen, og efter udvalgets  

 opfattelse bør også de uligheder, der følger af de  

 gældende kompetenceregler i børneloven, så vidt muligt  

 fjernes.
 Udvalget har derfor fundet, at kompetencereglerne ikke  

 bør bygge på en principiel sondring mellem ægtebørn  

 og børn født uden for ægteskab, men alene på  

 retlige og praktiske realiteter.
 På den baggrund foreslår udvalget, at alle  

 egentlige faderskabssager skal begynde ved statsamtet og ikke ved domstolene.  

 Derved opnås efter udvalgets opfattelse bl.a., at statsamtet kan  

 tilvejebringe de nødvendige oplysninger, at alle ukomplicerede sager  

 kan afsluttes hurtigt ved skriftlig eller mundtlig anerkendelse for  

 statsamtet, at der med parternes tiltrædelse kan indhentes retsgenetisk  

 bevis med deraf følgende mulighed for anerkendelse af faderskabet, og  

 at muligheden for en hurtig og uformel afslutning af sagen dermed i det hele  

 forbedres betydeligt.
 Efter udvalgets opfattelse bør en sag herefter kun  

 indbringes for retten, hvis den ikke kan afsluttes i mindelighed ved  

 statsamtet, navnlig fordi ingen faderskabsmulighed er oplyst,  

 faderskabsmulighederne er udelukket ved retsgenetisk bevis, parterne er  

 uenige om, hvorvidt der har været seksuelt forhold i  

 konceptionsperioden og ikke vil medvirke til retsgenetiske  

 undersøgelser, parterne ikke vil acceptere udfaldet af retsgenetiske  

 undersøgelser, sådanne undersøgelser ikke har kunnet  

 foretages, eller der i øvrigt foreligger en sådan tvivl eller  

 usikkerhed, at sagen ikke bør afsluttes ved anerkendelse for  

 statsamtet.
Med hensyn til behandlingen af faderskabssager ved retten  

 er det udvalgets opfattelse, at sagen, hvis den er indbragt for retten,  

 bør færdigbehandles dér, selv om betingelserne for at  

 færdigbehandle den i statsamtet (på ny) måtte komme til at  

 foreligge.
Parterne bør således efter udvalgets opfattelse ikke  

 udsættes for, at sagen mere end én gang overføres fra en  

 myndighed til en anden.
Efter udvalgets opfattelse bør statsamtet dog  

 kunne anmode retten om at give en part, der ikke frivilligt giver møde  

 i statsamtet eller medvirker ved retsgenetiske undersøgelser,  

 pålæg herom.
Udvalget har i den forbindelse peget på, at  

 mere end 500 sager om året i dag indbringes for retten alene på  

 grund af en parts udeblivelse fra indkaldelse til møde i  

 statsamtet.
Når sagen er indbragt for retten, skal retten efter  

 udvalgets opfattelse foranstalte retsgenetiske undersøgelser i det  

 omfang, det må anses for nødvendigt.
Sagen skal efter udvalgets  

 opfattelse kunne afsluttes ved anerkendelse for retten.
Er dette ikke muligt,  

 skal retten afsige dom.
Kan ingen dømmes som far, skal retten efter  

 udvalgets opfattelse hæve sagen.
 Om udvalgets overvejelser henvises i øvrigt til  

 betænkningen, side 40 ff.
2.6.3. Justitsministeriets overvejelser Justitsministeriet er enig med Børnelovsudvalget i,  

 at der er behov for en revision af den gældende kompetencefordeling  

 mellem statsamterne og domstolene i faderskabssager.
Der er herved navnlig lagt vægt på, at det med  

 de nye retsgenetiske muligheder må antages i meget vidt omfang at  

 være muligt at afslutte faderskabssager ved anerkendelse.
Sådanne  

 anerkendelsessager vil ud fra en række hensyn bedre kunne behandles i  

 statsamterne end ved domstolene.
Justitsministeriet er herunder enig med  

 udvalget i, at statsamterne fremover - med parternes tiltrædelse -  

 bør kunne iværksætte retsgenetiske undersøgelser,  

 jf. den foreslåede bestemmelse i § 11.
 Endvidere har Justitsministeriet ligesom udvalget lagt  

 vægt på, at de gældende kompetenceregler - hvorefter  

 ægtebørnssager behandles ved domstolene, mens sager om  

 børn uden for ægteskab som udgangspunkt behandles ved  

 statsamterne - kan ses som udtryk for en principiel forskelsbehandling mellem  

 de nævnte børn, som der ikke er grundlag for at opretholde, jf.  

 herved også pkt. 2.4.3 ovenfor.
 Bl.a. på den baggrund kan Justitsministeriet  

 tiltræde udvalgets forslag om, at alle faderskabssager fremover  

 begynder i statsamterne, jf. de foreslåede bestemmelser i §§ 7 og  

 15. En sådan ordning vil også være egnet til at sikre, at  

 en række faderskabssager kan løses på en hurtigere og mere  

 uformel måde end i dag.
Efter Justitsministeriets opfattelse må det på  

 den anden side fastholdes, at statsamtets kompetence skal være  

 forbeholdt sager, hvor det ikke giver anledning til  

 retssikkerhedsmæssige betænkeligheder, at de behandles og  

 afsluttes uden for retssystemet.
Fastslåelse af faderskab er noget helt  

 afgørende for alle implicerede parter og bør derfor  

 henlægges til domstolene i alle tilfælde, hvor sagernes karakter  

 og omstændighederne i øvrigt taler for det.
På den baggrund foreslås det i § 13, at  

 statsamtet bl.a. skal indbringe sagen for retten, hvis en af sagens parter  

 anmoder om det, statsamtet finder det betænkeligt at fortsætte  

 behandlingen af sagen, eller sagen i øvrigt ikke kan afsluttes ved  

 anerkendelse eller henlæggelse ved statsamtet.
Bestemmelsen er udtryk  

 for det generelle princip, at en sag skal indbringes for domstolene, hvis  

 blot en af sagens parter anmoder om det, eller hvis sagen af anden grund ikke  

 er så enkel, at den bør behandles i statsamtet.
Justitsministeriet er endvidere enig i, at en  

 faderskabssag, når den er indbragt for retten, i alle tilfælde  

 bør færdigbehandles dér.
Justitsministeriet har i den  

 forbindelse ikke medtaget udvalgets forslag om, at retten skal kunne  

 pålægge en part at møde i statsamtet eller at medvirke ved  

 retsgenetiske undersøgelser ved statsamtet.
I sådanne sager  

 foreligger der - som også påpeget af Den Danske Dommerforening i  

 et høringssvar over betænkningen - en sådan usikkerhed med  

 hensyn til parternes vilje til at afslutte sagen i mindelighed, at sagen  

 bør henvises til domstolene.
Ud fra samme synspunkt har  

 Justitsministeriet ikke medtaget bestemmelsen i betænkningsudkastets  

 § 17, stk. 2, hvorefter retten - mens sagen verserer i statsamtet -  

 skulle kunne træffe bestemmelse om særlig bevissikring.
 Justitsministeriet kan tiltræde udvalgets  

 øvrige synspunkter.
2.7. Moderens oplysningspligt 2.7.1. Gældende ret Efter børnelovens § 10, stk. 1, skal  

 moderen til et barn uden for ægteskab inden en måned efter  

 barnets fødsel over for kommunen, amtskommunen eller statsamtet  

 opgive, hvem der er eller kan være barnets far.
Efter bestemmelsens stk. 2 kan statsamtet dog fritage  

 moderen for oplysningspligt, medmindre det må anses for stridende mod  

 barnets tarv, at faderskabet ikke oplyses.
Om denne fritagelsesmulighed  

 anføres i Justitsministeriets cirkulære nr. 194 af 28. oktober  

 1963, at der bl.a. bør gives fritagelse, hvis der foreligger en  

 kønsfrihedsforbrydelse, hvis faderen er berygtet på grund af sin  

 livsførelse, eller hvis andre særlige grunde taler for det, og  

 det sandsynliggøres, at moderen på betryggende måde selv  

 kan tage sig af barnet under dets opvækst.
Praksis efter bestemmelsen har været liberal.  

 Fritagelse er således i almindelighed meddelt i tilfælde, hvor  

 moderen er fyldt 25 år, og hendes økonomiske og sociale forhold  

 er rimelige.
Er moderen under 25 år, er fritagelse i almindelighed kun  

 meddelt, såfremt hendes sociale forhold er særligt gode.
Praksis  

 vedrørende kvinder over 25 år er dog i de seneste år  

 strammet noget op, således at der normalt ikke meddeles fritagelse,  

 uden at moderen har været søgt motiveret til at give  

 oplysningerne.
Fastholder moderen herefter fortsat, at hun ikke vil give  

 oplysninger, fritages hun efter de nævnte retningslinier.
Sanktionen over for en mor, der ikke vil give oplysning om  

 faderskabsmulighederne, er bøde, jf. lovens § 20. I praksis  

 udmåles bøden i almindelighed i størrelsesordenen  

 500-2.000 kr.
Moderens nægtelse af at give oplysning har ikke  

 socialretlige konsekvenser, heller ikke for så vidt angår retten  

 til børnetilskud.
Det fremgår af de statistiske undersøgelser,  

 som Børnelovsudvalget har foretaget, at der meddeles fritagelse i  

 omkring 100 sager om året.
I omkring 50 sager om året sendes  

 sagen til politiet med henblik på udfærdigelse af  

 bødeforelæg.
Indbringes en faderskabssag for domstolene, er moderen  

 altid forpligtet til at afgive forklaring om, hvem hun har haft samleje med i  

 konceptionsperioden, jf. retsplejelovens § 456 i, stk. 2.  

 Nægter hun at udtale sig, finder de almindelige vidnesanktionsregler  

 anvendelse, jf. § 456 l.
Disse sanktioner anvendes i praksis  

 lempeligt.
Det anførte tager sigte på ugifte  

 mødre.
For gifte mødre gælder efter retsplejelovens  

 § 456 a, stk. 2, bl.a., at moderen ikke har oplysningspligt, hvis  

 barnet er ægtebarn efter børnelovens § 2, stk. 1, og  

 faderskabssagen anlægges af ægtemanden.
 Om gældende ret henvises i øvrigt til  

 betænkningen, side 100 ff.
2.7.2. Børnelovsudvalgets overvejelser For at sikre, at et barn så vidt muligt får en  

 far, har Børnelovsudvalget foreslået, at moderen over for  

 statsamtet skal have pligt til at oplyse, hvem der er eller kan være  

 barnets far.
Udvalget har samtidig foreslået visse  

 begrænsninger i oplysningspligten.
Er moderen gift, eller lever hun i  

 et parforhold, skal pligten således efter udvalgets opfattelse  

 først indtræde, hvis det fastslås, at  

 ægtefællen eller samleveren ikke er barnets far.
Udvalget har  

 herved lagt vægt på, at en ægtemand eller samlever ellers -  

 ved at rejse faderskabssag - ville have mulighed for at få moderen  

 afhørt under vidneansvar i retten om spørgsmål  

 vedrørende utroskab m.v.
Udvalget har overvejet, hvilken nærmere karakter  

 moderens oplysningspligt over for statsamtet bør have.
Udvalget finder  

 i den forbindelse, at den gældende ordning, hvorefter moderen kan  

 straffes med bøde, ikke er hensigtsmæssig.
Udvalget finder  

 heller ikke, at der bør være knyttet socialretlige konsekvenser  

 til en manglende opfyldelse af oplysningspligten.
Målet må efter  

 udvalgets opfattelse i stedet være at motivere moderen til frivilligt  

 at give oplysningerne.
På den baggrund foreslår udvalget, at en mor,  

 der ikke umiddelbart vil give de omhandlede oplysninger, skal indkaldes til  

 et møde i statsamtet, hvor hun af særligt sagkyndige  

 gøres bekendt med, hvilken betydning hendes nægtelse senere vil  

 kunne få for barnet.
Moderen skal derved motiveres til frivilligt at  

 give oplysningerne.
Hun skal efter udvalgets opfattelse forinden være  

 orienteret om, at en mand ikke kan blive barnets far, hvis afgørende  

 hensyn taler imod det.
Udvalget foreslår i den forbindelse, at der  

 etableres en ordning, hvorefter moderens oplysninger kan afgives i  

 fortrolighed, således at disse kun kan indgå i statsamtets senere  

 sagsbehandling, hvis hun giver samtykke til det.
Udvalget anfører i  

 den forbindelse, at en tilsvarende ordning gælder i sager om  

 forældremyndighed og samvær, jf. § 19 i  

 bekendtgørelse nr. 994 af 14. december 1995 om forældremyndighed  

 og samvær.
Møder moderen ikke, eller fastholder hun sin  

 nægtelse, skal statsamtet efter udvalgets opfattelse indbringe sagen  

 for retten, såfremt statsamtet har det indtryk, at moderen ikke har  

 givet alle de oplysninger, hun har kendskab til.
Har statsamtet derimod det  

 indtryk, at hun har givet alle oplysninger, som hun har kendskab til, kan  

 sagen efter udvalgets opfattelse henlægges af statsamtet.
 Efter at sagen er indbragt for domstolene, skal moderen  

 efter udvalgets opfattelse efter de almindelige vidneregler afgive forklaring  

 om faderskabsmulighederne.
 Om udvalgets overvejelser henvises i øvrigt til  

 betænkningen, side 46 f.
2.7.3. Justitsministeriets overvejelser Justitsministeriet er enig med Børnelovsudvalget i,  

 at moderen som udgangspunkt over for statsamtet skal oplyse, hvem der er  

 eller kan være barnets far.
Hovedreglen herom findes i lovforslagets  

 § 8, stk. 1.
Justitsministeriet er endvidere enig i, at der - af hensyn  

 til beskyttelse af moderen - bør være visse begrænsninger  

 i det anførte udgangspunkt.
Disse begrænsninger bør efter  

 Justitsministeriets opfattelse ikke som i dag bero på statsamtets  

 skøn, men på regler i selve loven.
 Det foreslås derfor i § 8, stk. 2, at  

 oplysningspligten i tilfælde, hvor faderskab er registreret efter  

 §§ 1 eller 2 eller efter § 3, jf. § 14, stk. 1, eller  

 hvor der efter barnets fødsel er sket anerkendelse efter § 14,  

 stk. 1, kun gælder, hvis det fastslås eller må anses  

 for væsentligt bestyrket, at den mand, der er registreret som far, ikke  

 er barnets far.
 Endvidere foreslås det, at der ikke er  

 oplysningspligt, hvis parterne ønsker at anerkende faderskabet efter  

 reglen i § 14, stk. 1. Der henvises nærmere til denne  

 bestemmelse og bemærkningerne hertil.
Lovforslaget indeholder ikke en bestemmelse svarende til  

 den gældende lovs § 10, stk. 2, om fritagelse for  

 oplysningspligt, og den foreslåede bestemmelse i § 8, stk. 2,  

 gør således udtømmende op med, i hvilke tilfælde  

 moderen ikke skal give oplysninger om sine seksuelle forhold.
Hensynet til  

 moderen i situationer, hvor graviditeten f.eks. skyldes en  

 sædelighedsforbrydelse, varetages i stedet af den foreslåede  

 bestemmelse i § 10, hvorefter en mand ikke kan blive barnets far, hvis  

 afgørende hensyn til barnet taler imod det.
Om denne bestemmelse  

 henvises til pkt. 2.9 nedenfor.
Sammenfattende indebærer den foreslåede  

 ordning bl.a. en stramning af ugifte mødres oplysningspligt i forhold  

 til gældende praksis.
Det bemærkes i den forbindelse, at  

 Justitsministeriet løbende har overvejet administrativt at  

 skærpe praksis.
Justitsministeriet har imidlertid fundet, at en  

 afklaring af spørgsmålet burde ske i forbindelse med en samlet  

 lovmæssig stillingtagen til reglerne om faderskab.
Justitsministeriet er enig med udvalget i, at moderens  

 manglende opfyldelse af sin oplysningspligt ikke bør sanktioneres med  

 straf.
De grunde, der typisk vil ligge bag, at en mor ikke ønsker at  

 give oplysning om faderskabsmulighederne, er af en sådan karakter, at  

 løsningen efter Justitsministeriets opfattelse ikke er at straffe den  

 pågældende, men derimod gennem rådgivning og vejledning om,  

 hvilken betydning det vil kunne have for hende og barnet, at der ikke kan  

 findes en far, at motivere moderen til frivilligt at give oplysningerne.
Det foreslås derfor i § 8, stk. 3, at  

 moderen i givet fald skal indkaldes til et møde i statsamtet.  

 Justitsministeriet finder på den anden side ikke, at der er grundlag  

 for at etablere en særlig fortrolighedsordning som foreslået af  

 udvalget.
Giver moderen under eller efter det nævnte møde  

 oplysninger om faderskabsmulighederne, vil disse oplysninger således  

 kunne indgå i faderskabssagen.
Udebliver moderen efter flere indkaldelser fra  

 mødet, eller skønner statsamtet, at hun tilbageholder  

 oplysninger om faderskabsmulighederne, bør statsamtet indbringe sagen  

 for retten.
Her finder de almindelige vidneregler m.v. anvendelse, jf. den  

 foreslåede bestemmelse i § 16 og bemærkningerne hertil.
2.8. Faderens ret til at få sit faderskab fastslået 2.8.1. Gældende ret Efter de gældende regler bliver en ægtemand i  

 de fleste tilfælde uden videre far til de børn, som hustruen  

 føder, jf. børnelovens §§ 2 og 3 og ovenfor pkt.  

 2.3.1.
 Efter lovens § 5, stk. 1, kan sag om faderskab  

 til børn som omtalt i lovens §§ 2-3 rejses af ægtemanden,  

 moderen, barnet eller en for barnet beskikket værge.
Angivelsen af, hvem der kan rejse faderskabssag  

 vedrørende ægtebørn, er udtømmende.
Andre  

 mænd, der har haft seksuelt forhold til moderen i den periode, hvor hun  

 blev gravid, kan således ikke anfægte ægtemandens  

 faderskab.
Sådanne mænd kan kun få dom for deres faderskab,  

 hvis de inddrages i en sag, der allerede er rejst af de ovenfor nævnte  

 personer.
 Efter lovens § 12 kan faderskabssag til børn  

 uden for ægteskab rejses af moderen, barnet eller dettes værge  

 eller en af de personer og institutioner, der nævnes i § 18,  

 stk. 2 (dvs. den, der afholder udgifterne ved barnets forsørgelse  

 m.v.). Heller ikke her har mænd, der i konceptionsperioden har haft  

 seksuelt forhold til moderen, således adgang til at få  

 faderskabsspørgsmålet prøvet.
Statsamtet kan ikke selv undersøge, hvem moderen  

 har haft samleje med i konceptionsperioden.
Oplyser moderen ingen  

 faderskabsmulighed, bliver barnet derfor faderløst.
Verserer faderskabssagen allerede for retten, vil en mand,  

 der har kendskab til sagen, eventuelt kunne inddrages ved over for retten at  

 oplyse, at han har haft seksuelt forhold til moderen i konceptionsperioden,  

 jf. retsplejelovens § 456 h, stk. 1, 2. pkt.
Efter denne  

 bestemmelse skal enhver, der efter de i sagen fremkomne oplysninger kan have  

 besvangret moderen, af retten inddrages under sagen som sagsøgt.
Der  

 ses ikke at foreligge trykt retspraksis om spørgsmålet.
 Om gældende ret henvises i øvrigt til  

 betænkningen, side 47.
2.8.2. Børnelovsudvalgets overvejelser Børnelovsudvalget har fundet, at en mand, som har  

 været gift med moderen i den periode, hvor hun blev gravid, eller som  

 senere har indgået ægteskab med hende, fortsat bør have  

 ret til at få fastslået, om han er barnets far.
Det  

 foreslås derfor, at den gældende søgsmålsret for  

 ægtemænd videreføres.
Med hensyn til mænd, som uden at være gift med  

 moderen har levet sammen med hende i den periode, hvor hun blev gravid, eller  

 lever sammen med hende på fødselstidspunktet, foreslår  

 udvalget, at disse mænd fremover skal have ret til at få  

 prøvet, om de er barnets far.
Udvalget har i den forbindelse  

 anført, at det forhold, at en sådan ret ikke allerede findes,  

 først og fremmest skyldes, at der på tidspunktet for den  

 gældende lovs gennemførelse næsten ikke fødtes  

 børn i samlivsforhold, og at faderen til en ugift enlig kvindes barn  

 erfaringsmæssigt har søgt at undgå at få faderskabet  

 fastslået.
 Udvalget har imidlertid fundet at måtte konstatere,  

 at tiden er løbet fra de forestillinger, som den gældende  

 ordning hviler på.
 På den baggrund er det udvalgets opfattelse, at en  

 mand, som inden for de sidste 10 måneder før barnets  

 fødsel har levet sammen med moderen på fælles bopæl,  

 skal have meddelelse om, at barnet er født, og om hans ret til at  

 søge sit faderskab fastslået.
 Udvalget har endvidere overvejet, om også andre  

 mænd end ægtemænd og samlevere bør tillægges  

 ret til at få prøvet, om de er barnets far.
Efter udvalgets opfattelse kan en sådan ret i givet  

 fald kun forventes at få yderst beskeden praktisk betydning.
Den, der  

 har haft seksuelt forhold til moderen i den periode, hvor hun blev gravid,  

 uden at være gift med hende eller leve sammen med hende, vil  

 således efter udvalgets opfattelse erfaringsmæssigt normalt  

 prøve at undgå faderskabet og den deraf følgende  

 bidragspligt.
 Udvalget har imidlertid ikke ment at kunne udelukke, at  

 der i givet fald vil blive rejst enkelte sager.
Udvalget har for det første peget på, at  

 hensynet til, at et barn får to forældre, i tilfælde, hvor  

 moderen ikke har villet give oplysning om faderskabsmulighederne, bør  

 føre til, at der tillægges den pågældende ret til at  

 få prøvet faderskabsspørgsmålet.
I modsat fald vil  

 barnet blive faderløst.
 Med hensyn til tilfælde, hvor alternativet er, at en  

 anden mand bliver barnets far, kan der efter udvalgets opfattelse peges  

 på en række synspunkter såvel for som imod, at der  

 tillægges den pågældende ret til at få prøvet  

 faderskabsspørgsmålet.
Til støtte for en sådan ret har udvalget  

 bl.a. peget på hensynet til barnets ret til at kende sit ophav,  

 på at en fastslåelse af faderskab kan være egnet til at  

 skabe stabilitet om barnets forhold, og på at den, der har »afgivet  

 sine gener«, bør have ret til at få fastslået, om han er  

 far, og til socialt samvær med sit afkom.
Udvalget har endvidere peget  

 på, at det ikke vil være muligt at opstille praktikable  

 afgrænsninger mellem de tilfælde, hvor der skal være en  

 søgsmålsret, og de tilfælde, som skal undtages, medmindre  

 der opstilles så rummelige skønselementer, at afgørelsen  

 i realiteten overlades til den enkelte dommer.
 Heroverfor står efter udvalgets opfattelse bl.a., at  

 det vil kunne være ødelæggende for den  

 pågældende kvindes ægteskab eller samlivsforhold, hvis  

 tredjemand skal have prøvet, om han er barnets far, at den, der alene  

 har haft et enkelt eller nogle få tilfældige forhold til moderen,  

 ikke kan have en berettiget forventning om at kunne blive barnets far, og at  

 en generel ret til at få prøvet spørgsmålet om  

 faderskab vil kunne anvendes i chikaneøjemed.
Over for disse modhensyn har udvalget bl.a. anført,  

 at den ægtemand, der har haft et forhold til en anden kvinde, efter de  

 gældende regler ikke er beskyttet mod at blive inddraget i en  

 faderskabssag, og at mænd og kvinder bør ligestilles i dette  

 spørgsmål.
Med hensyn til chikanespørgsmålet har  

 udvalget peget på, at mænd, der har haft et forhold til den  

 pågældende kvinde, under alle omstændigheder vil kunne give  

 oplysning herom til hendes ægtefælle eller samlever.
 Udvalget har efter en samlet afvejning fundet, at der  

 bør indføres en generel ret for mænd, der i  

 konceptionsperioden har haft seksuelt forhold til moderen, til at få  

 prøvet faderskabsspørgsmålet, og at denne ret kun  

 bør begrænses i tilfælde, hvor afgørende hensyn  

 taler imod, at den pågældende mand kan blive barnets far.
 Om udvalgets overvejelser henvises i øvrigt til  

 betænkningen, side 48 ff.
2.8.3. Justitsministeriets overvejelser Justitsministeriet er enig med Børnelovsudvalget i,  

 at ægtemænd fortsat bør have ret til at få  

 prøvet spørgsmålet om faderskab til  

 ægtefællens børn, og at det samme bør gælde  

 for mænd, der samlever med moderen uden at være gift med  

 hende.
Særligt med hensyn til samlevere bemærkes, at  

 en ret til at få prøvet faderskabsspørgsmålet  

 må anses for naturlig i lyset af lovforslagets almindelige princip om  

 ligestilling af gifte og ugifte samlevende.
Også under hensyn til  

 antallet af børn, som i dag fødes i samlivsforhold, finder  

 Justitsministeriet det rigtigt, at mænd i sådanne forhold  

 får samme ret som ægtemænd.
Som udvalget peger på,  

 må det forhold, at en sådan ret ikke allerede findes i dag, i  

 væsentlig grad tilskrives, at der på tidspunktet for den  

 gældende lovs gennemførelse (1960) kun i mere begrænset  

 omfang blev født børn uden for ægteskab.
Gældende  

 ret fører således til, at moderen i princippet f.eks. kan  

 forhindre en fast og mangeårig samlever i at få fastslået  

 faderskabet til hans barn.
 Det er derimod efter Justitsministeriets opfattelse et  

 spørgsmål, om mænds ret til at få prøvet  

 faderskabsspørgsmål også bør gælde i  

 tilfælde, hvor der hverken foreligger ægteskab eller  

 samlivsforhold mellem moderen og den pågældende mand.
Det kan anføres, at spørgsmålet for en  

 praktisk betragtning må antages at være af begrænset  

 betydning.
At en mand, som ikke er gift eller lever sammen med moderen, i  

 strid med, hvad moderen ønsker, skulle anmode om at få  

 fastslået sit faderskab med deraf følgende  

 forsørgelsespligt m.v., kan - som også anført af udvalget  

 - næppe antages at være særligt ofte forekommende.
Justitsministeriet er for så vidt enig i de  

 argumenter, som udvalget anfører til støtte for, at de omtalte  

 mænd ikke bør kunne rejse faderskabssag.
Det er imidlertid  

 samtidig Justitsministeriets opfattelse, at de hensyn, som udvalget  

 anfører imod disse argumenter, må anses for meget  

 væsentlige.
Det må således bl.a. fremhæves, at en  

 mand, som har haft et forhold til en anden kvinde, efter de gældende  

 regler uden videre kan blive inddraget i en faderskabssag, såfremt  

 moderen opgiver ham som faderskabsmulighed.
Det er i den forbindelse uden  

 betydning, om der f.eks. alene har været tale om et enkeltstående  

 forhold, og om den pågældende mand allerede er gift eller lever  

 sammen med en anden kvinde.
At moderen som foreslået af udvalget  

 må tåle, at det i stedet er manden, der ønsker faderskabet  

 fastslået, er ud fra denne betragtning blot en ligestilling mellem  

 mænd og kvinder.
 Det må endvidere bl.a. konstateres, at den, der  

 efter udvalgets forslag måtte rejse faderskabssag i  

 chikaneøjemed, allerede i dag har mulighed for at »bryde ind« i et  

 bestående ægteskab eller samliv ved at oplyse moderens  

 ægtefælle eller samlever om det forhold, som har  

 bestået.
 Hertil kommer, at det, som udvalget peger på, ville  

 være meget vanskeligt at drage en præcis grænse mellem  

 tilfælde, hvor den pågældende mand har haft et sådant  

 samlivsforhold til moderen, at han bør kunne få  

 faderskabsspørgsmålet prøvet, og tilfælde, hvor  

 dette ikke gælder.
 Sammenfattende er Justitsministeriet herefter enig med  

 udvalget i, at mest taler for en generel ret for mænd, som i  

 konceptionsperioden har haft seksuelt forhold til moderen, til at få  

 prøvet faderskabsspørgsmålet, og at denne ret kun  

 bør begrænses i tilfælde, hvor afgørende hensyn  

 taler imod, at den pågældende kan blive barnets far, jf. herom  

 pkt. 2.9 nedenfor.
Afviser moderen, at der har været et seksuelt  

 forhold, må statsamtet indbringe sagen for retten.
Her må  

 spørgsmålet afgøres ved en sædvanlig  

 bevisvurdering, der bl.a. må bero på, om der består eller  

 har bestået et samlivsforhold mellem parterne.
 Der henvises til lovforslagets §§ 6 og 17 og til  

 bemærkningerne til disse bestemmelser.
2.9. Afgørende hensyn taler imod, at en mand kan blive barnets  

 far 2.9.1. Gældende ret Der findes ikke i gældende ret regler om, at en mand  

 ikke kan blive far til et barn, fordi afgørende hensyn til barnet  

 taler imod det.
Derimod findes der regler, som fritager moderen for  

 pligten til at give oplysning om faderskabsmuligheder.
Efter lovens  

 § 10, stk. 2, kan moderen således fritages for  

 oplysningspligt, medmindre det må anses for stridende mod barnets tarv,  

 at faderskabet ikke oplyses.
Bestemmelsen, der bl.a. finder anvendelse i  

 tilfælde, hvor moderen er blevet gravid ved en  

 sædelighedsforbrydelse, er nærmere omtalt ovenfor under pkt.  

 2.7.1.
2.9.2. Børnelovsudvalgets overvejelser Børnelovsudvalget har fundet, at der under hensyn  

 til, at moderens oplysningspligt gøres generel, og at der  

 indføres en generel »søgsmålsret« for mænd, er  

 behov for regler om, hvornår en mand undtagelsesvis ikke kan blive  

 barnets far.
 Efter udvalgets opfattelse bør vægten her  

 lægges på, om manden har begået et strafbart forhold i  

 forbindelse med barnets undfangelse, jf. straffelovens § 210 (incest) og  

 §§ 216-224 (voldtægt og andre kønsfrihedsforbrydelser).
Efter udvalgets opfattelse bør faderskab i  

 incesttilfælde afskæres, uanset om moderen fremsætter  

 begæring om det.
I tilfælde af voldtægt eller andre  

 tilsvarende kønsfrihedsforbrydelser bør afskærelse af  

 faderskab efter udvalgets opfattelse bero på, om moderen ønsker  

 det.
Udvalget har herved lagt vægt på, at der f.eks. i parforhold  

 forekommer tilfælde af voldtægt, hvor samlivet  

 efterfølgende genoptages.
Efter udvalgets opfattelse bør andre strafbare  

 forhold som f.eks. manddrab ikke afskære fra fastslåelse af  

 faderskab.
Udvalget har i den forbindelse peget på, at den  

 omstændighed, at faderskab fastslås, ikke er ensbetydende med, at  

 de forskellige retsvirkninger heraf indtræder i fuldt omfang.
Udvalget  

 anfører som eksempel, at retten til samvær efter § 17,  

 stk. 3, i lov om forældremyndighed og samvær kan  

 nægtes, hvis det er påkrævet af hensyn til barnet.
 Om udvalgets overvejelser henvises i øvrigt  

 nærmere til betænkningen, side 52 ff.
2.9.3. Justitsministeriets overvejelser Justitsministeriet er enig i, at der med den  

 foreslåede ordning - hvorefter moderen pålægges en  

 skærpet oplysningspligt, og mænd, der i konceptionsperioden har  

 haft seksuelt forhold til moderen, tillægges ret til at få  

 prøvet faderskabsspørgsmålet - er behov for regler om, at  

 faderskab i særlige tilfælde kan afskæres.
Endvidere er Justitsministeriet enig i, at afskæring  

 alene bør kunne finde sted, hvor afgørende hensyn til barnet  

 taler for det.
Lovgivningen bør således efter  

 Justitsministeriets opfattelse kun i ganske særlige tilfælde  

 afskære en mand, der genetisk er barnets far, fra at få sit  

 faderskab fastslået.
Justitsministeriet kan på den baggrund  

 tiltræde, at en sådan bestemmelse kun bør finde  

 anvendelse, hvor barnet er undfanget ved et strafbart forhold fra faderens  

 side.
Det må her bl.a. komme i betragtning, hvilken karakter det  

 strafbare forhold har, og hvilken indstilling barnets mor har til  

 spørgsmålet.
Er barnet undfanget ved incest, jf. straffelovens  

 § 210, vil afgørende hensyn formentlig altid tale imod, at den  

 pågældende bliver far til barnet.
 Der henvises i øvrigt til den foreslåede  

 bestemmelse i § 10 og bemærkningerne hertil.
Det må, som anført af udvalget,  

 fremhæves, at den omstændighed, at faderskabet fastslås,  

 ikke er ensbetydende med, at de forskellige retsvirkninger af faderskabet  

 altid vil indtræde fuldt ud.
Samvær kan f.eks. nægtes efter  

 § 17, stk. 3, i lov om forældremyndighed og samvær,  

 hvis dette er påkrævet af hensyn til barnet.
2.10. Socialt og genetisk faderskab 2.10.1. Gældende ret Børneloven indeholder ikke i dag udtrykkelige  

 regler om såkaldt socialt faderskab, jf. om dette begreb ovenfor pkt.  

 2.1.
 I vidt omfang er de gældende regler imidlertid ikke  

 til hinder for, at en mand, som ikke er barnets genetiske far, men som  

 fungerer - eller påtænkes at skulle fungere - som barnets sociale  

 far, også bliver dets retlige far.
 Pater est-reglen i lovens § 2 og navnlig  

 passivitetsreglen i § 3 indebærer således, at  

 ægtefæller kan vælge at lade ægtemanden blive barnets  

 retlige far, selv om en eller begge parter ved eller må gå ud  

 fra, at en anden mand er den genetiske far.
På samme måde har moderen til et barn uden for  

 ægteskab i princippet mulighed for at vedtage faderskabet med en  

 hvilken som helst mand.
Oplyser moderen over for statsamtet, at hun i  

 konceptionsperioden kun har haft samleje med én bestemt mand, og  

 anerkender denne faderskabet, bliver han far til barnet.
Kun hvis statsamtet  

 i særlige tilfælde måtte få mistanke om, at  

 anerkendelsen i givet fald vil ske på et urigtigt grundlag, skal sagen  

 indbringes for retten.
 Den tredjemand, som mener at være barnets genetiske  

 far, har som nærmere omtalt ovenfor under pkt. 2.8.1 ikke i dag  

 mulighed for at få spørgsmålet prøvet.
2.10.2. Børnelovsudvalgets overvejelser Efter Børnelovsudvalgets opfattelse må det  

 antages at forekomme, at gifte eller ugifte samlevende forældre med  

 åbne øjne lader ægtemanden eller samleveren blive barnets  

 retlige far, selv om de ved, at en anden kan være den genetiske far.  

 Udvalget har i den forbindelse peget på, at denne anden mand i praksis  

 kun sjældent vil ønske selv at blive barnets retlige far.
På den baggrund må det efter udvalgets  

 opfattelse overvejes, om den faktiske adgang, som der i dag er til »i det  

 stille« at lade navnlig en ægtemand eller samlever blive retlig far,  

 bør legaliseres, selv i tilfælde, hvor oplysningerne om moderens  

 seksuelle forhold til tredjemand er kommet frem for myndighederne.
En  

 sådan regel må efter udvalgets opfattelse forudsætte dels,  

 at ægtefællen eller samleveren erklærer sammen med moderen  

 at ville varetage omsorgen og ansvaret for barnet, dels at den eller de  

 tredjemænd, der er parter i sagen, tiltræder ikke at blive  

 barnets far.
Udvalget har i princippet fundet en sådan regel  

 ønskelig, fordi det vil kunne være en fordel for barnet, at dets  

 sociale far også er dets retlige far.
Udvalget har således  

 fundet, at en sådan regel vil kunne være gavnlig for barnet i et  

 - formentlig meget beskedent - antal sager.
 Udvalget har i den forbindelse videre overvejet, om den  

 nævnte regel bør være anvendelig, uanset at det ved  

 retsgenetiske undersøgelser er fastslået, at tredjemand er  

 barnets genetiske far.
Til støtte for, at bestemmelsen også - eller  

 eventuelt udelukkende - bør være anvendelig, når  

 retsgenetiske undersøgelser har været foretaget, har udvalget  

 bl.a. peget på, at sådanne undersøgelser i et antal sager  

 vil vise, at det faktisk er ægtemanden eller samleveren, der er barnets  

 far, og at problemet herved vil løse sig selv.
Endvidere har udvalget  

 bl.a. peget på, at ordningen i tilfælde, hvor det er  

 fastslået, at tredjemand er barnets genetiske far, vil svare til en  

 uformel stedbarnsadoption.
 Heroverfor står efter udvalgets opfattelse bl.a., at  

 et socialt faderskab i almindelighed må antages at fungere bedst, hvis  

 den, der fungerer som barnets sociale far, i hvert fald også kan  

 være dets genetiske far.
Udvalget har sammenfattende foreslået, at den  

 skitserede bestemmelse også kan anvendes efter, at der er foretaget  

 retsgenetiske undersøgelser, og uanset hvad udfaldet af disse  

 undersøgelser har været.
Udvalget har samtidig forudsat, at der  

 fra statsamtets eller rettens side ydes parterne indgående vejledning  

 om de hensyn, der kan have betydning for deres valg, og om retsvirkningerne  

 af en anerkendelse.
 Om udvalgets overvejelser henvises i øvrigt til  

 betænkningen, side 56 ff.
2.10.3. Justitsministeriets overvejelser De foreslåede almindelige bestemmelser i §§ 1  

 og 2 om registrering af faderskab i forbindelse med fødslen  

 indebærer, at faderskab vil kunne registreres, uanset om en anden mand  

 er barnets genetiske far.
Den samme adgang eksisterer - i realiteten  

 også for ugifte - i dag, jf. pkt. 2.10.1 ovenfor.
 På den baggrund er Justitsministeriet enig med  

 udvalget i, at en udtrykkelig bestemmelse om anerkendelse for statsamtet,  

 selv hvor det ligger fast, at moderen i konceptionsperioden har haft seksuelt  

 forhold til tredjemand, må anses for hensigtsmæssig.
 Statsamtet har ganske vist ikke i dag mulighed for under  

 sådanne omstændigheder at modtage en anerkendelse, men under  

 hensyn til, at moderen som omtalt blot kan undlade at oplyse, at der er andre  

 faderskabsmuligheder, må det efter Justitsministeriets opfattelse anses  

 for mere rigtigt og betryggende, at en sådan proces kan forløbe  

 i statsamtets regi, bl.a. således at statsamtet kan yde parterne  

 indgående rådgivning og vejledning om retsvirkningerne af deres  

 beslutning, om muligheden for at få foretaget retsgenetiske  

 undersøgelser og om muligheden for at få sagen indbragt for  

 retten.
Som anført af udvalget må en sådan  

 anerkendelse forudsætte, at parterne afgiver en erklæring om, at  

 de sammen vil varetage omsorgen og ansvaret for barnet.
Det må  

 endvidere være en betingelse, at de øvrige mulige fædre  

 tiltræder ikke at blive barnets far.
 Efter Justitsministeriets opfattelse er det et  

 spørgsmål, om adgangen til at anerkende faderskabet også  

 bør gælde i tilfælde, hvor det ved retsgenetiske  

 undersøgelser er fastslået, at den, der vil anerkende,  

ikke er barnets genetiske far.
Justitsministeriet er enig med udvalget i, at der er  

 hensyn, som taler for og imod en sådan ordning.
Justitsministeriet er  

 samtidig enig i, at mest taler for ikke at afskære muligheden for  

 anerkendelse i de omhandlede tilfælde, og at det således  

 overlades til parterne selv at tage stilling til, om man ønsker sagen  

 afsluttet ved anerkendelse.
Justitsministeriet har i den forbindelse bl.a.  

 lagt vægt på, at helt den samme mulighed efter §§ 1 og 2  

 består i forbindelse med fødslen i tilfælde, hvor parterne  

 på anden måde ved eller formoder, at manden ikke er barnets  

 far.
En anerkendelse for statsamtet efter den foreslåede  

 ordning vil - som andre anerkendelser for statsamtet - være  

 foreløbig, idet der efter den almindelige bestemmelse i § 5,  

 stk. 1, vil kunne rejses faderskabssag indtil seks måneder efter  

 barnets fødsel.
Efter udløbet af denne frist vil der bl.a.  

 kunne ske genoptagelse efter § 22, hvis moderen, barnet eller dets  

 værge og faderen eller hans dødsbo i enighed anmoder om det.
I  

 så fald vil den genetiske far også blive retlig far.
 Efter Justitsministeriets opfattelse må det i  

 øvrigt antages, at den foreslåede ordning vil få et meget  

 begrænset anvendelsesområde.
 Der henvises til den foreslåede bestemmelse i  

 § 14, stk. 3, og bemærkningerne hertil.
2.11. Betingelserne for dom til faderskab 2.11.1. Gældende ret Som far til et barn uden for ægteskab anses  

 efter børnelovens § 6, stk. 1, den, der inden for  

 konceptionsperioden har haft samleje med moderen, medmindre der foreligger  

 omstændigheder, som gør det lidet sandsynligt, at han er barnets  

 far.
Har moderen inden for denne periode haft samleje med flere mænd,  

 kan en sagsøgt dog kun anses som far til barnet, såfremt der er  

 væsentlig større sandsynlighed for, at barnet er avlet af ham  

 end af en anden, jf. § 6, stk. 2.
 Det følger af bestemmelsen, at en mand ikke kan  

 dømmes som far, såfremt det ikke kan lægges til grund, at  

 han i konceptionsperioden har haft samleje med moderen.
 Må det derimod lægges til grund, at moderen  

 kun har haft samleje med én mand i konceptionsperioden, skal denne  

 mand dømmes som far til barnet, medmindre der foreligger  

 omstændigheder, som gør det »lidet sandsynligt«, at han er  

 faderen.
En udelukkelse med en bevismæssig vægt  

 på ca. 99,9 pct. imod faderskab vil formentlig altid være  

 tilstrækkelig til ikke at blive dømt som far.
Det må efter  

 retspraksis antages, at »udelukkelsesgrænsen« også kan ligge lidt  

 lavere, formentlig i størrelsesordenen 99,5 % mod 0,5 %.
Må det lægges til grund, at moderen i  

 konceptionsperioden har haft samleje med to eller flere mænd, men er  

 der alene én af disse, hvis faderskab ikke er »lidet sandsynlig«,  

 dømmes den pågældende som far til barnet.
Det er dog en  

 betingelse, at der er væsentlig større sandsynlighed for den  

 pågældende mands faderskab end for den eller de øvrige  

 mænds.
Er flere af mændene ikke »lidet sandsynlige« fædre,  

 kan en af dem kun dømmes, såfremt der er væsentlig  

 større sandsynlighed for, at den pågældende er faderen  

 dels i forhold til de andre, dels i forhold til enhver anden mand, som  

 moderen kan antages at have haft samleje med i konceptionsperioden, men som  

 ikke har været underkastet retsgenetiske undersøgelser m.v.
 Det må antages, at den samlede bevismæssige  

 vægt mellem to mænd i sådanne tilfælde skal  

 være på mindst 95 % for den ene og højst 5 % for den anden  

 for, at domfældelse af den ene kan ske.
Med hensyn til ægtebørn gælder,  

 at der skal et meget stærkt bevis til, for at ægtemanden ikke  

 anses for far til barnet.
Der henvises herom nærmere til pkt. 2.3.1.b  

 ovenfor vedrørende pater est-reglen i lovens § 2,  

 stk. 1.
 Om gældende ret henvises i øvrigt til  

 betænkningen, side 58 f., 88 ff. og 106 ff.
2.11.2. Børnelovsudvalgets overvejelser Børnelovsudvalget har fundet, at de gældende  

 regler om, hvilken sandsynlighed der skal til for at dømme en mand til  

 faderskab, bør sættes i relation til det nye DNA-bevis.
Efter udvalgets opfattelse bør sådant bevis  

 altid søges indhentet i sager, hvor der skal afsiges dom.
Heraf  

 følger efter udvalgets opfattelse, at der altid skal afsiges dom over  

 en mand, såfremt DNA-beviset har udpeget ham som far med en  

 bevismæssig vægt på 10.000 til 1 eller mere.
 Kan retsgenetisk bevis i enkelte tilfælde ikke  

 indhentes, f.eks. fordi manden er død eller forsvundet, må andet  

 bevis efter udvalgets opfattelse tages i brug.
 Udvalget har foreslået, at dette »andet bevis« som  

 hidtil skal kunne bestå i oplysninger om samlejets placering i  

 konceptionsperioden, sterilitetsbevis eller bevis mod, at seksuelt forhold  

 har fundet sted m.v.
 Lægges det til grund, at moderen kun har haft  

 forhold til én ikke undersøgt mand i konceptionsperioden  

 (eventuelt således at andre mænd er blevet udelukket ved  

 retsgenetisk bevis), foreslår udvalget, at denne mand dømmes som  

 far, medmindre det må anses for usandsynligt, at han er barnets far.  

 Beviset mod hans faderskab forudsættes af udvalget i disse  

 tilfælde at skulle være stærkt.
Har moderen i konceptionsperioden haft forhold til flere  

 ikke undersøgte mænd, foreslår udvalget, at en af disse  

 kun kan dømmes, hvis hans faderskab ikke er usandsynligt, og det  

 endvidere er overvejende sandsynligt, at han - og ikke en anden mand - er  

 faderen.
Udvalget forudsætter i den forbindelse, at »overvejende  

 sandsynligt« er udtryk for en bevismæssig vægt i  

 størrelsesordenen 95 % mod 5 % eller mere, som i retspraksis hidtil  

 har været anset for tilstrækkeligt til at dømme en mand  

 efter kriteriet »væsentlig større sandsynlighed« i lovens  

 § 6, stk. 2.
 Endelig har udvalget foreslået, at der skal kunne  

 tages hensyn til, om moderen var gift med eller levede sammen med en af de  

 mænd, som hun har haft seksuelt forhold til i konceptionsperioden.
 Om udvalgets overvejelser henvises i øvrigt til  

 betænkningen, side 59.
2.11.3. Justitsministeriets overvejelser Justitsministeriet er enig med Børnelovsudvalget i,  

 at de gældende bevis- og formodningsregler m.v. i børneloven  

 bør sættes i relation til de nye retsgenetiske muligheder.
 På den baggrund bør der efter  

 Justitsministeriets opfattelse gælde de samme regler for  

 fastslåelse af faderskab til børn af ugifte forældre som  

 for børn af gifte forældre, og der er efter Justitsministeriets  

 opfattelse som udgangspunkt ikke grundlag for at opretholde de gældende  

 - komplicerede - bevis- og formodningsregler i børneloven.
 I overensstemmelse hermed foreslås det i  

 lovforslagets § 20, stk. 1, at en mand skal dømmes som far,  

 hvis han efter udfaldet af retsgenetiske undersøgelser utvivlsomt  

 (dvs. med en sandsynlighed på 10.000 til 1 eller mere) er barnets far.  

 Heraf følger også, at der ikke kan afsiges dom til faderskab  

 over en mand, som efter udfaldet af retsgenetiske undersøgelser  

 utvivlsomt ikke er barnets far.
 Der bør altid iværksættes retsgenetiske  

 undersøgelser i tvivlstilfælde, eller hvis en part anmoder om  

 det.
Justitsministeriet er enig med udvalget i, at der fremover  

 normalt kun vil kunne være anledning til at tage andre bevismidler i  

 brug i de sjældne tilfælde, hvor det ikke er muligt at foretage  

 retsgenetiske undersøgelser af en bestemt mand.
Sådant bevis vil  

 som hidtil bl.a. kunne bestå i oplysning om det seksuelle forholds  

 placering inden for konceptionsperioden, sterilitetsbevis eller bevis mod, at  

 seksuelt forhold har fundet sted.
Justitsministeriet kan tiltræde de overvejelser om  

 beviskrav m.v., som udvalget for disse tilfældes vedkommende har givet  

 udtryk for.
På den baggrund foreslås det i § 20,  

 stk. 2, 1. pkt., som en grundlæggende betingelse for, at der i  

 disse tilfælde kan afsiges dom til faderskab, at den  

 pågældende mand har haft seksuelt forhold til moderen i den  

 periode, hvor hun blev gravid, og at der ikke foreligger  

 omstændigheder, som gør det usandsynligt, at han er barnets far.  

 I tilfælde, hvor moderen i denne periode også har haft seksuelt  

 forhold til andre mænd, er det efter den foreslåede bestemmelses  

 2. pkt. endvidere en betingelse, at ingen af disse efter udfaldet af  

 retsgenetiske undersøgelser er barnets far, eller at det er  

 overvejende sandsynligt, at ingen af disse er barnets far.
I sidstnævnte tilfælde kan det efter den  

 foreslåede bestemmelse i § 20, stk. 3, tillægges  

 betydning, om moderen har været gift eller levet sammen med en af de  

 pågældende mænd i den periode, hvor hun blev gravid.
Herved  

 opretholdes i disse helt særlige tilfælde - og i overensstemmelse  

 med udvalgets forslag - en lille rest af pater est-reglens bevisfunktion.
 Der henvises i øvrigt nærmere til  

 bemærkningerne til § 20.
 2.12. Genoptagelse m.v.
2.12.1. Gældende ret Sag om faderskab til et ægtebarn, jf.  

 børnelovens §§ 2 og 3, kan efter lovens § 5, stk. 1,  

 rejses af ægtemanden, moderen, barnet eller en for barnet beskikket  

 værge.
Sag skal efter § 5, stk. 2, rejses senest tre  

 år efter barnets fødsel.
Det gælder dog ikke en sag, som  

 anlægges af barnet, efter at det er fyldt 18 år.
Efter § 5,  

 stk. 3, kan landsretten tillade, at sag anlægges efter  

 udløbet af den nævnte frist, hvis der anføres ganske  

 særlige grunde for, at faderskabssagen ikke er anlagt tidligere,  

 omstændighederne i øvrigt i høj grad taler for, at  

 faderskabssag anlægges, og det endvidere må antages, at sagen  

 ikke vil medføre væsentlige ulemper for barnet.
En yderligere begrænsning i adgangen til at rejse  

 faderskabssag følger af den såkaldte anerkendelseslære.  

 Denne lære, som var lagt til grund i retspraksis allerede før  

 den gældende børnelov, og som er forudsat i dens forarbejder,  

 indebærer, at ægtemanden eller moderen i tilfælde, hvor de  

 med kendskab til eller formodning om, at ægtemanden ikke er barnets  

 genetiske far, har behandlet barnet som barn af ægtemanden, ikke senere  

 vilkårligt kan anfægte denne status.
Anvendelsen af læren  

 beror på en konkret vurdering i hver enkelt sag, men betyder, at en  

 part, selv hvor de lovbestemte frister ikke er udløbet, kan  

 afskæres fra at anlægge faderskabssag.
Med hensyn til børn uden for ægteskab  

 gælder efter lovens § 12, at der i tilfælde, hvor  

 faderskabssag ikke har været rejst - og hvor barnet derfor ikke har  

 fået en far - er fri adgang til at rejse sag for moderen, barnet eller  

 dettes værge m.v.
Er moderen efter § 10, stk. 2, blevet  

 fritaget for at give oplysning om faderskabsmulighederne, er det dog i  

 praksis antaget, at sag ikke kan rejses uden hendes samtykke.
 Der findes ikke trykt retspraksis om anvendelse af  

 anerkendelseslæren i sager om børn uden for ægteskab.
Er faderskabssag afsluttet ved anerkendelse for  

 statsamtet, ved forlig for retten eller ved upåankelig dom, kan sagen  

 ikke frit genoptages, jf. retsplejelovens § 456 r.
Denne bestemmelse  

 gælder både for ægtebørn og børn uden for  

 ægteskab.
 Efter bestemmelsens stk. 1 kan genoptagelse ske  

 på begæring af en af parterne, når andrageren  

 godtgør senere at være kommet til kundskab om  

 omstændigheder, der kan antages at ville give sagen et andet udfald,  

 eller at der i øvrigt foreligger særlig anledning til at antage,  

 at sagen efter en genoptagelse vil få et andet udfald.
 Begæring må efter stk. 3 fremsættes  

 senest tre år efter barnets fødsel, medmindre begæringen  

 fremsættes af et barn over 18 år.
 Er tre års-fristen udløbet, kan genoptagelse  

 kun ske efter tilladelse fra landsretten, jf. bestemmelsens stk. 4, og  

 tilladelse kan kun gives, når der anføres ganske særlige  

 grunde for, at kravet om prøvelse ikke er rejst tidligere,  

 omstændighederne i øvrigt i høj grad taler for  

 genoptagelse, og det endvidere må antages, at fornyet behandling af  

 sagen ikke vil medføre væsentlige ulemper for barnet.
Praksis efter bestemmelsen er restriktiv, og det er bl.a.  

 tillagt betydning, om det i givet fald kan forventes, at en anden mand i  

 stedet bliver barnets far.
Det er i retspraksis forekommet, at en sag er  

 tilladt genoptaget alene med henvisning til, at moderen, barnet og den  

 retlige far har været enige om det, idet det samtidig måtte  

 forventes, at en anden mand ville blive barnets far.
 Om gældende ret henvises i øvrigt til  

 betænkningen, side 60, 96 f. og 109 ff.
2.12.2. Børnelovsudvalgets overvejelser Børnelovsudvalget har fundet, at  

 genoptagelsesreglerne bør gøres ens for sager om faderskab til  

 gifte og ugifte kvinders børn.
Udvalget har endvidere fundet, at  

 reglerne med fordel kan opbygges på en anden måde.
Udvalget foreslår således, at det  

 tidsmæssige »omdrejningspunkt«, som efter de gældende regler er  

 afgørende for, om en sag frit kan rejses, rykkes frem fra tre år  

 til seks måneder efter barnets fødsel.
Udvalget lægger  

 herved vægt på, at reglerne bør indrettes således,  

 at der så hurtigt som muligt skabes varig stabilitet om barnets  

 forhold.
 Det er samtidig udvalgets opfattelse, at det  

 grundlæggende hensyn til, at et barn så vidt muligt kan få  

 en far, taler for, at en sag frit og uden tidsbegrænsning kan  

 genoptages, såfremt den første sag faldt ud til, at barnet blev  

 faderløst, blot der nu foreligger oplysninger, som  

 antageliggør, at en bestemt mand kan være barnets far.
Det er endvidere - bl.a. i lyset af nyere retspraksis -  

 udvalgets opfattelse, at en sag frit skal kunne genoptages, såfremt  

 alle parter er enige om det.
Efter udvalgets opfattelse bør det dog  

 også her være en forudsætning, at det må antages, at  

 en anden mand kan blive barnets far.
Efter udvalgets opfattelse bør  

 faderskab således i almindelighed ikke blot kunne ophæves, uden  

 at barnet får en ny far.
Udvalget foreslår, at bestemmelsen  

 gennemføres med tilbagevirkende kraft, således at den også  

 omfatter børn født før lovens ikrafttræden.
Herudover er det udvalgets opfattelse, at en sag skal  

 kunne genoptages, såfremt der er begået fejl i forbindelse med  

 registreringen af faderskabet, f.eks. ved at der er sket personforveksling,  

 således at en forkert mand er registreret som far.
Efter udvalgets  

 opfattelse må det dog her være en forudsætning, at den  

 pågældende mand ikke med kendskab eller formodning om fejlen har  

 anerkendt barnet ved at behandle det som sit, eller at moderen med  

 tilsvarende kendskab eller formodning har ladet den registrerede far behandle  

 barnet som sit.
 Genoptagelsesfristen foreslås af udvalget fastsat  

 til tre år fra barnets fødsel, medmindre der foreligger ganske  

 særlige omstændigheder.
En yderligere regel om genoptagelse foreslås af  

 udvalget for tilfælde, hvor moderens ægtemand eller tidligere  

 ægtemand eller samlever ved en fejl ikke har fået meddelelse om  

 barnets fødsel og derfor ikke har haft mulighed for at udnytte sin  

 søgsmålsret.
Fristen for genoptagelse er efter forslaget  

 også her tre år fra barnets fødsel, medmindre der  

 foreligger ganske særlige omstændigheder.
Hvad endelig angår tilfælde, hvor faderskab er  

 fastslået ved registrering, anerkendelse eller dom, og hvor en part nu  

 påberåber sig, at der foreligger nye omstændigheder, som  

 kan medføre, at sagen kan få et andet udfald, er det udvalgets  

 opfattelse, at en nogenlunde udtømmende regulering af de  

 tilfældegrupper, der vil kunne opstå i praksis, ikke er mulig.  

 Udvalget foreslår derfor, at bestemmelsen herom opregner en række  

 af de hensyn, som der i givet fald skal lægges vægt på, men  

 at afgørelsen om genoptagelse i øvrigt beror på en  

 skønsmæssig vurdering.
Også her skal  

 anerkendelseslæren efter udvalgets opfattelse finde anvendelse.
Udvalget foreslår ikke en videreførelse af  

 den gældende regel om, at barnet selv, når det er fyldt 18  

 år, frit kan forlange en faderskabssag, hvor det har fået en far,  

 genoptaget.
Udvalget har i den forbindelse lagt vægt på, at  

 sådanne anmodninger om genoptagelse ikke ses at være forekommet i  

 praksis, og at en retstilstand, hvorefter et barn frit kan »kassere« en far,  

 som det har haft i 18 år, ikke kan anses for ønskelig.
Kompetencen til at træffe afgørelse om  

 genoptagelse foreslås af udvalget henlagt til statsamtet, også i  

 tilfælde, hvor sagen oprindeligt er afsluttet i retten.
Efter udvalgets  

 forslag skal en sag, der genoptages, endvidere i alle tilfælde  

 behandles efter de almindelige regler, dvs. i første omgang i  

 statsamtet.
 Endelig foreslås det, at en mand, der tidligere har  

 været inddraget i sagen uden at blive barnets far, ikke mod sin vilje  

 kan inddrages på ny, medmindre han under den første sag har  

 afgivet falsk forklaring for retten om forhold af betydning for sagen, eller  

 der med hans viden er sket identitetsforveksling, ombytning af genetisk  

 materiale eller anden tilsvarende fejl.
 Om udvalgets overvejelser henvises i øvrigt til  

 betænkningen, side 60 ff.
2.12.3. Justitsministeriets overvejelser Justitsministeriet kan i det hele tilslutte sig  

 Børnelovsudvalgets overvejelser og forslag.
 Justitsministeriet er således enig i, at også  

 genoptagelsesreglerne bør være ens i sager om  

 ægtebørn og sager om børn uden for ægteskab.
Endvidere kan Justitsministeriet tilslutte sig de  

 overvejelser vedrørende genoptagelsesgrunde, som udvalget har  

 anført.
Justitsministeriet er herunder enig i, at den tidsfrist, inden  

 for hvilken der frit kan rejses faderskabssag, bør indsnævres  

 fra de gældende tre år til seks måneder.
Herved skabes de  

 bedste forudsætninger for varig stabilitet om barnet.  

 Justitsministeriet er endvidere enig i, at den ulovbestemte  

 anerkendelseslære bør lovfæstes, og at den bør  

 gælde både for børn født i og uden for  

 ægteskab.
Bestemmelserne i lovforslagets §§ 21-25 er affattet i  

 overensstemmelse hermed.
Der henvises til bemærkningerne til disse  

 bestemmelser.
Justitsministeriet har særligt overvejet, om  

 kompetencen til at træffe afgørelse om genoptagelse i alle  

 tilfælde - dvs. også, hvor den oprindelige faderskabssag er  

 afgjort i retten - som foreslået af udvalget bør tilkomme  

 statsamtet.
Det kan således - som Den Danske Dommerforening har  

 anført i et høringssvar over betænkningen - gøres  

 gældende, at genoptagelsessager er vanskelige og betydningsfulde, da  

 det er her, hensynet til at finde den genetiske far skal afbalanceres over  

 for bl.a. hensynet til stabilitet om barnets forhold, og at  

 genoptagelsesspørgsmål derfor i tilfælde af uenighed  

 mellem parterne skal afgøres af retten.
Efter Justitsministeriets opfattelse taler  

 væsentlige praktiske hensyn for den ordning, som udvalget har  

 foreslået.
Hertil kommer, at det i ordningen netop ligger, at  

 statsamtet skal indbringe spørgsmålet om genoptagelse for  

 retten, hvis en af parterne inden fire uger efter statsamtets  

 afgørelse anmoder om det.
På den baggrund er bestemmelsen  

 udformet i overensstemmelse med udvalgets forslag.
Indbringes genoptagelsessagen for retten, er  

 Justitsministeriet enig med udvalget i, at retten alene skal tage stilling  

 til spørgsmålet om genoptagelse.
Skal genoptagelse herefter ske,  

 skal den nye faderskabssag behandles efter lovforslagets almindelige regler,  

 dvs. i første omgang af statsamtet.
 Om inddragelse af barnets synspunkter i genoptagelsessagen  

 henvises til bemærkningerne til § 25.
2.13. Beregning af konceptionsperioden og gennemførelse af  

 retsgenetiske undersøgelser i faderskabssager Den periode, hvor moderen er blevet gravid  

 (konceptionsperioden), fastsættes i dag ved indhentelse af en  

 såkaldt avlingstidsattest fra den stedlige embedslæge.
Eventuelt  

 kan spørgsmålet forelægges for Retslægerådet.  

 I København indhentes attesten umiddelbart fra  

 Retslægerådet.
 De nærmere regler herom er fastsat i  

 Justitsministeriets cirkulære nr. 124 af 30. august 1928.
Den nævnte attest bygger på den statistiske  

 erfaring, at svangerskabstiden for et normalt udviklet barn med en  

 fødselsvægt på 3.500 gram og en længde på 52  

 cm gennemsnitligt er 270 dage.
Det sandsynligste tidspunkt for, hvornår  

 moderen er blevet gravid, findes herefter ved at regne 270 dage tilbage fra  

 fødslen.
 Den periode, hvor moderen må antages at være  

 blevet gravid, beregnes herefter ved at lægge en måned til  

 på hver side af det nævnte tidspunkt, dvs. i alt ca. 60 dage.  

 Efter lægevidenskabelig erfaring er sandsynligheden for, at  

 graviditeten er indtrådt i den periode, der herefter fremkommer, mere  

 end 99 %.
Børnelovsudvalget har peget på, at det i dag  

 ved scanning af fosteret omkring tredje graviditetsmåned er muligt at  

 angive konceptionsperioden til et væsentligt kortere interval.
Efter  

 udvalgets opfattelse vil en forkortning af den mulige konceptionsperiode  

 betragteligt kunne forenkle behandlingen af faderskabssager, hvor der  

 foreligger mere end én faderskabsmulighed.
Udvalget har derfor fundet, at det nærmere  

 bør undersøges, hvilken bevismæssig vægt der kan  

 tillægges de nævnte scanningsresultater.
Der henvises til  

 betænkningen, side 64 f.
 Retslægerådet har i forbindelse med  

 høringen over betænkningen bl.a. anført, at man er enig  

 i, at beregning af konceptionsperioden bør diskuteres i lyset af de  

 nye undersøgelsesmetoder.
På det foreliggende grundlag foreslår  

 Justitsministeriet ikke ændring i reglerne om, hvordan  

 konceptionsperioden skal beregnes.
De nærmere regler vil i revideret  

 form blive fastsat med hjemmel i den foreslåede bestemmelse i  

 § 33, stk. 1. Viser det sig på et tidspunkt, at  

 graviditetstidspunktet mere præcist og hensigtsmæssigt kan  

 beregnes på en anden måde, jf. ovenfor, vil Justitsministeriet  

 tage spørgsmålet op til fornyet overvejelse.
Med hensyn til den nærmere gennemførelse af  

 retsgenetiske undersøgelser m.v. henvises til betænkningen, side  

 169 ff.
Som her anført har Børnelovsudvalget foreslået en  

 række foranstaltninger med henblik på at sikre kvaliteten og  

 sikkerheden m.v. i retsgenetiske undersøgelser.
Det drejer sig bl.a.  

 om forbedret sikring af parternes identitet, forbedret sikring af  

 blodprøver og forbedret information om særlige forhold, der kan  

 have betydning ved den retsgenetiske undersøgelser, herunder  

 vedrørende etniske forhold og slægtskabsforhold m.v.
 Der vil med udgangspunkt i udvalgets forslag blive fastsat  

 nærmere regler herom, jf. lovforslagets § 33, stk. 1.
2.14. Forholdet til adoptionsreglerne 2.14.1. Gældende ret Hvis moderen i forbindelse med fødslen  

 tilkendegiver, at hun ønsker at bortadoptere barnet, vil hun normalt  

 blive fritaget for at oplyse, hvem der er eller kan være dets far, jf.  

 børnelovens § 10, stk. 1 (omtalt nærmere ovenfor under  

 pkt. 2.7.1). Er der allerede indledt en faderskabssag, vil denne normalt  

 blive sat i bero på adoptionssagen.
Når adoptionen er  

 gennemført, vil faderskabssagen blive henlagt.
Efter adoptionscirkulærets § 20 gælder  

 det anførte ikke, hvis det er muligt, at moderens nuværende  

 eller tidligere ægtefælle kan være far til barnet, eller  

 hvis en mand under faderskabssagen kræver at blive anerkendt som far og  

 har mulighed for det efter de gældende regler.
I sådanne  

 tilfælde sættes adoptionssagen i bero på faderskabssagen,  

 medmindre den pågældende mand samtykker i adoptionen.
Den nævnte bestemmelse har i praksis meget  

 begrænset betydning.
Det skyldes, at børn, der ønskes  

 bortadopteret ved fødslen, normalt er født uden for  

 ægteskab, og at en ugift far efter gældende ret kun kan inddrages  

 i faderskabssagen, hvis moderen oplyser ham som faderskabsmulighed.
Der  

 henvises nærmere til pkt. 2.8.1 ovenfor.
 I praksis gennemføres langt de fleste  

 bortadoptionssager således uden, at faderskabet fastslås.
 Bortadoption kan som udgangspunkt kun ske, hvis  

 indehaveren af forældremyndigheden giver samtykke, jf. adoptionslovens  

 § 7, stk. 1. Samtykke kan efter lovens § 8, stk. 2,  

 tidligst gives tre måneder efter barnets fødsel, medmindre der  

 foreligger ganske særlige forhold.
Har en af forældrene ikke del i  

 forældremyndigheden, kræves der ikke samtykke fra den  

 pågældende.
Vedkommende skal i stedet efter adoptionslovens  

 § 13 afgive en erklæring.
Det gælder dog ikke, hvis dette  

 skønnes at ville kunne være til væsentlig skade for barnet  

 eller at ville medføre en væsentlig forsinkelse af sagen.
Protesterer den pågældende mod adoptionen,  

 nægtes den som altovervejende hovedregel, hvis vedkommende inden for de  

 seneste syv-otte år har haft kontakt med barnet.
Denne praksis er  

 navnlig udviklet i sager om stedbarns- og familieadoptioner, dvs. sager, hvor  

 den, der har forældremyndigheden, ønsker, at vedkommendes  

 ægtefælle, registrerede partner eller nære slægtninge  

 m.v. skal adoptere barnet.
Det hænger sammen med, at faderskabet til  

 børn, som ønskes bortadopteret, som nævnt ovenfor normalt  

 ikke fastslås.
Børn, der ønskes bortadopteret, opholder sig  

 i almindelighed på en institution, indtil adoptionen  

 gennemføres.
I disse tilfælde gennemføres adoptionen af  

 hensyn til barnet så hurtigt som muligt efter, at der er givet samtykke  

 (normalt når barnet er tre-fire måneder gammelt, jf.  

 ovenfor).
2.14.2. Justitsministeriets overvejelser a.
Problemstillingen Lovforslaget ændrer til dels de  

 forudsætninger, der ligger til grund for den gældende praksis i  

 bortadoptionssager.
Følgende kan særligt fremhæves:
Statsamtet får pligt til at rejse faderskabssag,  

 hvis faderskabet ikke er registreret ved fødslen, og sag ikke rejses  

 af andre.
Der henvises bl.a. til pkt. 2.5 ovenfor.
Moderens pligt til at oplyse, hvem der er eller kan  

 være far til hendes barn, skærpes.
Bl.a. vil enlige mødre  

 have ubetinget oplysningspligt.
Der henvises til pkt. 2.7 ovenfor.
Mænd, der i konceptionsperioden har haft seksuelt  

 forhold til moderen, får ret til at få prøvet deres  

 faderskab.
Der henvises til pkt. 2.8 ovenfor.
Mulighederne for genoptagelse af faderskabssager udvides i  

 visse tilfælde.
Der henvises til pkt. 2.12 ovenfor.
På den baggrund har Justitsministeriet fundet at  

 burde tage den nævnte praksis op til overvejelse.
Justitsministeriet  

 foreslår herefter følgende ordning:
b.
Skal bortadoption afvente faderskabssagens afslutning? Efter Justitsministeriets opfattelse bør  

 bortadoption som udgangspunkt først gennemføres, når  

 faderskabssagen er afsluttet.
Herved sikres det, at barnets far får  

 mulighed for at afgive erklæring om adoptionsspørgsmålet,  

 jf. adoptionslovens § 13. Det sikres endvidere, at faderskabet så  

 vidt muligt registreres, således at barnet senere - hvis det  

 ønsker det - kan få oplyst, hvem dets genetiske far er.
 Som anført taler vægtige hensyn til barnet  

 imidlertid for, at bortadoption gennemføres så hurtigt som  

 muligt efter, at det er fyldt tre måneder (og samtykke derfor kan  

 gives, jf. adoptionslovens § 8, stk. 2).
Det er på den baggrund vigtigt, at faderskabssagen i  

 disse tilfælde afsluttes hurtigt.
Det må antages, at dette i  

 almindelighed ikke vil give anledning til vanskeligheder, idet der i de  

 fleste sager formentlig kun vil være én mulig far, som herefter  

 vil anerkende faderskabet.
Også hvor moderen ikke måtte  

 være i stand til at identificere den eller de mulige fædre, og  

 hvor faderskabssagen derfor må henlægges, vil sagen i  

 almindelighed kunne afsluttes hurtigt.
 I tilfælde, hvor faderskabssagen undtagelsesvis  

 måtte trække ud, vil adoptionen - som i dag, jf.  

 adoptionscirkulærets § 20 - kunne gennemføres uden at  

 afvente faderskabssagens afslutning, hvis den eller de mænd, der er  

 parter i sagen, erklærer sig indforstået med det.
Er de nævnte parter ikke indforstået med, at  

 adoptionen gennemføres, må den som udgangspunkt sættes i  

 bero, jf. ovenfor.
Adoptionen vil imidlertid efter omstændighederne  

 kunne gennemføres, såfremt det allerede under faderskabssagen  

 undtagelsesvis må anses for klart, at den eller de  

 pågældende mænd ikke kan eller ønsker at få  

 forældremyndighe den over barnet.
I sådanne tilfælde  

 bør en mulig far efter Justitsministeriets opfattelse i almindelighed  

 ikke kunne hindre gennemførelse af bortadoptionen.
Afgørelsen  

 herom må imidlertid bero på en samlet vudering af det enkelte  

 tilfælde, herunder af baggrunden for, at den pågældende  

 ikke er indforstået med adoptionen.
Gennemføres bortadoption efter de nævnte  

 retningslinier, uanset at faderskabssagen ikke er afsluttet, vil  

 faderskabssagen i almindelighed blive henlagt, såfremt den eller de  

 mulige fædre er indforstået med det. Ønskes  

 faderskabssagen gennemført, vil dette ske.
Fastslåelse af  

 faderskabet vil imidlertid ikke berøre adoptionens gyldighed og vil -  

 som følge af adoptionen - ikke have nogen retsvirkning for den  

 pågældende mand, der f.eks. ikke vil have ret til samvær  

 med eller arveret efter barnet.
c.
Skal bortadoption afvente eventuel begæring efter  

 § 6? Efter den foreslåede bestemmelse i § 6 har en  

 mand, der i konceptionsperioden har haft seksuelt forhold til moderen, ret  

 til at få prøvet, om han er far til hendes barn.
Anmodning herom  

 skal efter bestemmelsen fremsættes senest seks måneder efter  

 barnets fødsel, medmindre der på tidspunktet for anmodningen  

 verserer en faderskabssag.
Justitsministeriet har overvejet, om den nævnte  

 bestemmelse bør indebære, at bortadoption i alle tilfælde  

 må afvente udløbet af seks måneders-fristen.
Det kan  

 således anføres, at den ret, der hjemles i § 6,  

 gøres illusorisk i det omfang, bortadoption gennemføres inden  

 fristens udløb.
Heroverfor står hensynet til, at bortadoptionen  

 gennemføres så hurtigt som muligt, jf. ovenfor.
Det må  

 også komme i betragtning, at antallet af tilfælde, hvor en  

 »§ 6-sag« rejses mere end tre-fire måneder efter barnets  

 fødsel (hvor bortadoption kan gennemføres, jf. ovenfor),  

 formentlig vil være meget lille.
 På den baggrund finder Justitsministeriet, at  

 bortadoption kun bør afvente udløbet af seks  

 måneders-fristen i § 6, hvis helt særlige forhold tyder  

 på, at der kan være en mand, som ønsker at udnytte sin ret  

 efter bestemmelsen.
Det tilføjes, at det anførte tager sigte  

 på tilfælde, hvor retten efter § 6 ikke allerede er gjort  

 gældende.
I tilfælde, hvor en mand har anmodet om at  

 få prøvet sit faderskab efter bestemmelsen, følges de  

 retningslinier, der er omtalt ovenfor under pkt. b.
At bortadoption er gennemført, afskærer ikke  

 en mand fra at få prøvet faderskabssspørgsmålet,  

 såfremt betingelserne i § 6 er opfyldt.
En eventuel  

 fastslåelse af den pågældendes faderskab vil imidlertid  

 også her være uden retlig betydning og vil herunder ikke  

 berøre adoptionens gyldighed, jf. pkt. b ovenfor.
d.
Betydningen af protest fra barnets far I tilfælde, hvor faderskabet er fastslået,  

 før bortadoptionen er gennemført, skal der efter  

 adoptionslovens § 13 indhentes en erklæring fra barnets far,  

 såfremt han ikke har del i forældremyndigheden.
Den generelle  

 praksis vedrørende betydningen af en protest fra faderen er omtalt  

 under pkt. 2.14.1 ovenfor.
Som anført er den nævnte praksis imidlertid  

 navnlig udviklet i sager om familie- og stedbarnsadoptioner.
I disse sager  

 vil barnet normalt allerede være hos den familie, der skal drage omsorg  

 for det.
Dette er ikke tilfældet i de her omhandlede  

 bortadoptionssager, hvor barnet normalt opholder sig på en  

 institution.
Ønsker barnets far at få  

 forældremyndigheden over barnet, vil det klare udgangspunkt herefter  

 være, at adoptionen ikke kan gennemføres, medmindre det  

 fastslås, at han ikke kan få medhold i dette. Ønsker  

 faderen derimod ikke at få forældremyndigheden - og er der derfor  

 ingen af forældrene, der vil påtage sig ansvaret for barnet - vil  

 hensynet til barnets tarv normalt tilsige, at det bortadopteres.  

 Afgørelsen herom må imidlertid bero på en samlet vurdering  

 af det enkelte tilfælde, herunder af baggrunden for, at den  

 pågældende protesterer mod adoptionen.
Det må også  

 komme i betragtning, hvem der i givet fald ellers vil skulle tage sig af  

 barnet.
e.
Genoptagelse af faderskabssager Som anført under pkt. a ovenfor udvides  

 mulighederne for genoptagelse af faderskabssager i et vist omfang med  

 lovforslaget.
Der vil bl.a. være fri adgang til genoptagelse i  

 tilfælde, hvor faderskabet aldrig er blevet fastslået ved  

 registrering, anerkendelse eller dom, såfremt det nu  

 antageliggøres, at en bestemt mand kan blive barnets far.
Der henvises  

 nærmere til den foreslåede bestemmelse i § 21 og  

 bemærkningerne til denne bestemmelse.
 Den omstændighed, at barnet er bortadopteret, vil  

 ikke i sig selv indebære, at faderskabssagen ikke kan genoptages.  

 Heller ikke i disse tilfælde vil en eventuel fastslåelse af det  

 genetiske faderskab imidlertid have retlig betydning, jf. pkt. b ovenfor.
f.
Særligt om bevarelse af anonymiteteten i  

 bortadoptionssager Det må sikres, at anonymiteten i bortadoptionssager  

 bevares, også i en eventuel senere faderskabssag.
De biologiske  

 forældre må derfor ikke ved f.eks. en genoptagelsessag kunne  

 få kendskab til, hvem der har adopteret barnet, og adoptanterne  

 må ikke få kendskab til, hvem der er barnets biologiske  

 forældre.
Statsamtet må tilrettelægge sagsbehandlingen  

 således, at de nævnte personer ikke får kendskab til  

 hinandens identitet.
Det forudsættes i den forbindelse, at retten til  

 aktindsigt m.v. i nødvendigt omfang begrænses efter  

 forvaltningslovens og offentlighedslovens almindelige regler.
 Om sikring af adoptanternes anonymitet i faderskabssager,  

 der verserer ved retten, henvises til den foreslåede bestemmelse i  

 retsplejelovens § 456 m, stk. 4, og bemærkningerne  

 hertil.
g.
Særligt om stedbarns- og familieadoptioner Det, der er anført under pkt. b og c ovenfor, tager  

 navnlig sigte på bortadoptioner.
Er der tale om en stedbarns- eller familieadoption, vil  

 barnet normalt allerede være i den familie, hvor det skal vokse op.
Her  

 er der således ikke et tilsvarende behov for, at adoptionen  

 gennemføres hurtigt.
Det forudsættes derfor, at stedbarns- eller  

 familieadoptioner ikke gennemføres før seks måneder efter  

 barnets fødsel, eller før en verserende faderskabssag er  

 afsluttet, medmindre der foreligger ganske særlige  

 omstændigheder.
 Protesterer barnets far mod adoptionen, vil vurderingen  

 af, om denne alligevel skal gennemføres, ske i overensstemmelse med  

 hidtidig praksis, jf. pkt. 2.14.1 ovenfor.
3. Moderskab ved forbytning m.v. af børn Børnelovsudvalget har overvejet, om der bør  

 fastsættes nærmere regler for, hvordan en mor kan få  

 fastslået, at et barn, der måtte blive forbyttet på en  

 fødeklinik m.v. eller i øvrigt bortkomme, er hendes.
Udvalget peger i den forbindelse på, at  

 sådanne regler bl.a. kunne indebære, at moderen og faderen havde  

 ret til ved retsgenetiske undersøgelser at få fastslået,  

 at et barn, som de mener er forbyttet, er deres.
Heroverfor står efter  

 udvalgets opfattelse, at sådanne regler ville give anledning til  

 næsten uløselige problemer, hvis forholdet først blev  

 opdaget efter en årrække.
Der måtte i givet fald bl.a.  

 tages stilling til, under hvilke omstændigheder »tilbagebytning« af  

 barnet da skulle kunne ske, og herunder om der skulle fastsættes  

 frister for, hvornår anmodning herom skulle fremsættes.
Bl.a. under hensyn til, at sådanne sager endnu ikke  

 er forekommet her i landet, har udvalget ikke foreslået regler om  

 spørgsmålet.
Der henvises til betænkningen, side 70.
 Justitsministeriet er enig i udvalgets synspunkt.  

 Lovforslaget indeholder derfor ikke regler om forbytning m.v.
4. Faderskab og moderskab ved kunstig befrugtning 4.1. Faderskab ved kunstig befrugtning 4.1.1. Gældende ret a.
Lov om kunstig befrugtning Efter § 1, stk. 1, i lov nr. 460 af 10. juni  

 1997 om kunstig befrugtning i forbindelse med lægelig behandling,  

 diagnostik og forskning m.v. gælder loven for kunstig befrugtning i  

 forbindelse med lægelig behandling, diagnostik og forskning m.v., der  

 foretages af en læge eller under en læges ansvar.
Ved kunstig  

 befrugtning forstås etablering af graviditet hos en kvinde på  

 anden måde end ved samleje mellem en kvinde og en mand.
Kunstig befrugtning, der ikke foretages af en læge  

 eller under en læges ansvar (privat insimination), er ikke reguleret i  

 loven.
I § 18 er det dog bestemt, at kunstig befrugtning med anvendelse  

 af sædceller, der er manipulerede, herunder sorterede, ikke må  

 foretages af personer, der ikke er læger, eller som ikke er under en  

 læges ansvar.
Kunstig befrugtning må efter lovens § 3 kun  

 tilbydes kvinder, som er gift, eller som lever sammen med en mand i et  

 ægteskabslignende forhold.
Der kan således ikke foretages kunstig  

 befrugtning af enlige.
 Før behandling med kunstig befrugtning indledes,  

 skal der indhentes skriftligt samtykke til behandlingen fra kvinden og dennes  

 ægtemand eller partner, jf. lovens § 23. Den behandlende  

 læge skal påse, at samtykket fortsat er gyldigt, når  

 behandlingen påbegyndes.
b. Ægtemænds faderskabsretlige stilling Er befrugtningen af kvinden sket med ægtemandens  

 sæd og under en læges ansvar, skal der foreligge et  

 samtykke fra ægtemanden, jf. pkt. a ovenfor.
Det antages, at ægtemanden i disse tilfælde i  

 overensstemmelse med pater est-reglen i børnelovens § 2,  

 stk. 1, skal anses som far til barnet.
Det er således almindeligt  

 antaget, at ægtemanden ikke har mulighed for at fralægge sig sit  

 faderskab med henvisning til, at han ikke har haft samleje med barnets mor  

 (ægtefællen).
Foretages befrugtningen ikke under en læges  

 ansvar, gælder loven om kunstig befrugtning ikke, jf. ovenfor pkt.  

 a.
Også i disse tilfælde er det imidlertid antaget, at  

 ægtemanden, når befrugtningen er sket med hans sæd, efter  

 børneloven skal anses for far til barnet.
Det er dog uafklaret, hvad  

 der måtte gælde i den situation, at kunstig befrugtning med  

 ægtemandens sæd er sket efter hans død eller uden hans  

 vidende.
 Har moderen i den periode, hvor hun blev gravid, haft  

samleje med andre mænd end ægtemanden, må  

 spørgsmålet om faderskab i forhold til disse afgøres  

 efter de almindelige regler.
 Sker befrugtningen ikke med ægtemandens sæd,  

 men med donorsæd og under en læges ansvar, skal der  

 også foreligge samtykke fra ægtemanden, jf. pkt. a ovenfor.
 I disse tilfælde antages det, at ægtemanden  

 skal anses for far til barnet, og at dette gælder, uanset om  

 ægtemanden - før eller efter barnets fødsel - måtte  

 ønske at fragå sit samtykke.
 Er kunstig befrugtning ikke sket under en læges  

 ansvar, og foreligger der ikke samtykke fra ægtemanden, antages  

 det, at ægtemanden efter almindelige regler kan undgå at blive  

 far, såfremt der kan føres bevis mod faderskabsformodningen, jf.  

 børnelovens § 2, stk. 1, 2. pkt.
 Har moderen i den periode, hvor hun er blevet gravid, haft  

samleje med andre mænd, må spørgsmålet om,  

 hvem der skal anses som far til barnet, afgøres efter de almindelige  

 regler.
c.
Ugifte samlevendes (partneres) faderskabsretlige stilling Som anført ovenfor under pkt. a kan kunstig  

 befrugtning af en ugift samlevende kvinde under en læges ansvar kun ske  

 med samleverens (partnerens) samtykke, jf. § 23 i loven om kunstig  

 befrugtning.
Foretages befrugtningen med partnerens sæd,  

 er det antaget, at denne skal anses som far efter børnelovens  

 § 6, fordi han er barnets genetiske far.
Partneren antages således  

 ikke - før eller efter fødslen - at kunne fragå sit  

 samtykke.
Det er derimod uafklaret, hvad der gælder, hvor partnerens  

 sæd måtte være anvendt uden hans viden eller efter hans  

 død.
 Har moderen i den periode, hvor hun blev gravid, haft  

samleje med tredjemand, må det afgøres efter de  

 almindelige regler, jf. børnelovens § 6, stk. 2, hvem der er  

 far til barnet.
Er befrugtningen sket med donorsæd under en  

 læges ansvar, skal der også foreligge samtykke fra partneren, jf.  

 ovenfor.
Det fremgår for disse tilfældes vedkommende af  

 Sundhedsministeriets cirkulæreskrivelse af 22. september 1997, at den  

 behandlende læge samtidig med indhentelse af dette samtykke skal  

 indhente en skriftlig erklæring fra partneren om, at han vil anerkende  

 faderskabet.
Den pågældende kan herefter anerkende faderskabet  

 over for statsamtet.
Fortryder partneren sit samtykke, er det antaget, at han  

 er bundet af samtykket, således at han kan dømmes som far.
Det  

 er endvidere antaget, at partneren er afskåret fra at få  

 genoptaget sagen efter de almindelige regler, jf. retsplejelovens § 456  

 r, stk. 1, hvis han har anerkendt faderskabet over for statsamtet.
 Har moderen i den periode, hvor hun blev gravid, haft  

samleje med tredjemand, må spørgsmålet om faderskab  

 afgøres efter de almindelige regler, jf. børnelovens  

 § 6.
 Det er uafklaret, hvad retsstillingen er i tilfælde,  

 hvor den kunstige befrugtning ikke er foretaget under en læges  

 ansvar.
d.
Særligt om sæddonors anonymitet Det er i forarbejderne til loven om kunstig befrugtning  

 forudsat, at sæddonors anonymitet skal sikres.
De etablerede  

 sædbanker skal derfor sikre donor fuld anonymitet, således at den  

 pågældende ikke senere kan opsøges, jf. § 15 i  

 Sundhedsministeriets bekendtgørelse nr. 728 af 17. september 1997 om  

 kunstig befrugtning.
Det må på den anden side anses for uafklaret,  

 om sæddonors anonymitet kan beskyttes i tilfælde, hvor kunstig  

 befrugtning med donorsæd finder sted i privat regi, dvs. uden at det  

 sker under en læges ansvar.
Her gælder loven om kunstig  

 befrugtning som nævnt ikke, jf. ovenfor pkt. a.
 Om gældende ret henvises i øvrigt til  

 betænkningen, side 99 f. og 111 ff.
4.1.2. Børnelovsudvalgets overvejelser Børnelovsudvalget har foreslået, at moderens  

 ægtemand eller samlever skal være barnets far, hvis han har givet  

 skriftligt samtykke til den kunstige befrugtning, og barnet er blevet til ved  

 denne.
Samtykket skal ifølge forslaget indeholde en erklæring  

 om, at den pågældende bliver barnets far.
Udvalget foreslår samtidig, at lovforslagets  

 almindelige regler i kapitel 1-4 finder tilsvarende anvendelse.
Det betyder  

 efter udvalgets opfattelse bl.a., at faderskabet kan registreres for  

 ægtemænd eller samlevere, anerkendes efter de almindelige regler  

 eller fastslås ved dom.
 Under hensyn til de forudsætninger om  

 sæddonors anonymitet, som ligger til grund for loven om kunstig  

 befrugtning, foreslår udvalget endvidere, at sæddonor ikke kan  

 dømmes som far til et barn, der er blevet til ved kunstig befrugtning  

 af en anden kvinde end hans hustru eller samlever med hans sæd, hvis  

 sæden er blevet doneret med henblik på en læges anvendelse  

 ved kunstig befrugtning eller til en offentlig eller privat sædbank,  

 som drives under en læges ansvar.
Er sæden ikke doneret på den anførte  

 måde, skal sæddonor efter udvalgets opfattelse kunne  

 dømmes som barnets far, medmindre sæden er anvendt uden hans  

 vidende eller efter hans død.
Udvalget har herved lagt vægt  

 på, at der ved kunstig befrugtning, som udføres i privat regi,  

 ikke kan opstilles en retsteknisk brugbar sondring mellem seksuelt forhold og  

 insemination.
 Om udvalgets overvejelser henvises i øvrigt til  

 betænkningen, side 70 f.
4.1.3. Justitsministeriets overvejelser Efter Justitsministeriets opfattelse bør der i et  

 samlet regelsæt om faderskab også fastsættes udtrykkelige  

 regler om faderskab til børn, som er blevet til ved kunstig  

 befrugtning.
 Sådanne regler må selvsagt udformes i  

 sammenhæng med bestemmelserne i og forudsætningerne bag loven om  

 kunstig befrugtning.
 Justitsministeriet kan på denne baggrund  

 tiltræde Børnelovsudvalgets forslag.
Det foreslås derfor i § 27, at hvis en kvinde  

 er blevet kunstigt befrugtet hos en læge eller under en læges  

 ansvar, skal hendes ægtemand eller partner (samlever) anses som barnets  

 far, hvis han har givet samtykke til behandlingen, og barnet må antages  

 at være blevet til ved denne.
Det foreslås samtidig, at det  

 nævnte samtykke skal være skriftligt og indeholde en  

 erklæring om, at manden skal være barnets far.
Det er efter den foreslåede bestemmelse uden  

 betydning, om befrugtningen er sket med ægtemandens eller partnerens  

 sæd, eller der er tale om donorsæd.
Det afgørende er  

 alene, om der foreligger det nævnte samtykke med tilhørende  

 erklæring om påtagelse af faderskabet.
 Der henvises i øvrigt nærmere til  

 bemærkningerne til § 27.
 Endvidere foreslås det - i overensstemmelse med  

 udvalgets overvejelser om sæddonors anonymitet - i § 28, at en  

 sæddonor ikke kan dømmes som far til et barn, der med hans  

 sæd er blevet til ved kunstig befrugtning af en anden kvinde end hans  

 ægtefælle eller partner, hvis sæden er doneret med henblik  

 på en læges anvendelse ved kunstig befrugtning eller til en  

 offentlig eller privat sædbank, der opfylder sundhedsmyndighedernes  

 krav til formidling af sæd.
Herved sikres også i faderskabsretlig henseende  

 princippet om sæddonors anonymitet i tilfælde, hvor befrugtningen  

 er omfattet af loven om kunstig befrugtning.
Er sæden derimod doneret  

 på anden måde, foreslås det, at sæddonor skal anses  

 for barnets far, medmindre sæden er anvendt uden hans vidende eller  

 efter hans død.
Justitsministeriet er i den forbindelse enig med  

 udvalget i, at der i tilfælde, hvor befrugtningen ikke foretages hos en  

 læge eller under en læges ansvar, næppe kan opstilles en  

 brugbar bevismæssig sondring mellem samleje og kunstig befrugtning.
 Der henvises i øvrigt nærmere til  

 bemærkningerne til § 28.
Endelig foreslås det i § 29, at bestemmelserne  

 i lovens kapitel 1-4 i øvrigt finder tilsvarende anvendelse.
Der  

 henvises til bemærkningerne til denne bestemmelse.
4.2. Moderskab ved kunstig befrugtning Moderne reagensglasteknik gør det muligt, at en  

 kvinde kan blive gravid med æg fra en anden kvinde  

 (ægdonation).
Sådan graviditet må kun etableres med  

 sæd fra kvindens ægtemand eller partner.
Efter § 5 i loven  

 om kunstig befrugtning må der således ikke etableres kunstig  

 befrugtning, medmindre ægcellen stammer fra den kvinde, der skal  

 føde barnet, eller sæden stammer fra hendes partner.  

 Ægdonation kan derfor inden for lovens område ikke lovligt  

 foretages, når ægget er befrugtet med donorsæd.
 Kunstig befrugtning med et æg doneret af en anden  

 kvinde må efter lovens § 14, stk. 2, ikke finde sted, hvis  

 den donerende kvindes identitet på forhånd er kendt af det  

 modtagende par, ligesom det modtagende par ikke på forhånd  

 må bestemme ægdonors identitet.
 Der skal i øvrigt foreligge samtykke efter de  

 almindelige regler i §§ 23 og 24, jf. pkt. 4.1.1.a ovenfor.
 Der findes ikke i dag bestemmelser om, hvem der skal anses  

 som mor i tilfælde, hvor barnet er blevet til ved en ægdonation.  

 I praksis anses den kvinde, der føder barnet, som mor.
 Børnelovsudvalget har i overensstemmelse hermed  

 foreslået, at moderen til et barn, der er blevet til ved kunstig  

 befrugtning, skal være den kvinde, der føder barnet, jf.  

 betænkningen, side 71.
 Justitsministeriet kan tiltræde udvalgets forslag.  

 Det foreslås derfor i § 30, at den kvinde, som føder et  

 barn, der er blevet til ved kunstig befrugtning, skal anses som mor til  

 barnet.
5. Surrogatmoderskab 5.1. Gældende ret Ved en aftale om surrogatmoderskab forstås en aftale  

 om, at den kvinde, der føder barnet, ikke skal beholde det.  

 Surrogatmoderen føder således barnet for - og til - en anden  

 kvinde, f.eks. fordi den anden kvinde ikke selv er i stand til at få et  

 barn.
Der kan f.eks. være tale om, at den anden kvindes  

 ægtefælle eller samlever m.v. befrugter surrogatmoderen, eller at  

 surrogatmoderen befrugtes med donorsæd fra en udenforstående  

 tredjemand.
 Aftaler om surrogatmoderskab er, så vidt det er  

 Justitsministeriet bekendt, relativt sjældent forekommende i  

 Danmark.
Der findes ikke i dag et samlet regelsæt om  

 surrogatmoderskab, og der er ikke efter gældende ret noget forbud mod  

 at virke som surrogatmor.
Der er imidlertid enkelte steder i lovgivningen  

 fastsat særlige bestemmelser om spørgsmålet.
Efter adoptionslovens § 33, stk. 1, må der  

 således ikke ydes eller modtages hjælp med henblik på at  

 opnå forbindelse mellem en kvinde og en anden, der ønsker, at  

 kvinden skal føde et barn til denne.
Efter bestemmelsens stk. 2  

 må der heller ikke foretages annoncering med henblik på at  

 opnå en sådan forbindelse.
Bestemmelsen skal ses på  

 baggrund af et ønske om at begrænse surrogatmoderskab til  

 tilfælde, hvor der er en så nær, typisk  

 familiemæssig, tilknytning mellem surrogatmoderen og »aftagerne«, at  

 der ikke er behov for mellemmandsvirksomhed.
Aftaler om surrogatmoderskab mod vederlag er endvidere  

 søgt forhindret ved i administrative bestemmelser udtrykkeligt at  

 fastsætte, at statsamtet ikke må godkende aftaler om  

 overførsel af forældremyndighed eller meddele bevilling til  

 adoption, såfremt der skal ydes vederlag eller betaling for tabt  

 arbejdsfortjeneste til indehaveren af forældremyndigheden eller den  

 bortadopterende.
Der henvises til § 5, stk. 2, i  

 bekendtgørelse nr. 994 af 14. december 1995 om forældremyndighed  

 og samvær med senere ændringer og til § 19, stk. 1, nr.  

 6, og § 20 i adoptionsbekendtgørelsen (bekendtgørelse nr.  

 597 af 5. september 1986 med senere ændringer).
Endelig kan nævnes § 13 i lov om kunstig  

 befrugtning i forbindelse med lægelig behandling, diagnostik og  

 forskning m.v.
Efter denne bestemmelse må kunstig befrugtning ikke  

 finde sted, når der foreligger en aftale mellem den kvinde, hos hvem  

 graviditet søges etableret, og en anden om, at kvinden skal  

 føde et barn til denne.
Det er almindeligt antaget i dansk ret, at en aftale om  

 surrogatmoderskab er ugyldig.
Surrogatmoderen vil derfor altid være  

 barnets retlige mor, og hun vil ikke i noget tilfælde kunne forpligtes  

 til at udlevere barnet.
På tilsvarende måde må det antages,  

 at »aftageren« ikke vil kunne forpligtes til at aftage barnet.
Dette kan  

 være relevant, såfremt aftageren fortryder den indgåede  

 aftale, mens surrogatmoderen ønsker at fastholde den.
Skal aftalen om surrogatmoderskab derimod føres ud  

 i livet, kan det efter omstændighederne ske i kraft af reglerne om  

 anerkendelse af faderskab, adoption og overførelse af  

 forældremyndighed.
Der henvises herom nærmere til  

 betænkningen, side 116 ff.
5.2. Børnelovsudvalgets overvejelser Børnelovsudvalget har lagt til grund, at en aftale  

 om surrogatmoderskab allerede efter gældende ret formentlig må  

 anses for ugyldig.
Udvalget har imidlertid anset det for ønskeligt, at  

 der fastsættes en udtrykkelig bestemmelse herom.
Udvalget har i den  

 forbindelse peget på, at en sådan bestemmelse kan få  

 betydning for krav om udlevering af børn, der opholder sig i Danmark,  

 som følge af en aftale om surrogatmoderskab, der er gyldigt  

 indgået i et andet land.
 Udvalget har ikke herudover fundet anledning til at  

 foreslå regler om surrogatmoderskab.
 Om udvalgets overvejelser henvises til betænkningen,  

 side 72.
5.3. Justitsministeriets overvejelser Efter Justitsministeriets opfattelse må det antages,  

 at en aftale om surrogatmoderskab allerede efter gældende ret er  

 ugyldig.
Samtidig er Justitsministeriet enig med  

 Børnelovsudvalget i, at det må anses for naturligt at  

 fastsætte en udtrykkelig bestemmelse herom.
Som anført af  

 udvalget vil en sådan bestemmelse også have betydning for  

 muligheden for her i landet at få anerkendt og fuldbyrdet en aftale om  

 surrogatmoderskab, der er indgået i udlandet.
 Der henvises til den foreslåede bestemmelse i  

 § 31 og bemærkningerne hertil.
 Justitsministeriet finder ikke i øvrigt grundlag  

 for at foreslå bestemmelser om surrogatmoderskab.
6. Statsamternes vejledningspligt Efter Børnelovsudvalgets opfattelse er det en  

 afgørende forudsætning for, at forslagene om registrering af  

 faderskab m.v. vil kunne fungere efter hensigten, at der etableres en sikker  

 sagsgang, og at de implicerede parter så vidt muligt allerede inden  

 fødslen er vejledt grundigt, korrekt og ensartet om virkningerne af  

 deres handlinger.
Udvalget har derfor forudsat, at der udarbejdes  

 overskuelige og let forståelige blanketter samt andet  

 informationsmateriale til forældre og myndigheder med udførlig  

 omtale af reglerne og af retsvirkningerne af parternes valg.
Materialet  

 forudsættes udleveret af jordemødrene i forbindelse med  

 fødselsforberedelsen.
Efter udvalgets opfattelse bør der ikke  

 herved pålægges jordemødrene en egentlig vejledningspligt,  

 idet jordemødrene i givet fald må henvise parterne til at rette  

 henvendelse til statsamtet.
På tilsvarende måde bør  

 ministerialbogsføreren m.v. kunne forelægge  

 tvivlsspørgsmål for statsamterne.
 Der henvises til betænkningen, side 72.
Justitsministeriet er enig i udvalgets principielle  

 synspunkter om behovet for information m.v.
Udfærdigelsen af  

 blanketter, jf. lovforslagets § 33, stk. 2, vil ske med  

 udgangspunkt heri.
Der vil endvidere blive udarbejdet relevant  

 informationsmateriale til forældre m.v. om den nye ordning.
Der foreslås i § 32 en udtrykkelig bestemmelse  

 om statsamternes vejledningspligt.
Der henvises til bemærkningerne til  

 bestemmelsen.
 7. Administrative og økonomiske konsekvenser m.v.
 Gennemførelse af lovforslaget vil medføre,  

 at statsamterne friholdes for ca. 17.000 relativt enkle anerkendelsessager om  

 året og for et mindre antal sager om fritagelse af moderen for  

 oplysningspligt om faderskabsmulighederne.
Til gengæld overtager statsamterne ca. 1.000 sager  

 fra domstolene, hvor statsamterne efter omstændighederne skal indhente  

 retsgenetiske undersøgelser.
Disse sager vil være mere  

 komplicerede end de sagskategorier, statsamterne fritages for, og vil derfor  

 indebære en mere omfattende sagsbehandling.
De tilførte sager  

 vil således medføre merudgifter til sagsbehandlingen i  

 statsamterne, herunder fordi sagerne vil blive behandlet ved dyrere  

 arbejdskraft end de mere enkle sagskategorier, statsamterne fritages for.  

 Endvidere overtager statsamterne et mindre antal genoptagelsessager.  

 Statsamterne skal endelig vejlede og rådgive alle implicerede parter i  

 faderskabssagerne.
Denne vejledning skal også finde sted i en del  

 sager, der ikke længere behandles ved statsamtet, men afsluttes ved  

 registrering i forbindelse med anmeldelsen af fødslen.
 Merudgifterne til den øgede sagsbehandling i  

 statsamterne vil udgøre 0,5 mio. kr. (lønsum) i 2001 og  

 herefter 1,0 mio. kr. årligt (lønsum).
Det samlede omfang af arbejdet med faderskabssager i  

 Justitsministeriet (Civilretsdirektoratet) må forventes at blive  

 uændret.
Der skal imidlertid udarbejdes et omfattende sæt af nye  

 administrative forskrifter om sagsbehandlingen.
Endvidere skal  

 Civilretsdirektoratet udarbejde et nyt blanketsystem samt et betydeligt  

 informationsmateriale m.v. til vordende forældre og berørte  

 myndigheder.
De samlede udgifter vil udgøre 1,0 mio. kr., heraf  

 lønsum 0,6 mio. kr., i 2001.
Domstolene vil umiddelbart blive fritaget for ca. 1.000  

 faderskabssager årligt, som fremover skal begynde i statsamtet.  

 På den anden side vil et antal faderskabssager blive indbragt for  

 retten af statsamterne.
Et skøn herover er forbundet med meget  

 betydelig usikkerhed, og de sager, som indbringes, må i almindelighed  

 forventes at være relativt komplicerede.
Samlet set kan det næppe  

 antages, at domstolene vil blive mindre belastet af faderskabssager som  

 følge af lovforslaget.
Ministerialbogsføreren m.v. vil få et vist  

 beskedent merarbejde.
Merarbejdet for jordemødrene må anses for  

 ubetydeligt.
 Omfanget af arbejdet med at foretage retsgenetiske  

 undersøgelser ved Retsgenetisk Afdeling vil muligvis blive lidt mere  

 omfattende.
 På baggrund af ovenstående skønnes de  

 samlede udgifter ved lovforslaget at udgøre 1,5 mio. kr. i år  

 2001 og herefter 1,0 mio. kr. årligt.
Lovforslaget har ingen erhvervsmæssige eller  

 miljømæssige konsekvenser.
Det indeholder ikke EU-retlige  

 aspekter.
 8. Hørte myndigheder og organisationer m.v.
 Børnelovsudvalgets betænkning har været  

 sendt til høring hos: Foreningen af Statsamtmænd, Foreningen af  

 Statsamtsjurister, Den Danske Dommerforening, Advokatrådet, Kommunernes  

 Landsforening, Amtsrådsforeningen, Retslægerådet,  

 Præsidenten for Østre Landsret, Præsidenten for Vestre  

 Landsret, Præsidenten for Københavns Byret, Præsidenten  

 for Retten i Odense, Præsidenten for Retten i Roskilde,  

 Præsidenten for Retten i Ålborg, Præsidenten for Retten i  

 Århus, Danmarks Kordegneforening, HK/Landsklubben Indenrigsministeriet,  

 HK/Landsklubben Dommerkontorerne, Politiets og Domstolenes  

 Tjenestemandsforening, Dommerfuldmægtigforeningen,  

 Ligestillingsrådet, Foreningen Mor til Støtte for Børns  

 Trivsel, Det Danske Center for Menneskerettigheder, Børnerådet,  

 Det Centrale Handicapråd, Mødrehjælpen af 1983, Foreningen  

 Far til Støtte for Børn og Forældre, Dansk Kvindesamfund,  

 Børns Vilkår, Danske Kvinders Nationalråd, Nævnet  

 for Etnisk Ligestilling, Arbejderbevægelsens  

 Børnemiljøråd og Far & Børn.
Samlet vurdering af lovforslagets  

 konsekvenser Positive  

 konsekvenser/mindreudgifter Negative konsekvenser/merudgifter Økonomiske konsekvenser for stat, kommuner og   

 amtskommuner Ingen 1,5 mio. kr. i år 2001 og herefter 1,0 mio. kr.  

 årligt Administrative konsekvenser for stat, kommuner og  

 amtskommuner Begrænset Begrænset Økonomiske og aministrative konsekvenser for  

 erhvervslivet Ingen Ingen Miljømæssige konsekvenser Ingen Ingen Administrative konsekvenser for borgerne Ingen Ingen Forholdet til EU-retten Lovforslaget indeholder ikke EU-retlige aspekter Bemærkninger til lovforslagets  

 enkelte bestemmelser Til kapitel 1 Registrering af faderskab i forbindelse med  

 fødslen Kapitlet indeholder regler om, i hvilke tilfælde en  

 mands faderskab kan registreres i forbindelse med barnets fødsel.
 I forhold til ægtemænd består  

 ændringen i forhold til gældende ret navnlig i, at pater  

 est-reglen og den såkaldte passivitetsregel moderniseres og  

 forenkles.
 I forhold til ugifte forældre er reglerne derimod  

 nye.
 Hovedsynspunktet bag bestemmelserne er, at  

 spørgsmålet om registrering af faderskab i forbindelse med  

 fødslen så vidt muligt bør løses ens for gifte og  

 ugifte forældre.
Ugifte forældre vil således som udgangspunkt  

 blot skulle afgive en erklæring om, at de sammen vil varetage omsorgen  

 og ansvaret for barnet.
En efterfølgende faderskabssag vil herefter  

 ikke være nødvendig.
Registrering af faderskab sker på grundlag af  

 oplysningerne i fødselspapirerne m.v.
Er betingelserne for  

 registrering opfyldt, vil registrering af faderskab derfor ske samtidig med,  

 at barnets fødsel registreres i ministerialbogen m.v.
Kan registrering af faderskab i forbindelse med  

 fødslen ikke ske, sendes en kopi af fødselsanmeldelsen til  

 statsamtet.
Statsamtet skal herefter rejse faderskabssag efter de  

 nærmere regler i kapitel 2.
Til § 1 Bestemmelsen regulerer spørgsmålet om  

 faderskab til et barn, der fødes af en gift kvinde.
 Efter stk. 1 anses ægtemanden i disse  

 tilfælde som udgangspunkt som barnets far.
Afgørende for, om bestemmelsen finder anvendelse,  

 er alene, om ægteskabet består på det tidspunkt, hvor  

 barnet fødes.
Forholdene i bl.a. konceptionsperioden er derimod uden  

 betydning.
Registrering af ægtemandens faderskab finder sted i  

 forbindelse med registrering af barnets fødsel.
Registreringen er  

 imidlertid foreløbig indtil udløbet af seks  

 måneders-fristen for rejsning af faderskabssag, jf. nærmere  

 § 5, stk. 1, og § 6, stk. 1.
 I stk. 2 opregnes en række  

 tilfælde, hvor bestemmelsen i stk. 1 ikke gælder, dvs. hvor  

 moderens ægtemand alligevel ikke anses for far til barnet.
Efter nr. 1 anses ægtemanden ikke som barnets  

 far, hvis ægtefællerne på tidspunktet for barnets  

 fødsel er separerede.
Det er derimod uden betydning, om samlivet  

 mellem ægtefællerne på fødselstidspunktet er eller  

 har været ophævet, herunder på grund af uoverensstemmelse.  

 I sådanne tilfælde gælder hovedreglen i stk. 1.
Efter nr. 2 anses ægtemanden heller ikke som  

 barnets far, hvis moderen inden for de sidste 10 måneder før  

 barnets fødsel har været gift med en anden mand uden at  

 være separeret.
Bestemmelsen finder også anvendelse, hvis moderen  

 i denne periode måtte have været gift med flere (andre)  

 mænd.
Endelig må registrering efter nr. 3 ikke  

 finde sted, hvis begge ægtefæller anmoder om, at der rejses  

 faderskabssag.
Det er ikke tilstrækkeligt, at den ene  

 ægtefælle anmoder om, at der rejses sag.
I sådanne  

 tilfælde skal der altså ske registrering af ægtemandens  

 faderskab.
Vedkommende må i stedet henvises til efterfølgende at  

 rejse sag ved statsamtet, jf. § 5, stk. 1.
Der gælder efter bestemmelsen ikke særlige  

 formkrav til ægtefællernes anmodning om rejsning af  

 faderskabssag.
I almindelighed bør der ske påførsel om  

 anmodningen i fødselspapirerne, jf. herved nedenfor om det nye  

 blanketsystem.
Er dette ikke sket, vil der i stedet f.eks. kunne rettes  

 henvendelse til ministerialbogsføreren m.v.
Det afgørende er, om anmodningen fremsættes,  

 før registrering er sket.
Efter at registrering er sket, må  

 ægtefællerne (eller en af dem) henvises til selv at rejse  

 faderskabssag efter reglerne i kapitel 2.
 Afgår ægtemanden ved døden, efter at  

 barnet er født, kan dødsboet ikke forhindre, at registrering  

 sker, men boet kan i stedet rejse faderskabssag efter bestemmelsen i  

 § 5, stk. 2. Der henvises til bemærkningerne til denne  

 bestemmelse.
Bestemmelsen i stk. 3 angår  

 tilfælde, hvor moderen har været gift, men hvor ægtemanden  

 er død inden for de seneste 10 måneder før  

 fødslen.
I sådanne tilfælde skal den afdøde  

 ægtemand anses for far til barnet.
I stk. 4 opregnes en række undtagelser  

 til denne regel.
Undtagelserne svarer til dem, der efter stk. 2  

 gælder, hvor barnet fødes, mens ægtemanden lever.  

 Registrering kan således ikke finde sted, hvis ægtefællerne  

 på dødstidspunktet var separerede, hvis moderen inden for de  

 sidste 10 måneder før barnets fødsel har været gift  

 med en anden mand uden at være separeret, eller hvis moderen anmoder  

 om, at der rejses faderskabssag.
Det forudsættes, at der udarbejdes et blanketsystem,  

 der er afpasset efter de nye regler, jf. § 33, stk. 2. Afkrydsning  

 vil i almindelighed ske efter moderens oplysninger, men kan også ske  

 efter ægtemandens.
Finder registrering af ægtemandens faderskab  

 sted, sendes kopi af anmeldelsesblanketten til ægtemanden eller dennes  

 dødsbo.
 Der henvises i øvrigt til lovforslagets almindelige  

 bemærkninger, pkt. 2.3.
Til § 2 Bestemmelsen angår faderskab til børn i  

 tilfælde, hvor moderen på fødselstidspunktet ikke er gift,  

 men hvor hun og en mand skriftligt erklærer, at de sammen vil varetage  

 omsorgen og ansvaret for barnet.
I sådanne tilfælde anses den  

 pågældende mand efter stk. 1 som udgangspunkt som far  

 til barnet.
Registrering heraf sker i forbindelse med registrering af  

 fødslen.
Det følger af bestemmelsens ordlyd, at den ikke kan  

 anvendes i tilfælde, hvor moderen på fødselstidspunktet er  

 gift, herunder separeret.
I så fald anvendes bestemmelsen i § 1.  

 Det er derimod uden betydning, om den pågældende mand er gift  

 (med en anden kvinde).
Det, parterne skal erklære, er, at de sammen vil  

 varetage omsorgen og ansvaret for barnet.
Det må antages, at  

 påtagelsen af en sådan pligt i almindelighed kun vil ske, hvis  

 parterne har fælles bopæl eller agter at etablere sådan  

 bopæl.
Der er imidlertid efter bestemmelsen ikke noget til hinder for,  

 at parterne kan have til hensigt sammen at varetage omsorgen og ansvaret for  

 barnet, selv om de opretholder hver deres bopæl.
 Har en anden mand i konceptionsperioden haft seksuelt  

 forhold til moderen, vil han kunne få efterprøvet, om det i  

 stedet er ham, der er barnets far, jf. § 6, stk. 1. Endvidere er  

 registreringen også i forhold til parterne foreløbig, idet begge  

 inden for seks måneder frit kan rejse faderskabssag over for  

 statsamtet, jf. § 5, stk. 1.
 Efter stk. 2, nr. 1, gælder bestemmelsen  

 i stk. 1 ikke, hvis moderen inden for de sidste 10 måneder  

 før barnets fødsel har været gift med en anden mand uden  

 at være separeret.
Bestemmelsen svarer til, hvad der gælder for  

 ægtemænd, jf. § 1, stk. 2, nr. 2, og gælder  

 således også, hvis moderen i denne periode har været gift  

 med flere mænd.
Registrering kan derimod ske, selv om moderen i  

 perioden har boet sammen med en anden mand uden at være gift.
Den anden  

 mand må i givet fald henvises til at rejse faderskabssag efter  

 § 6, stk. 1. Det samme gælder andre mænd, der  

 måtte have haft seksuelt forhold til moderen i konceptionsperioden.
 Efter stk. 2, nr. 2, gælder bestemmelsen  

 i stk. 1 heller ikke, hvis en eller begge parter på tidspunktet  

 for erklæringens afgivelse er umyndig eller under  

 værgemål.
 Ønsker de nævnte personer at anerkende  

 faderskabet til et barn født uden for ægteskab, således at  

 faderskabet kan registreres i forbindelse med fødslen, kan det efter  

 omstændighederne i stedet ske ved, at der før barnets  

 fødsel i statsamtet afgives en tilsvarende erklæring, hvorved  

 faderskabet anerkendes, jf. § 14, stk. 1. Parterne kan derefter  

 vedlægge anerkendelsen til fødselsanmeldelsen, hvorefter  

 registrering af faderskab kan ske efter bestemmelsen i § 3. Der henvises  

 nærmere til bemærkningerne til § 14, stk. 1 og 5.
 Der vil blive udarbejdet særlige blanketter til brug  

 for afgivelse af erklæring efter bestemmelsen, jf. § 33,  

 stk. 2.
 Der henvises i øvrigt til lovforslagets almindelige  

 bemærkninger, pkt. 2.4.
Til § 3 Efter bestemmelsen kan faderskab, der før barnets  

 fødsel er anerkendt efter § 14, stk. 1, eller stk. 2,  

 nr. 1, anvendes som grundlag for registrering af faderskabet i forbindelse  

 med registreringen af barnets fødsel.
Der henvises til  

 bemærkningerne til § 14.
Anvendes anerkendelsen efter den nævnte bestemmelse  

 ikke som grundlag for registrering af faderskabet i forbindelse med  

 anmeldelsen af fødslen, vil statsamtet fra  

 ministerialbogsføreren m.v. modtage oplysning om, at faderskab ikke er  

 registreret, jf. bemærkningerne nedenfor til § 7, stk. 1. I  

 så fald anmelder statsamtet til ministerialbogsføreren m.v., at  

 der er sket anerkendelse efter § 14, stk. 1, eller stk. 2, nr.  

 1, og at faderskab derfor kan registreres.
Der vil blive fastsat  

 nærmere regler herom, jf. § 33.
 Bestemmelsen omfatter kun anerkendelser efter § 14,  

 stk. 1, og stk. 2, nr. 1, men ikke efter § 14, stk. 2,  

 nr. 2, og stk. 3. Det hænger sammen med, at sådanne  

 anerkendelser først kan afgives efter barnets fødsel, jf.  

 § 14, stk. 7.
Til kapitel 2 Faderskabssag ved statsamtet Kapitlet regulerer behandlingen af faderskabssager ved  

 statsamtet, herunder hvordan det i statsamtet kan fastslås, hvem der er  

 barnets far.
 Alle faderskabssager - herunder de hidtidige  

 ægtebarnssager - skal fremover begynde ved statsamtet og kan  

 således aldrig indledes direkte ved retten.
Statsamterne vil fremover med parternes samtykke kunne  

 iværksætte retsgenetiske undersøgelser.
Den mand, der  

 udpeges som barnets far, kan herefter anerkende faderskabet, selv om moderen  

 f.eks. i konceptionsperioden har haft seksuelt forhold til flere mænd.  

 Bestemmelserne indebærer en udvidelse i forhold til gældende ret  

 i statsamternes adgang til at modtage anerkendelser af faderskab.
 Ved altid at lade en sag begynde ved statsamtet  

 opnås, at det først vil blive undersøgt, om den kan  

 løses i mindelighed (ved anerkendelse). Domstolene forbeholdes  

 således de sager, hvor der foreligger en egentlig tvist, eller hvor det  

 af andre grunde ikke er muligt eller ubetænkeligt at afslutte sagen ved  

 statsamtet.
 Der henvises til lovforslagets almindelige  

 bemærkninger, pkt. 2.6.
Sagens begyndelse Til § 4 Bestemmelsen angiver, hvem der før barnets  

 fødsel kan rejse faderskabssag ved statsamtet.
Kapitlets øvrige  

 bestemmelser (§§ 5-7) drejer sig om rejsning af faderskabssag efter, at  

 barnet er født.
 Beføjelsen til at rejse faderskabssag før  

 fødslen tilkommer efter den foreslåede bestemmelse barnets mor  

 og statsamtet.
Bestemmelsen er udtømmende.
Faderskabssag kan  

 således f.eks. ikke inden barnets fødsel rejses af en mand, der  

 er omfattet af § 6, stk. 1, fordi han har haft seksuelt forhold til  

 moderen i konceptionsperioden.
Sådanne faderskabssager kan først  

 rejses efter barnets fødsel.
 Det forhold, at der før fødslen rejses  

 faderskabssag, er i sig selv uden betydning for ægtemandens adgang til  

 at få sit faderskab registreret efter § 1.
Til § 5 Bestemmelsen regulerer spørgsmålet om  

 rejsning af faderskabssag i tilfælde, hvor faderskabet er registreret  

 efter bestemmelserne i §§ 1-3, herunder på grundlag af en  

 anerkendelse efter § 14, eller hvor der efter § 14 er sket  

 anerkendelse i statsamtet efter barnets fødsel.
 Bestemmelsen gælder derimod ikke, hvor faderskabet  

 er anerkendt over for retten efter § 19. Sådanne anerkendelser er  

 - med forbehold for reglerne om genoptagelse i kapitel 4 - endelige.
Registreringer og anerkendelser, der er omfattet af  

 bestemmelsen, er foreløbige i seks måneder efter, at barnet er  

 født.
Inden for denne periode kan moderen, faderen eller en  

 særlig værge for barnet efter stk. 1 rejse  

 faderskabssag ved statsamtet.
Adgangen er fri og er således bl.a. ikke  

 betinget af, at det sandsynliggøres, at en anden mand er barnets far.  

 Den såkaldte anerkendelseslære finder heller ikke anvendelse.
Fristen regnes efter bestemmelsen fra barnets  

 fødsel og ikke fra registreringen eller anerkendelsen.
Den afbrydes  

 ved statsamtets modtagelse af anmodningen.
Overskrides fristen, kan  

 faderskabssag ikke rejses efter bestemmelsen.
Der må i så fald  

 gås frem efter reglerne om genoptagelse i kapitel 4.
Rejses der inden for fristen faderskabssag, anses den  

 mand, der er registreret som far eller har anerkendt faderskabet, som far til  

 barnet, indtil andet måtte følge af statsamtets eller rettens  

 behandling af sagen.
Det er således i de nævnte tilfælde  

 ikke muligt for en mand at frigøre sig fra faderskabet alene ved at  

 rejse faderskabssag, ligesom det ikke er muligt for moderen at fratage manden  

 hans faderskaab alene ved at rejse sag.
Efter stk. 2 omfatter retten til at rejse  

 faderskabssag også faderens dødsbo i tilfælde, hvor  

 faderskab er registreret efter § 1 om ægtemænds faderskab.  

 Det vil navnlig kunne være relevant, hvis ægtemanden er  

 død før barnets fødsel, jf. den foreslåede  

 bestemmelse i § 1, stk. 3. Bestemmelsen er imidlertid ikke  

 begrænset til disse tilfælde.
Har ægtemanden inden sin  

 død selv rejst sag, indtræder dødsboet i sagen.
Dødsboets adgang til at rejse faderskabssag  

 gælder efter bestemmelsen ikke, hvis den afdøde må anses  

 for at have anerkendt barnet som sit.
Dødsboets adgang til at rejse  

 sag er således mere begrænset end mandens egen.
Den afdøde må anses for at have anerkendt  

 barnet som sit, hvis han udtrykkeligt eller stiltiende over for omverdenen  

 har behandlet barnet som sit eget.
Om dette er tilfældet, må bero  

 på en konkret vurdering af de foreliggende oplysninger.
Reglen bygger  

 på den såkaldte anerkendelseslære, jf. lovforslagets  

 almindelige bemærkninger, pkt. 2.12.
Dødsboet efter andre fædre end dem, der er  

 nævnt i bestemmelsen - herunder mænd, hvis faderskab er  

 registreret på grundlag af en erklæring efter § 2 - kan ikke  

 rejse faderskabssag.
Sådanne dødsboer kan indtræde i  

 faderskabssager, som faderen allerede har rejst før sin død,  

 eller rejse sag om genoptagelse efter de nærmere regler i kapitel  

 4.
 Der henvises i øvrigt til lovforslagets almindelige  

 bemærkninger, pkt. 2.3 og 2.4.
Til § 6 Efter bestemmelsens stk. 1 kan faderskabssag  

 over for statsamtet rejses af en mand, som har haft seksuelt forhold til  

 moderen i konceptionsperioden.
Bestemmelsen har praktisk betydning for  

 mænd, som ikke allerede er inddraget i faderskabssagen i kraft af  

 reglerne i §§ 4 og 5, jf. § 9, stk. 1, nr. 4.
 Det er efter bestemmelsen uden betydning, om det i  

 forvejen er registreret, hvem der er barnets far.
Efter bestemmelsen er adgangen til at rejse faderskabssag  

 imidlertid begrænset af den foreslåede bestemmelse i § 10.  

 Sag kan således ikke rejses, hvis afgørende hensyn til barnet  

 taler imod, at manden kan blive barnets far.
Der henvises nærmere til  

 bemærkningerne til den nævnte bestemmelse.
 Den ret, der hjemles i bestemmelsen, kan anvendes til selv  

 at rejse sag, hvis sag ikke tidligere er rejst, til at indtræde i en  

 verserende sag og til at få »genbehandlet« en sag, der allerede har  

 været rejst i statsamtet, uanset om faderskab her er  

 fastslået.
Retten til at rejse faderskabssag afskæres ikke af,  

 at barnet er bortadopteret.
Der henvises til de almindelige  

 bemærkninger, pkt. 2.14.
Anmodning om, at der rejses sag, skal efter stk. 1,  

 2. pkt., være skriftlig, og den skal indgives inden seks måneder  

 efter barnets fødsel.
Verserer der imidlertid på tidspunktet for  

 anmodningen fortsat en faderskabssag, kan manden indtræde i denne sag,  

 selv om fristen er overskredet.
Er fristen i øvrigt overskredet, må  

 anmodningen afvises.
Spørgsmålet vil i så fald kun kunne  

 prøves, såfremt der sker genoptagelse efter de nærmere  

 regler i kapitel 4.
 Retten til at få prøvet  

 spørgsmålet om faderskab tilkommer efter bestemmelsen den, der  

 har haft seksuelt forhold til moderen i den periode, hvor hun blev gravid.  

 Bekræfter moderen, at der har været et sådant forhold,  

 må statsamtet i almindelighed lægge oplysningen herom til grund  

 og inddrage den pågældende mand i sagen.
 Bestrider moderen derimod, at der har været et  

 seksuelt forhold, og fastholder manden sin påstand, må sagen  

 indbringes for retten, jf. § 13, nr. 2 og 4. Der er imidlertid ikke  

 noget til hinder for, at statsamtet efter omstændighederne - og med  

 moderens samtykke - iværksætter retsgenetiske  

 undersøgelser af, om den pågældende mand er barnets far.  

 Vedgår moderen på baggrund af disse undersøgelser at have  

 haft seksuelt forhold til manden, kan sagen fortsætte i statsamtet.
Efter bestemmelsens stk. 2 skal en mand, der  

 inden for de sidste 10 måneder før fødslen har  

 været gift med barnets mor uden at være separeret, snarest muligt  

 have skriftlig meddelelse om barnets fødsel med vejledning om sin ret  

 efter stk. 1 til at få prøvet  

 faderskabsspørgsmålet.
Det gælder dog ikke, hvis han  

 allerede er part i sagen, f.eks. fordi moderen har oplyst ham som  

 faderskabsmulighed.
 Bestemmelsen gælder kun for ægtemænd.  

 Det følger imidlertid af princippet i § 6, stk. 1, at  

 også samlevere m.v. - ved over for statsamtet at anmode om, at der  

 rejses faderskabssag - i almindelighed vil kunne få oplyst, om den  

 pågældende kvinde har født et barn.
 Der henvises i øvrigt til lovforslagets almindelige  

 bemærkninger, pkt. 2.8.
Til § 7 Bestemmelsen regulerer statsamtets pligt til af egen drift  

 at rejse faderskabssag.
 Efter stk. 1 skal statsamtet altid rejse  

 faderskabssag, hvis faderskab ikke er registreret i forbindelse med barnets  

 fødsel, jf. §§ 1-3, og der ikke er rejst sag af andre, jf.  

 §§ 4-6.
 Der vil efter § 33, stk. 1, blive fastsat regler  

 om, at ministerialbogsføreren m.v. i alle tilfælde, hvor  

 faderskabet ikke registreres i forbindelse med registreringen af barnets  

 fødsel, skal sende en kopi af fødselspapirerne direkte til  

 statsamtet.
Efter stk. 2 gælder, at faderskabet,  

 hvis barnet er død, kun skal søges fastslået,  

 såfremt moderen eller nogen, som har retlig interesse i det, anmoder om  

 det.
Det afgørende er, om barnet lever på det tidspunkt, hvor  

 sagen kan afsluttes.
Bestemmelsen kan således også anvendes til  

 at henlægge en allerede rejst faderskabssag, hvis barnet dør  

 under behandlingen af sagen.
En retlig interesse (for andre end moderen) i at få  

 faderskabet fastslået kan navnlig være af arvemæssig  

 karakter, f.eks. hvor et barn, der ved testamente er indsat som arving,  

 fødes levende, men herefter dør.
I sådanne tilfælde  

 vil det kunne være afgørende for de arveretlige  

 spørgsmål, hvem der er barnets far.
Sagens behandling Til § 8 Bestemmelsen regulerer, i hvilke tilfælde moderen  

 skal oplyse, hvem der er eller kan være barnets far.
Efter stk. 1 er pligten som udgangspunkt  

 ubetinget.
Der er således ikke hjemmel for statsamtet til  

 skønsmæssigt at fritage moderen for at afgive oplysning, heller  

 ikke i tilfælde som nævnt i § 10, hvor afgørende  

 hensyn taler imod, at den pågældende mand bliver barnets far.  

 Oplysningspligten gælder også i de tilfælde, hvor moderen  

 ønsker at bortadoptere barnet.
 I stk. 2 opregnes to undtagelser til  

 hovedreglen om moderens oplysningspligt.
 Efter 1. pkt. gælder oplysningspligten i  

 stk. 1 ikke ved anerkendelse efter § 14, stk. 1. Det  

 gælder, uanset om anerkendelsen afgives før eller efter barnets  

 fødsel.
 Ønsker moderen og en mand således at  

 anerkende faderskabet efter den nævnte bestemmelse, skal der ikke gives  

 oplysninger om moderens seksuelle forhold i konceptionsperioden, og  

 statsamtet skal ikke stille spørgsmål herom.
 Efter 2. pkt. gælder endvidere, at moderen  

 som udgangspunkt er fritaget for oplysningspligt, hvis der rejses  

 faderskabssag efter, at faderskab er registreret efter §§ 1 eller 2  

 eller efter § 3, jf. § 14, stk. 1, eller faderskabet efter  

 barnets fødsel er anerkendt efter § 14, stk. 1. Bestemmelsen  

 har til formål at beskytte den mor, der lever i et ægteskab eller  

 samlivsforhold m.v., mod at skulle give oplysninger om sine seksuelle forhold  

 til andre mænd.
Fritagelsen for oplysningspligten er imidlertid betinget.  

 Fastslås det således under faderskabssagen, at den mand, der er  

 registreret som far, ikke er barnets far, har moderen oplysningspligt.
I  

 disse tilfælde vil det følge af de retsgenetiske  

 undersøgelser m.v., at moderen må have haft seksuelt forhold til  

 andre mænd i konceptionsperioden.
Tilsvarende gælder fritagelsen  

 ikke, hvis det af andre grunde må anses for væsentligt bestyrket,  

 at den registrerede mand ikke er barnets far.
 I stk. 3 bestemmes det, at moderen,  

 såfremt hun ikke giver oplysninger efter stk. 1, under et  

 møde i statsamtet skal vejledes om, hvilken betydning dette vil kunne  

 have for hende og barnet.
En overtrædelse af oplysningspligten efter  

 stk. 1 er således ikke sanktioneret med straf.
Samtalen i  

 statsamtet har derimod til formål - gennem en klargøring af,  

 hvilken betydning det senere vil kunne have for hende og barnet ikke at vide,  

 hvem der er barnets far - at motivere moderen til frivilligt at give  

 oplysning om faderskabsmulighederne.
Det må i den forbindelse bero  

 på den konkrete sags omstændigheder, hvem der fra statsamtets  

 side skal stå for samtalen.
Udebliver moderen efter indkaldelse fra møder i  

 statsamtet, eller skønner statsamtet, at hun tilbageholder oplysninger  

 om faderskabsmulighederne, følger det af § 13, nr. 2 og 4, at  

 statsamtet skal indbringe sagen for retten.
Er forholdet derimod det, at  

 moderen må antages ikke at være i stand til at identificere  

 faderskabsmulighederne, skal sagen ikke indbringes for retten.
I  

 sådanne tilfælde må statsamtet henlægge sagen.  

 Endvidere bør der efter afholdelsen af det nævnte møde  

 gives moderen en rimelig »tænkepause«, før indbringelse for  

 retten eventuelt sker.
 Der henvises i øvrigt til lovforslagets almindelige  

 bemærkninger, pkt. 2.7.
Til § 9 Bestemmelsen angiver i stk. 1, hvem der - i  

 relation til lovens bestemmelser - er part i en faderskabssag i statsamtet.  

 Betydningen af at være part er bl.a., at den pågældende kan  

 opfordres til at medvirke ved retsgenetiske undersøgelser (§ 11,  

 stk. 1,), at den pågældende kan forlange sagen indbragt for  

 retten (§ 13, nr. 1), og at den pågældende skal samtykke  

 for, at der kan ske anerkendelse af faderskab efter § 14,  

 stk. 3.
 Efter nr. 1 og 2 er barnet og moderen part i  

 sagen.
Efter nr. 3 er også den hidtidige far part i  

 sagen.
Det gælder, hvad enten hans faderskab er registreret i  

 forbindelse med fødslen, jf. §§ 1-3, eller fastslået ved  

 anerkendelse, jf. § 14.
 Efter nr. 4 anses endvidere en mand, som moderen  

 har oplyst som mulig far, som part i sagen, jf. herved § 8. Endelig  

 anses en mand, der udnytter sin ret efter § 6, stk. 1, til at  

 få prøvet, om han er barnets far, som part i sagen. jf. nr.  

 5.
 Er den pågældende part død,  

 indtræder dødsboet i vedkommendes retsstilling.
Den omstændighed, at moderen på  

 fødselstidspunktet har været gift, uden at ægtemanden er  

 blevet registreret som far, indebærer ikke, at statsamtet automatisk  

 skal inddrage den pågældende i sagen.
Han skal kun inddrages i  

 sagen, hvis moderen oplyser ham som faderskabsmulighed, eller han selv -  

 efter at have fået meddelelse om barnets fødsel, jf. § 6,  

 stk. 2 - udnytter sin ret til efter § 6, stk. 1, at få  

 prøvet faderskabsspørgsmålet.
Det samme gælder i  

 forhold til mænd, som moderen har været gift med i de seneste 10  

 måneder inden barnets fødsel.
 Er moderen død, kan statsamtet efter  

stk. 2 inddrage en mand som part i sagen, hvis barnets  

 værge fremsætter anmodning om det, og det antageliggøres,  

 at den pågældende er eller kan være barnets far.
 I disse tilfælde, hvor moderen ikke selv kan give  

 oplysninger, indebærer hensynet til, at barnet kan få en far, at  

 der ikke bør stilles store krav til sandsynligheden for, at den  

 pågældende kan være barnets far, som betingelse for at  

 inddrage ham i sagen.
Til § 10 Bestemmelsen indebærer, at faderskabet i visse  

 tilfælde ikke skal fastslås.
 Efter bestemmelsen kan en mand ikke blive barnets far,  

 hvis barnet er blevet til ved et strafbart forhold, og afgørende  

 hensyn til barnet taler imod, at gerningsmandens faderskab fastslås.  

 Afskæring af faderskab efter bestemmelsen kan finde sted såvel i  

 tilfælde, hvor moderen efter § 8, stk. 1, har opgivet den  

 pågældende som fadermulighed, som i tilfælde, hvor den  

 pågældende mand selv måtte ønske sit faderskab  

 fastslået, jf. § 6, stk. 1.
 Reglen finder alene anvendelse, hvis barnet er blevet til  

 ved et strafbart forhold fra den pågældendes side, f.eks. ved  

 incest, jf. straffelovens § 210, eller voldtægt, jf. straffelovens  

 § 216. Andre strafbare forhold er uden betydning for  

 spørgsmålet om faderskab.
Anvendelse af bestemmelsen vil normalt forudsætte,  

 at manden er dømt for det pågældende forhold, eller at han  

 selv erkender det.
Verserer der en straffesag, hvor der ikke er afgivet  

 tilståelse, bør statsamtet i almindelighed udsætte  

 faderskabssagen på straffesagens afslutning.
Det er endvidere en betingelse, at »afgørende  

 hensyn« taler imod mandens faderskab.
Det må her bl.a. komme i  

 betragtning, hvilken karakter det strafbare forhold har, og hvilken  

 indstilling barnets mor har til spørgsmålet.
Er barnet blevet til ved incest, vil afgørende  

 hensyn formentlig altid tale imod, at den pågældende bliver far  

 til barnet.
Er der derimod tale om voldtægt m.v., vil det bero på  

 en samlet vurdering, om afskæring bør finde sted.
Der må i  

 den forbindelse bl.a. lægges vægt på, om moderen selv  

 ønsker faderskabet afskåret.
 Tiltræder manden ikke, at hans faderskab  

 afskæres, må statsamtet - selv om den pågældende ikke  

 selv anmoder om det - indbringe sagen for retten, jf. § 13, nr. 2.
Selv om bestemmelsen ikke bringes i anvendelse, og den  

 pågældende mand således bliver retlig far til barnet, er  

 det efter omstændighederne ikke udelukket at begrænse de  

 almindelige retsvirkninger af faderskabet.
F.eks. vil retten til samvær  

 med barnet kunne afslås eller ophæves, hvis det er  

 påkrævet af hensyn til barnet, jf. § 17, stk. 3, i lov  

 om forældremyndighed og samvær.
 Der henvises i øvrigt til lovforslagets almindelige  

 bemærkninger, pkt. 2.9.
Til § 11 Bestemmelsen indeholder en beføjelse for statsamtet  

 til - med parternes samtykke - at iværksætte retsgenetiske  

 undersøgelser med henblik på at fastslå faderskabet.
 Efter stk. 1 kan statsamtet opfordre moderen  

 og de mænd, som er parter i sagen, til at medvirke ved retsgenetiske  

 undersøgelser, hvis det kan have betydning for sagen.
 Adgangen for statsamterne til at optage retsgenetisk bevis  

 har sammenhæng med, at faderskab kan anerkendes over for statsamtet,  

 selv om moderen f.eks. i konceptionsperioden har haft seksuelt forhold til  

 flere mænd, jf. § 14, stk. 2, nr. 2.
Opfordring skal fremsættes, hvis retsgenetiske  

 undersøgelser kan have betydning for sagen.
Statsamtet bør  

 således opfordre parterne til undersøgelser i alle sager, hvor  

 der kan være tvivl om, hvem der er barnets far, f.eks. hvor der  

 foreligger oplysninger om flere faderskabsmuligheder, hvor den eneste opgivne  

 faderskabsmulighed ikke uden videre ønsker at anerkende faderskabet,  

 eller hvor det skal efterprøves, om en ægtemand eller samlever,  

 hvis faderskab er registreret efter §§ 1-3, er barnets far.
Efter stk. 2 kan opfordring om at medvirke ved  

 retsgenetiske undersøgelser også fremsættes over for andre  

 end sagens parter, hvis det må antages at være af  

 afgørende betydning for sagen.
Bestemmelsen forudsættes navnlig  

 anvendt, hvor det nødvendige retsgenetiske bevis ikke kan indhentes,  

 f.eks. fordi en eller flere faderskabsmuligheder enten er døde eller  

 forsvundne.
I sådanne tilfælde vil undersøgelser af  

 mandens nære slægtninge - som ikke selv er faderskabsmuligheder -  

 undertiden kunne være egnet til at tilvejebringe retsgenetisk  

 bevis.
Statsamtet kan alene opfordre sagens parter til at  

 medvirke ved retsgenetiske undersøgelser.
Statsamtet kan derimod ikke  

 gennemtvinge undersøgelserne.
Medvirker den, der opfordres til  

 retsgenetiske undersøgelser, ikke frivilligt, må statsamtet i  

 almindelighed indbringe sagen for retten, jf. § 13, nr. 2 og 4. Her kan  

 undersøgelser gennemtvinges efter de almindelige regler, jf. § 18  

 og bemærkningerne til denne bestemmelse.
 Der henvises i øvrigt til lovforslagets almindelige  

 bemærkninger, pkt. 2.6.
Til § 12 Efter bestemmelsen kan statsamtet beslutte, at en mand,  

 der utvivlsomt ikke er barnets far, skal udtræde af sagen.
Bestemmelsen  

 kan anvendes, hvis den pågældende mands faderskab ved  

 retsgenetiske undersøgelser er udelukket med en sandsynlighed på  

 10.000 til 1 eller mere, eller der f.eks. foreligger sikkert bevis for, at  

 den pågældende ikke har haft seksuelt forhold til moderen i  

 konceptionsperioden.
 Udtræder den pågældende ikke frivilligt,  

 må sagen indbringes for retten, jf. § 13, nr. 2.
Til § 13 Bestemmelsen angiver, i hvilke tilfælde statsamtet  

 skal indbringe faderskabssagen for retten.
 Efter nr. 1 skal sagen indbringes for retten,  

 såfremt en part anmoder om det.
 En sådan anmodning kan fremsættes på  

 ethvert tidspunkt i sagen og behøver ikke at være begrundet.  

 Anmodningen vil, indtil sagen formelt er indbragt for retten, kunne  

 trækkes tilbage med den virkning, at statsamtet kan fortsætte sin  

 behandling af sagen.
 Er sagen indbragt for retten, skal den  

 færdigbehandles dér.
 Efter nr. 2 skal sagen indbringes for retten, hvis  

 statsamtet finder det betænkeligt at fortsætte behandlingen.  

 Bestemmelsen skal ses i lyset af princippet om, at statsamtet alene behandler  

 sager, som er egnede til at blive afsluttet i »mindelighed« i det  

 administrative system.
 Bestemmelsen vil f.eks. kunne finde anvendelse, hvor  

 oplysningerne om faderskabsmuligheder er så usikre, at der må  

 antages at være behov for forklaringer i retten, hvor moderen må  

 antages at tilbageholde oplysninger om faderskabsmulighederne, hvor en mand  

 ikke accepterer at udtræde af sagen efter § 10 eller § 12,  

 hvor der i øvrigt består en tvist mellem flere mulige  

 fædre, hvor statsamtet vurderer, at den, der ønsker at anerkende  

 et faderskab, er i en tilstand, som gør det uforsvarligt at modtage  

 anerkendelsen, eller hvor en faderskabsmulighed opholder sig i udlandet.
 Efter nr. 3 indbringes sagen endvidere for retten,  

 hvis der skal ske indkaldelse ved bekendtgørelse i Statstidende eller  

 udfærdiges retsanmodning efter retsplejelovens § 158.
Efter nr. 4 skal sagen indbringes for retten, hvis  

 den ikke i øvrigt kan afsluttes ved anerkendelse eller  

 henlæggelse i statsamtet.
Det vil f.eks. i almindelighed gælde,  

 hvis moderen ikke vil give oplysning om faderskabsmulighederne, og  

 faderskabsmulighederne ikke ad anden vej inddrages i sagen, hvis sagens  

 parter ikke frivilligt vil medvirke ved retsgenetiske undersøgelser,  

 hvis en mand - selvom han ved retsgenetiske undersøgelser er udpeget  

 som barnets far - ikke frivilligt vil anerkende faderskabet, eller hvis en  

 part efter flere indkaldelser ikke frivilligt giver møde i  

 statsamtet.
 Endelig skal sagen efter nr. 5 indbringes for  

 retten, hvis en af parterne (eller begge parter) er frataget den retlige  

 handleevne efter værgemålslovens § 6. Der henvises til  

 § 14, stk. 5, og bemærkningerne til denne bestemmelse.
Anerkendelse af faderskab Til § 14 Bestemmelsen regulerer - udtømmende - under hvilke  

 omstændigheder faderskab kan anerkendes over for statsamtet.  

 Bestemmelsens stk. 1-3 indeholder tre principielt forskellige materielle  

 regler herom, mens stk. 4-8 indeholder en række formelle  

 bestemmelser.
Det følger af § 5, stk. 1, at  

 anerkendelser efter den foreslåede bestemmelse er foreløbige  

 indtil seks måneder efter barnets fødsel.
Efter dette tidspunkt  

 kan faderskabsspørgsmålet kun prøves, såfremt  

 betingelserne for genoptagelse er opfyldt, jf. kapitel 4.
 Om de enkelte anerkendelsesgrunde m.v. bemærkes  

 følgende:
Efter stk. 1 kan en mand anerkende faderskabet  

 til et barn, hvis han og moderen erklærer, at de sammen vil varetage  

 omsorgen og ansvaret for barnet.
Der skal i så fald ikke gives  

 oplysninger til statsamtet om moderens seksuelle forhold, jf. § 8,  

 stk. 2, og bemærkningerne til denne bestemmelse.
 Indholdet af erklæringen svarer til indholdet af den  

 erklæring, der i forbindelse med barnets fødsel kan afgives  

 efter § 2. Der henvises til bemærkningerne til denne  

 bestemmelse.
Erklæring kan afgives såvel før som  

 efter barnets fødsel, jf. stk. 7. Afgivelse af erklæringen  

 før barnets fødsel vil i almindelighed forudsætte, at  

 moderen rejser faderskabssag, jf. § 4. Bestemmelsen vil her f.eks. kunne  

 anvendes i de helt sædvanlige tilfælde, hvor ugifte parter  

 allerede under graviditeten ønsker at få bragt  

 faderskabsspørgsmålet i orden.
Erklæringen vil i  

 forbindelse med fødslen kunne anvendes som grundlag for registrering  

 af faderskabet, jf. § 3.
 Bestemmelsen vil også kunne anvendes til efter  

 fødslen at afslutte en faderskabssag.
Bestemmelsen tager navnlig sigte på ugifte  

 samlevende, men finder i princippet også anvendelse på  

 ægtefæller.
Det indebærer f.eks., at  

 ægtefæller, som i forbindelse med fødslen anmoder om  

 rejsning af faderskabssag, jf. § 1, stk. 2, nr. 3, og hvor  

 faderskab derfor ikke bliver registreret ved fødslen, under  

 statsamtets behandling af sagen kan »fortryde« og herefter afgive  

 erklæring efter bestemmelsen.
 Ligesom efter § 2 kan erklæring ikke afgives,  

 hvis moderen inden for de sidste 10 måneder før barnets  

 fødsel (eller forventede fødsel) har været gift med en  

 anden mand uden at være separeret.
Oplyser moderen, at hun har haft seksuelt forhold til  

 andre i den periode, hvor hun blev gravid, eller kommer dette på anden  

 måde frem, følger det af § 13, nr. 2, at anerkendelse efter  

 stk. 1 ikke kan modtages.
I sådanne tilfælde må der i  

 stedet ske anerkendelse efter stk. 2 eller 3, jf. nedenfor, eller sagen  

 må indbringes for retten.
 Efter bestemmelsen i stk. 2 kan en mand, som  

 har haft seksuelt forhold til moderen i den periode, hvor hun blev gravid,  

 anerkende faderskabet, hvis moderen efter det oplyste ikke har haft seksuelt  

 forhold til andre mænd i denne periode, eller den  

 pågældende mand utvivlsomt er barnets far.
Bestemmelsen adskiller sig fra stk. 1 ved, at det er  

 oplyst, at moderen har haft seksuelt forhold til den pågældende.  

 I sådanne tilfælde kan faderskabet anerkendes, uden at der - som  

 efter stk. 1 - skal afgives erklæring om, at parterne sammen vil  

 varetage omsorgen og ansvaret for barnet.
Det kan bl.a. være relevant  

 at anvende bestemmelsen, hvor ingen af parterne bestrider, at det er deres  

 fælles genetiske barn, men hvor de ikke agter sammen at tage sig af  

 barnet.
 Det er en forudsætning for anvendelse af  

 bestemmelsen, at moderen efter det oplyste ikke har haft seksuelt forhold til  

 andre i konceptionsperioden (nr. 1), eller at den pågældende mand  

 utvivlsomt er barnets far (nr. 2).
Er det oplyst, at moderen ikke har haft seksuelt forhold  

 til andre, kan anerkendelse ske efter nr. 1, uden at der foretages  

 retsgenetiske undersøgelser.
Er moderens oplysninger herom ikke  

 tilstrækkeligt sikre, bør statsamtet opfordre parterne til at  

 medvirke til retsgenetiske undersøgelser.
Er parterne ikke indstillet  

 på dette, må sagen indbringes for retten, jf. § 13, nr.  

 2.
 Udpeges den pågældende mand ved retsgenetiske  

 undersøgelser som far med en bevismæssig vægt på  

 10.000 til 1 eller mere, kan han utvivlsomt anses for barnets far og kan  

 derfor - uanset at moderen har haft seksuelt forhold til andre - anerkende  

 faderskabet efter nr. 2. Det er derimod - i modsætning til, hvad der  

 gælder efter § 20 om dom til faderskab - ikke  

 tilstrækkeligt, at de andre fadermuligheder efter udfaldet af  

 retsgenetiske undersøgelser er udelukket som barnets fædre.
 Endelig kan en mand efter stk. 3 anerkende  

 faderskabet, selv om det er oplyst, at moderen har haft seksuelt forhold til  

 andre i den periode, hvor hun blev gravid, og selv om det ikke efter  

 stk. 2, nr. 2, er fastslået, at den pågældende mand  

 utvivlsomt er barnets far.
Anerkendelsen sker ved, at manden og moderen afgiver  

 erklæring om, at de sammen vil varetage omsorgen og ansvaret for  

 barnet.
Erklæringen svarer til den, der afgives efter § 2 og  

 § 14, stk. 1. Der henvises til bemærkningerne til disse  

 bestemmelser.
Det er en betingelse, at anerkendelsen tiltrædes af  

 de faderskabsmuligheder, der er inddraget i sagen.
Det har sammenhæng  

 med, at disse mulige fædre er parter i sagen og derfor kan forlange  

 sagen indbragt for retten, jf. § 13, nr. 1. Er disses faderskab  

 imidlertid f.eks. udelukket ved retsgenetisk bevis, vil de ikke længere  

 være parter i sagen, jf. § 12.
Det forhold, at det ved retsgenetiske undersøgelser  

 eventuelt er fastslået, at den, der ønsker at anerkende  

 faderskabet, ikke er barnets far, udelukker ikke anvendelse af bestemmelsen.  

 Bestemmelsen bygger på den opfattelse, at det bør overlades til  

 parterne selv at tage stilling til, om de ønsker faderskabssagen  

 afsluttet i mindelighed på denne måde.
Sker der anerkendelse,  

 indtræder det retlige faderskab imidlertid fuldt ud, uanset om det  

 ligger fast, at det er en anden mand, der er barnets genetiske far.
 Om statsamtets vejledningspligt i disse tilfælde  

 henvises til stk. 6 og bemærkningerne hertil.
 Der henvises i øvrigt til de almindelige  

 bemærkninger, pkt. 2.10.
Efter stk. 4 skal anerkendelse efter  

 stk. 1-3 ske skriftligt.
Det er således ikke muligt at anerkende  

 mundtligt, men det er omvendt ikke nogen betingelse, at anerkendelse efter  

 stk. 1 og 2 afgives under møde i statsamtet.
Derimod kan  

 anerkendelse efter stk. 3 - under hensyn til anerkendelsens  

 særlige karakter - kun ske i forbindelse med et møde i  

 statsamtet.
Der vil blive fastsat nærmere regler herom, jf. § 33,  

 stk. 1.
 Efter stk. 5, 1. pkt., kan der ikke ske  

 anerkendelse af faderskab i statsamtet (eller retten, jf. § 19), hvis en  

 af parterne er frataget den retlige handleevne efter  

 værgemålslovens § 6. Sådanne sager vil derfor skulle  

 indbringes for retten, jf. § 13, nr. 5.
Personer, der er under værgemål efter  

 værgemålslovens § 5, er efter bestemmelsen ikke  

 afskåret fra på egen hånd at anerkende faderskab.
Det er  

 dog en forudsætning, at den pågældende ikke er i en  

 situation som beskrevet i værgemålslovens 46. Statsamterne  

 bør her udvise tilbageholdenhed, således at anerkendelse kun  

 modtages, hvis det utvivlsomt må anses for forsvarligt.
I andre  

 tilfælde må sagen indbringes for retten, jf. § 13, nr. 2.  

 Værgens samtykke kan ikke træde i stedet.
 For personer, der er umyndige som følge af  

 mindreårighed, gælder efter bestemmelsens 2. pkt., at  

 værgen skal samtykke i anerkendelsen.
 Efter stk. 6 skal den pågældende  

 inden anerkendelse efter stk. 1-3 gøres bekendt med  

 retsvirkningerne heraf og med, at han kan kræve sagen afgjort ved  

 retten.
 I stk. 7 fastsættes, at faderskab ikke  

 inden barnets fødsel kan anerkendes efter stk. 2, nr. 2, eller  

 stk. 3. Dette giver sig selv for så vidt angår stk. 2,  

 nr. 2, da bestemmelsen kun kan anvendes, hvis det ved retsgenetiske  

 undersøgelser er fastslået, at den pågældende er  

 barnets far.
Også med hensyn til anerkendelse af det  

 såkaldte sociale faderskab efter stk. 3 er det - af hensyn til  

 den, der ønsker at anerkende - fundet rigtigst at afskære  

 anerkendelse før barnets fødsel.
Herved sikres det, at  

 anerkendelsen så vidt muligt hviler på grundige overvejelser hos  

 den pågældende.
 Endelig bemyndiges justitsministeren i stk. 8  

 til at bestemme, at en anerkendelse, der er afgivet i udlandet, skal  

 sidestilles med en anerkendelse for statsamtet.
En faderskabssag kan herefter afsluttes ved, at den  

 pågældende i udlandet anerkender faderskabet efter dansk ret.  

 Dette kan ske for en dansk repræsentation i udlandet eller  

 undtagelsesvis for en udenlandsk myndighed.
Det vil være en  

 forudsætning, at den pågældende er gjort bekendt med dansk  

 rets regler om faderskab, og at anerkendelsen er afgivet ved personligt  

 fremmøde for dansk repræsentation eller udenlandsk  

 myndighed.
 Det vil endvidere være en betingelse, at  

 faderskabssagen har en vis tilknytning til Danmark.
 Der vil blive udfærdiget særlige blanketter  

 til brug ved anerkendelse efter bestemmelsen, jf. § 33, stk. 2.
Til kapitel 3 Faderskabssag ved retten I forlængelse af lovforslagets kapitel 1 om  

 konstatering og registrering af faderskab i forbindelse med barnets  

 fødsel og kapitel 2 om faderskabssag ved statsamtet indeholder kapitel  

 3 nogle bestemmelser om faderskabssager ved retten.
 Der fastsættes således nogle procesuelle  

 regler (§§ 16-18), en bestemmelse om anerkendelse af faderskab ved  

 retten (§ 19) og en bestemmelse om, hvornår der kan afsiges dom  

 til faderskab (§ 20).
De nævnte processuelle regler skal ses i  

 sammenhæng med de almindelige regler om behandling af faderskabssager i  

 retsplejelovens kapitel 42 a.
Disse regler foreslås ved det samtidigt  

 fremsatte forslag til lov om ændring af retsplejeloven og forskellige  

 andre love (ændringer som følge af børneloven m.v.)  

 moderniseret og tilpasset reglerne om faderskab i dette lovforslag.
Sagens indbringelse Til § 15 Bestemmelsen indebærer, at en faderskabssag kun kan  

 indbringes for retten af statsamtet.
Det er således ikke længere muligt for  

 parterne selv at anlægge faderskabssag ved domstolene.
Det  

 følger imidlertid af § 13, nr. 1, at statsamtet bl.a. skal  

 indbringe sagen for retten, hvis en af parterne anmoder om det.
Bestemmelsen er en følge af reglerne i  

 lovforslagets kapitel 2 om, at alle faderskabssager, herunder de hidtidige  

 ægtebarnssager, fremover skal begynde ved statsamtet og aldrig kan  

 indledes ved retten.
Derved forbeholdes retten de sager, hvor der foreligger  

 en egentlig tvist, eller hvor sagen af anden grund ikke kan eller bør  

 sluttes ved statsamtet.
Når statsamtet har indbragt en sag for retten, skal  

 sagen ikke tilbagesendes til statsamtet, selv om de grunde, der førte  

 til indbringelsen, ophører med at gælde.
Sagen skal  

 således i alle tilfælde færdigbehandles ved retten.
Der forudsættes ikke udarbejdet stævning i  

 forbindelse med oversendelsen til retten.
Sagen kan således typisk blot  

 oversendes med en kort redegørelse for det hidtidige forløb og  

 for baggrunden for, at den nu indbringes for retten.
 Der henvises i øvrigt til §§ 456 b-d i det  

 samtidigt fremsatte forslag til ændring af retsplejelovens kapitel 42  

 a.
Sagens behandling Til § 16 Bestemmelsen angår moderens oplysningspligt over for  

 retten med hensyn til faderskabsmuligheder.
 I bestemmelsens 1. pkt. fastsættes det, at  

 moderen har pligt til at møde i retten og afgive forklaring om, hvem  

 der er eller kan være barnets far.
 I 2. pkt. fastsættes det, at § 8,  

 stk. 2 og 3, finder tilsvarende anvendelse.
Henvisningen til § 8, stk. 2, indebærer,  

 at moderen i givne tilfælde ikke har oplysningspligt.
Der henvises til  

 den nævnte bestemmelse og bemærkningerne hertil.
Henvisningen til § 8, stk. 3, indebærer,  

 at retten - ligesom statsamtet - i givet fald skal vejlede moderen om,  

 hvilken betydning det vil kunne få for hende og barnet, at faderskabet  

 ikke fastslås.
Det må bero på rettens skøn over de  

 konkrete omstændigheder, hvad den enkelte sag her giver anledning til.  

 I retten kan moderens oplysningspligt imidlertid som efter gældende ret  

 gennemtvinges efter reglerne om vidnetvang i retsplejelovens § 178.
 Der henvises i øvrigt til § 456 i i det  

 samtidigt fremsatte forslag til ændring af retsplejelovens kap. 42  

 a.
Til § 17 Bestemmelsen regulerer spørgsmålet om, hvilke  

 mænd der skal inddrages i faderskabssagen.
Henvisningen til § 9 indebærer, at retten skal  

 inddrage de mænd, der er nævnt i denne bestemmelse.
Herudover  

 skal retten inddrage andre mænd, som efter det oplyste kan være  

 far til barnet.
Dette led i bestemmelsen kan bl.a. have betydning, hvor en  

 mand, hvis faderskab er registreret, rejser faderskabssag, jf. § 5,  

 stk. 1, med den begrundelse, at en anden (navngiven) mand er far til  

 barnet, og moderen benægter dette.
Det er uden betydning, hvem der har været inddraget  

 som parter i statsamtets sag.
Der er f.eks. ikke noget til hinder for, at en  

 mand, som i konceptionsperioden har haft seksuelt forhold til moderen, efter  

 de nærmere regler i § 6, stk. 1, først indtræder  

 i sagen i retten, ligesom retten f.eks. skal inddrage eventuelle  

 faderskabsmuligheder, som moderen har oplyst, selv om oplysningerne herom  

 ikke har været fremme i statsamtet.
 Særligt med hensyn til adgangen til  

 faderskabsprøvelse for mænd, der i konceptionsperioden har haft  

 seksuelt forhold til moderen, bemærkes, at statsamtet - som  

 nærmere omtalt i bemærkningerne til § 6, stk. 1 - i  

 almindelighed må indbringe sagen for retten, hvis moderen bestrider den  

 pågældende mands oplysninger om et seksuelt forhold.
Retten må herefter foretage en samlet bevisvurdering  

 af spørgsmålet som led i afgørelsen af, om manden kan  

 få prøvet sit faderskab.
Der må herved bl.a. lægges  

 vægt på, om der i konceptionsperioden har bestået et samliv  

 mellem parterne, ligesom det må tillægges betydning, i hvilket  

 omfang manden er i stand til at konkretisere eller i øvrigt  

 sandsynliggøre sin påstand om et seksuelt forhold, og med  

 hvilken styrke moderen kan imødegå denne påstand.
 Henvisningen til § 6, stk. 2, indebærer,  

 at den særlige underretningspligt over for en ægtemand, der er  

 foreskrevet i denne bestemmelse, også gælder for retten,  

 medmindre den pågældende allerede er part i retssagen.
 Der henvises i øvrigt til § 456 e i det  

 samtidigt fremsatte forslag til ændring af retsplejelovens kap. 42  

 a.
Endelig indebærer henvisningen til § 10, at en  

 mand heller ikke ved dom kan blive barnets far, hvis barnet er blevet til ved  

 et strafbart forhold, og afgørende hensyn til barnet taler imod, at  

 den pågældende bliver dets far.
Der henvises til  

 bemærkningerne til denne bestemmelse.
 Retten kan ligesom statsamtet bestemme, at en mand, som  

 utvivlsomt ikke er barnets far, skal udtræde af sagen, jf. § 12 og  

 bemærkningerne til denne bestemmelse.
Til § 18 Bestemmelsen angår gennemførelse af  

 retsgenetiske undersøgelser i retten.
Efter bestemmelsen beslutter retten gennemførelse  

 af retsgenetiske undersøgelser, hvis det kan have betydning for sagen.  

 Det svarer til, hvad der efter § 11, stk. 1, gælder for  

 statsamtet, jf. bemærkningerne til denne bestemmelse.
Retten kan  

 imidlertid i modsætning til statsamtet gennemtvinge udtagelse af  

 blodprøver m.v. efter den almindelige bestemmelse i retsplejelovens  

 § 178. Udtagelse vil ikke kunne ske ved mekanisk tvang.
Henvisningen til § 11, stk. 2, indebærer,  

 at retten ligesom statsamtet kan opfordre andre end sagens parter til at  

 medvirke ved retsgenetiske undersøgelser, hvis det må antages at  

 være af afgørende betydning for sagen.
Afviser de  

 pågældende at medvirke, kan undersøgelsen - i  

 modsætning til, hvad der gælder for parter, jf. ovenfor - ikke  

 gennemtvinges.
 Der henvises i øvrigt til § 456 h i det  

 samtidigt fremsatte forslag til ændring af retsplejelovens kapitel 42  

 a.
Anerkendelse af faderskab Til § 19 Bestemmelsen indebærer, at faderskab ikke kun kan  

 anerkendes over for statsamtet, men også over for retten.
Foretages der  

 f.eks. først i retten retsgenetiske undersøgelser, og  

 fastslås det her, at en bestemt mand er far til barnet, er det ikke  

 nødvendigt, at der afsiges dom.
Der vil i stedet kunne ske  

 anerkendelse.
Anerkendelse kan ske, selvom retsgenetiske  

 undersøgelser ikke er foretaget.
Bestemmelserne i § 14,  

 stk. 1-7, finder imidlertid tilsvarende anvendelse.
Retten vil derfor  

 ikke kunne modtage en anerkendelse, som statsamtet ikke ville kunne have  

 modtaget.
Der henvises til bemærkningerne til § 14.
 Det anførte indebærer også, at en sag  

 ikke kan sluttes ved anerkendelse i retten, såfremt dette må  

 anses for betænkeligt, jf. princippet i § 13, nr. 2. I så  

 fald må der afsiges dom efter § 20.
En anerkendelse for retten er endelig i den forstand, at  

 der ikke gælder nogen »fortrydelsesret« efter bestemmelsen herom i  

 § 5. Herved adskiller anerkendelse af faderskab for retten sig fra  

 anerkendelse ved statsamtet.
Skal sagen genoptages, må det derfor ske  

 efter reglerne i kapitel 4.
Dom til faderskab Til § 20 Bestemmelsen regulerer spørgsmålet om,  

 hvornår der kan afsiges dom til faderskab.
Bestemmelsen er  

 udtømmende.
Efter stk. 1 skal retten dømme en mand  

 som far, hvis han efter udfaldet af retsgenetiske undersøgelser  

 utvivlsomt er barnets far.
Bestemmelsen forudsætter således, at  

 der er foretaget sådanne undersøgelser.
 Det kan anses for utvivlsomt, at en mand er barnets far,  

 hvis retsgenetiske undersøgelser udpeger ham som far med en  

 bevismæssig vægt på 10.000 til 1 eller mere (99,99 %). I  

 så fald vil det bl.a. være uden betydning, om moderen har haft  

 seksuelt forhold til andre mænd, der ikke har kunnet undersøges.  

 Der vil i almindelighed også kunne ses bort fra en mands bestridelse af  

 at have haft seksuelt forhold til moderen i konceptionsperioden.
 Bestemmelsen i stk. 2 regulerer muligheden for  

 at afsige dom til faderskab i de sjældne tilfælde, hvor det ikke  

 er muligt at foretage retsgenetiske undersøgelser af den  

 pågældende, eller hvor retsgenetiske undersøgelser -  

 f.eks. fordi moderen har haft seksuelt forhold til hver af to enæggede  

 tvillinger - ikke giver svar på, hvem der er barnets far.
 Det er i disse tilfælde en grundlæggende  

 betingelse, at det kan anses for godtgjort, at den pågældende  

 mand i konceptionsperioden har haft seksuelt forhold til moderen.  

 Bevisbedømmelsen heraf må ske efter almindelige principper, og  

 der er f.eks. principielt ikke noget til hinder for, at der føres  

 bevis for, at den pågældende mand var impotent, eller at  

 forholdet mellem parterne har været af en sådan karakter, at  

 samleje må anses for udelukket (såkaldt psykologisk bevis). Der  

 vil endvidere bl.a. kunne være tale om bevis for, at parterne har  

 været fysisk adskilt i hele konceptionsperioden.
Må det lægges til grund, at moderen i  

 konceptionsperioden ikke har haft seksuelt forhold til andre mænd, skal  

 den pågældende efter stk. 2, 1. pkt., dømmes som far,  

 hvis der ikke foreligger omstændigheder, der gør det  

 usandsynligt, at han er barnets far.
Der kan her bl.a. lægges  

 vægt på det seksuelle forholds tidsmæssige placering i  

 konceptionsperioden og på eventuelle oplysninger om sterilitet m.v.
 Må det omvendt lægges til grund, at moderen i  

 konceptionsperioden også har haft seksuelt forhold til andre  

 mænd, kan der efter stk. 2, 2. pkt., nr. 1, afsiges dom til  

 faderskab, såfremt ingen af disse mænd efter udfaldet af  

 retsgenetiske undersøgelser er barnets far, dvs. at deres faderskab er  

 udelukket med en vægt på 10.000 til 1 (99,99 %). Bestemmelsen  

 omfatter således tilfælde, hvor der kun er gennemført  

 retsgenetiske undersøgelser af nogle af faderskabsmulighederne.
Er der andre faderskabsmuligheder, som heller ikke er  

 undersøgt retsgenetisk, kan bestemmelsen ikke anvendes.
I så  

 fald kan bestemmelsen i stk. 2, nr. 2, imidlertid anvendes,  

 såfremt det dog må anses for overvejende sandsynligt, at ingen af  

 disse er barnets far.
Bestemmelsen forudsættes således, under  

 hensyn til den væsentlige usikkerhed, der i almindelighed vil  

 være i disse tilfælde, anvendt med tilbageholdenhed.
 I stk. 3 bestemmes det, at det ved anvendelsen  

 af den nævnte bestemmelse i stk. 2, 2. pkt., nr. 2, skal  

 tillægges betydning, om moderen har været gift eller levet sammen  

 med en af de pågældende mænd i konceptionsperioden.  

 Bestemmelsen indebærer, at det nævnte forhold kan indgå i  

 bevisvurderingen på lige fod med andre relevante bevisdata.
 Der henvises i øvrigt til de almindelige  

 bemærkninger, pkt. 2.11.
Til kapitel 4 Genoptagelse Kapitlet indeholder regler om genoptagelse af  

 faderskabssager.
 Ved genoptagelse forstås, at en sag prøves  

 påny, efter at faderskab er registreret efter §§ 1-3, og seks  

 måneders-fristen i § 5 er udløbet, at en sag er afsluttet  

 ved anerkendelse for statsamtet efter § 14, og 6-måneders-fristen  

 i § 5 er udløbet, at en sag er afsluttet ved anerkendelse for  

 retten efter § 19, at en mand er dømt som far ved retten, jf.  

 § 20, eller at en faderskabssag er sluttet ved statsamtet eller retten,  

 uden at barnet har fået en far.
Afgørelse af, om en sag skal genoptages, skal i  

 første omgang træffes af statsamtet.
Det gælder, uanset om  

 sagen i sin tid er afsluttet i statsamtet eller retten.
En part kan  

 imidlertid forlange spørgsmålet indbragt for retten.
 Genoptagelsesreglerne er ens for børn af gifte og  

 ugifte forældre.
At barnet er bortadopteret, er ikke i sig selv til hinder  

 for, at faderskabssagen genoptages.
Dette vil navnlig kunne være  

 relevant ved genoptagelse efter § 21 om tilfælde, hvor faderskabet  

 aldrig er fastslået.
Der henvises nærmere til de almindelige  

 bemærkninger, pkt. 2.14.
 Der henvises i øvrigt til de almindelige  

 bemærkninger, pkt. 2.12.
Til § 21 Bestemmelsen regulerer spørgsmålet om  

 genoptagelse i tilfælde, hvor barnet i sin tid ikke har fået en  

 far, dvs. hvor faderskabet ikke er fastslået ved registrering,  

 anerkendelse eller dom.
 I stk. 1 fastsættes det, at sagen skal  

 genoptages efter anmodning fra moderen eller hendes dødsbo, fra barnet  

 eller dets værge eller dødsbo eller fra en mand som efter  

 § 6, stk. 1, har ret til at få prøvet, om han er  

 barnets far.
Adgangen til at forlange genoptagelse er i de beskrevne  

 tilfælde uden tidsmæssig begrænsning.
En  

 indholdsmæssig begrænsning følger imidlertid af  

stk. 2. Efter denne bestemmelse kan der kun ske genoptagelse,  

 hvis det antageliggøres, at en bestemt mand kan blive barnets far.
 En helt uunderbygget anmodning om genoptagelse fra en af  

 de nævnte personer vil således ikke kunne imødekommes.  

 Henvender en mand sig f.eks. år efter barnets fødsel og angiver  

 at være (mulig) far til barnet, og benægter moderen at have haft  

 et forhold til den pågældende mand, må genoptagelse  

 afvises, medmindre andre særlige forhold taler for mandens  

 påstand.
Er barnet myndigt, følger det af  

stk. 3, at genoptagelse ikke kan ske mod dets vilje.
Det  

 indebærer, at statsamtet i det omfang, det er muligt, må indhente  

 en udtalelse fra barnet.
Til § 22 Bestemmelsen regulerer spørgsmålet om  

 genoptagelse i tilfælde, hvor faderskabet er registreret, anerkendt  

 eller fastslået ved dom m.v., men hvor moderen, barnet eller dets  

 værge og faderen eller hans dødsbo i enighed anmoder om  

 genoptagelse.
I sådanne tilfælde skal sagen efter  

stk. 1 genoptages.
Det er således ikke  

 tilstrækkeligt, at kun en af parterne anmoder om genoptagelse.
Endvidere er det efter stk. 2 en betingelse,  

 at det sandsynliggøres, at en anden mand kan blive barnets far.  

 Formuleringen indebærer, at der stilles større krav end efter  

 § 21. Det skyldes, at barnet i tilfælde som nævnt i  

 § 22 allerede har en far.
Betingelsen vil f.eks. være opfyldt,  

 hvor tredjemand på forhånd tilkendegiver, at han vil anerkende  

 faderskabet, hvis den hidtidige far udelukkes ved retsgenetisk bevis.
Bestemmelsen indeholder ingen tidsmæssige  

 grænser.
Er betingelserne opfyldt, skal der således ske  

 genoptagelse, uanset på hvilket tidspunkt anmodningen herom  

 fremsættes.
I § 36, stk. 3, foreslås det, at  

 bestemmelsen kan anvendes, selv om barnet er født før lovens  

 ikrafttræden.
Det hænger sammen med, at der i nyere retspraksis  

 er sket genoptagelse i tilfælde som beskrevet i bestemmelsen, men uden  

 klar hjemmel.
Til § 23 Bestemmelsen regulerer spørgsmålet om  

 genoptagelse i tilfælde, hvor der i forbindelse med registrering af  

 faderskabet er sket tekniske fejl m.v., som kan have haft betydning for, hvem  

 der er registreret som barnets far.
Der sigtes navnlig til tilfælde,  

 hvor der er sket personforveksling eller skrivefejl m.v., således at en  

 forkert mand er registreret som barnets far.
I så fald skal sagen efter stk. 1  

 genoptages efter anmodning fra moderen eller hendes dødsbo, barnets  

 værge eller dets dødsbo eller fra den registrerede far eller  

 hans dødsbo.
Genoptagelse vil også kunne kræves af den  

 mand, der som følge af fejlen ikke er blevet registreret som far,  

 eller hans dødsbo.
Fristen for genoptagelse er efter bestemmelsen tre  

 år regnet fra barnets fødsel.
Efter udløbet af denne  

 frist kan genoptagelse kun ske, hvis der foreligger ganske særlige  

 omstændigheder, jf. § 25, stk. 1, og bemærkningerne til  

 denne bestemmelse.
 Opdages fejlen inden udløbet af seks  

 måneders-fristen i § 5, stk. 1, vil spørgsmålet  

 omvendt altid - og uafhængigt af § 23 - kunne prøves efter  

 denne bestemmelse.
I stk. 2 er det som en undtagelse til  

 stk. 1 fastsat, at genoptagelsessag ikke kan rejses af den registrerede  

 far eller hans dødsbo, hvis han med kendskab til eller formodning om  

 den skete fejl har anerkendt barnet ved at behandle det som sit.
Det samme  

 gælder for moderen og hendes dødsbo, hvis hun under tilsvarende  

 omstændigheder har ladet den registrerede far behandle barnet som  

 hans.
Bestemmelsen lovfæster den såkaldte  

 anerkendelseslære og indebærer, at hverken moderen eller faderen  

 vilkårligt kan fratage barnets dets hidtidige far.  

 Anerkendelseslæren udvides samtidig til også udtrykkeligt at  

 gælde for ugifte.
Der tilsigtes ikke ændringer i  

 anerkendelseslærens indhold i forhold til gældende ret, jf.  

 herved pkt. 2.12 i de almindelige bemærkninger.
Det indebærer, at  

 der må foretages en samlet vurdering af, om det under de foreliggende  

 omstændigheder kan anses for rimeligt at lade moderen eller den  

 registrerede far anfægte det registrerede faderskab.
 Bestemmelsen kan, uanset hvilken adfærd parterne har  

 udvist over for barnet, ikke anvendes, såfremt den  

 pågældende ikke har haft kendskab til eller formodning om den  

 skete fejl.
I stk. 3 er der medtaget en særlig regel  

 om, at en ægtemand, som efter § 6, stk. 2, skal have  

 meddelelse om barnets fødsel, kan forlange sagen genoptaget, hvis  

 meddelelsen ikke inden fem måneder efter barnets fødsel er  

 kommet frem til ham.
Fristen for genoptagelse er også her fastsat til  

 tre år regnet fra barnets fødsel, dog således at  

 anmodningen tillige skal fremsættes uden ugrundet ophold efter, at den  

 pågældende har fået kendskab til barnets fødsel.
Til § 24 Bestemmelsen regulerer spørgsmålet om  

 genoptagelse i tilfælde, hvor faderskabet allerede er fastslået  

 ved registrering, anerkendelse eller dom m.v., men hvor der  

 efterfølgende er kommet nye oplysninger frem m.v.
 Efter stk. 1 kan moderen eller hendes  

 dødsbo, barnets værge eller dets dødsbo eller faderen  

 eller hans dødsbo anmode om genoptagelse af sagen, hvis der er  

 fremkommet oplysninger om omstændigheder, der kan antages at ville give  

 sagen et andet udfald, eller der i øvrigt er særlig anledning  

 til at antage, at sagen vil få et andet udfald.
Bestemmelsen forudsætter i modsætning til  

 § 22 ikke, at der er enighed mellem parterne om  

 genoptagelsesspørgsmålet, men anmodning skal fremsættes  

 inden tre år efter barnets fødsel.
Overskrides denne frist, kan  

 sagen kun genoptages under helt særlige omstændigheder som  

 nævnt i § 25.
Det er en betingelse, at der er fremkommet oplysninger om  

 omstændigheder, der kan antages at ville give sagen et andet udfald,  

 eller der i øvrigt er særlig anledning til at antage, at sagen  

 nu vil få et andet udfald.
Der sigtes navnlig til tilfælde, hvor  

 der nu viser sig en anden faderskabsmulighed.
Bestemmelsen hjemler ikke noget krav på  

 genoptagelse, selv om de nævnte betingelser er opfyldt.  

 Afgørelsen om genoptagelse beror således på et samlet  

 skøn, hvor navnlig de forhold, der opregnes i stk. 2,  

 indgår.
Der skal således bl.a. lægges vægt på,  

 hvor lang tid der er gået siden barnets fødsel (nr. 1), om  

 synspunkterne i anerkendelseslæren gør sig gældende (nr. 2  

 og 3), om der i øvrigt er udvist passivitet fra den  

 pågældendes side (nr. 4), og om det må forventes, at  

 barnet, hvis sagen genoptages, vil få en (anden) far.
Disse hensyn  

 svarer til, hvad der allerede i dag efter praksis lægges vægt  

 på.
Til § 25 Bestemmelsen regulerer spørgsmålet om  

 genoptagelse i tilfælde som nævnt i §§ 23 og 24, hvor tre  

 års-fristen i disse bestemmelser er overskredet.
 I disse tilfælde er det - udover at de almindelige  

 betingelser i de nævnte bestemmelser skal være opfyldt - en  

 betingelse, at der kan anføres ganske særlige grunde til, at  

 anmodningen ikke er fremsat tidligere, at omstændighederne i  

 øvrigt i høj grad taler for genoptagelse, og at det må  

 antages, at en fornyet behandling af faderskabssagen ikke vil medføre  

 væsentlige ulemper for barnet.
Bestemmelsen tager bl.a. sigte på arvesager, hvor  

 spørgsmålet om, hvem der er rette arvinger, bliver rejst.
I  

 sådanne tilfælde, hvor væsentlige hensyn kan tale for, at  

 spørgsmålet om faderskab bringes i orden, må der navnlig  

 lægges vægt på, om barnet nu har en sådan alder, at  

 der ikke på urimelig måde gribes ind i dets opvækst og  

 almindelige forhold.
Endvidere må der bl.a. lægges vægt  

 på baggrunden for, at sagen ikke er rejst tidligere.
I forbindelse med vurderingen af, om genoptagelse vil  

 medføre væsentlige ulemper for barnet, vil det ofte være  

 nødvendigt at inddrage barnet.
Der bør i almindelighed holdes  

 samtale med børn over 12 år, medmindre dette må antages at  

 være til skade for barnet, eller samtalen må antages at  

 være uden betydning for afgørelsen.
Er barnet under 12 år,  

 må det bero på en konkret vurdering af barnets modenhed m.v., om  

 samtale bør holdes.
 Det er efter bestemmelsen ikke en betingelse for  

 genoptagelse, at barnet giver samtykke, men barnets eventuelle holdning  

 forudsættes - afhængig af dets modenhed og omstændighederne  

 i øvrigt - tillagt betydelig vægt.
 Kompetencen til at begære genoptagelse efter den  

 foreslåede bestemmelse tilkommer de personer m.v., som er nævnt i  

 §§ 23 og 24. Er barnet nu myndigt, vil det på egen hånd  

 kunne anmode om genoptagelse.
Til § 26 Bestemmelsen regulerer spørgsmål om  

 kompetence og procedure m.v. i forbindelse med sager om genoptagelse efter  

 §§ 21-25.
I stk. 1 fastsættes det, at  

 afgørelse om genoptagelse træffes af statsamtet.
Det  

 gælder, uanset om den faderskabssag, der søges genoptaget, i  

 første omgang er afsluttet i statsamtet eller i retten.
Efter stk. 2 kan en part inden fire uger efter  

 statsamtets afgørelse om genoptagelse forlange  

 spørgsmålet indbragt for retten.
Det indebærer bl.a., at  

 statsamtet i realiteten kun kan træffe afgørelse om  

 genoptagelse, såfremt parterne er enige om det.
Adgangen til at  

 forlange sagen indbragt for retten gælder, uanset om statsamtets  

 afgørelse går ud på, at sagen skal genoptages, eller at  

 den ikke skal genoptages.
Overskrides fristen, er statsamtets afgørelse om  

 genoptagelse endelig.
Der vil efter almindelige principper  

 efterfølgende kunne fremsættes ny begæring om  

 genoptagelse, såfremt der fremkommer nye oplysninger af betydning for  

 sagen.
 Indbringes sagen for retten, skal retten kun tage stilling  

 til genoptagelsesspørgsmålet og ikke til selve  

 faderskabsspørgsmålet, jf. nedenfor.
 Det følger af stk. 3, at en  

 faderskabssag, der genoptages, skal behandles efter de almindelige regler i  

 lovens kapitel 2 og 3. Dette indebærer bl.a., at sagen, uanset om den  

 oprindeligt er afsluttet i statsamtet eller i retten, i første omgang  

 skal behandles i statsamtet, og at det her er lovens almindelige regler, der  

 finder anvendelse.
 Bestemmelsen i stk. 4 har til formål i  

 rimeligt omfang at beskytte mænd, der har været inddraget i den  

 første faderskabssag, mod også at blive inddraget i den nye sag.  

 Det fastsættes således, at den, der tidligere har været  

 part i sagen, men som efter udfaldet af retsgenetiske undersøgelser  

 eller bevis om, hvorvidt han i konceptionsperioden har haft seksuelt forhold  

 til moderen, ikke er anset for barnets far, ikke på ny kan inddrages i  

 sagen, medmindre han selv ønsker det.
 Dette gælder dog efter bestemmelsen ikke, hvis den  

 pågældende i forbindelse med den tidligere sag har afgivet falsk  

 forklaring for retten om forhold af betydning om sagen, eller der med hans  

 viden er sket identitetsforveksling, ombytning af genetisk materiale eller  

 anden tilsvarende fejl, der kan have haft betydning for sagen.
Til kapitel 5 Faderskab og moderskab ved kunstig befrugtning Kapitlet indeholder regler om faderskab og moderskab i  

 forbindelse med kunstig befrugtning.
Reglerne er udformet i nær  

 sammenhæng med bestemmelserne i lov om kunstig befrugtning i  

 forbindelse med lægelig behandling, diagnostik og forskning m.v.
Faderskab Til § 27 Bestemmelsen regulerer den faderskabsretlige stilling for  

 ægtemænd og partnere (samlevere) i tilfælde, hvor moderen  

 er blevet kunstigt befrugtet af en læge eller under en læges  

 ansvar.
 Bestemmelsen træder i sådanne tilfælde i  

 stedet for § 20 og har navnlig betydning, hvis befrugtningen af moderen  

 er sket med donorsæd.
Det følger af stk. 1, at moderens  

 ægtemand eller partner skal anses for barnets far, hvis han har givet  

 samtykke til behandlingen, og barnet må antages at være blevet  

 til ved denne.
Udtrykket »partner« i bestemmelsen skal forstås i  

 overensstemmelse med § 23, stk. 1, 1. pkt., i loven om kunstig  

 befrugtning.
Efter denne bestemmelse skal der, før behandling med  

 kunstig befrugtning indledes, indhentes skriftligt samtykke fra kvinden og  

 dennes ægtefælle eller partner.
Det er efter bestemmelsen uden betydning, om befrugtningen  

 af kvinden er sket med ægtemandens eller samleverens sæd, eller  

 om hun i stedet er blevet behandlet med donorsæd.
Det afgørende  

 er alene, om der foreligger det nævnte samtykke fra moderens  

 ægtemand eller partner, og om barnet må antages at være  

 blevet til ved den kunstige befrugtning.
Rejses der - f.eks. fordi tredjemand gør  

 gældende, at han er barnets far, jf. § 6, stk. 1 -  

 faderskabssag, vil der normalt ikke opstå vanskeligheder ved  

 fastslåelsen af faderskabet, såfremt moderen er befrugtet med  

 ægtemandens eller partnerens sæd.
Selv i tilfælde, hvor det  

 lægges til grund, at moderen i konceptionsperioden har haft seksuelt  

 forhold til tredjemand, vil retsgenetiske undersøgelser normalt kunne  

 vise, om det er ægtemanden (partneren) eller tredjemand, der er barnets  

 far.
Er moderen befrugtet med donorsæd, vil det - som  

 følge af princippet om sæddonors anonymitet, jf. nedenfor - ikke  

 være muligt at undersøge donor.
Det vil imidlertid i  

 sådanne tilfælde normalt gennem retsgenetiske  

 undersøgelser af tredjemand kunne konstateres, om det er denne, der er  

 far til barnet.
Er de nævnte retsgenetiske undersøgelser i  

 særlige tilfælde ikke mulige, bygger den foreslåede  

 bestemmelse på en formodning for, at barnet er blevet til ved den  

 kunstige befrugtning.
Moderens ægtefælle eller partner skal  

 derfor i sådanne tilfælde anses som far til barnet, medmindre der  

 på anden måde er helt særlige holdepunkter for, at  

 tredjemand er barnets far.
 Under hensyn til den betydning, som samtykke til kunstig  

 befrugtning herefter i faderskabsmæssig henseende har for moderens  

 ægtefælle eller partner, foreslås det i stk. 2,  

 at samtykket til kunstig befrugtning skal være skriftligt og indeholde  

 en erklæring om, at ægtefællen eller partneren skal  

 være barnets far.
 Det forudsættes, at den nævnte  

 samtykkeerklæring indarbejdes i den samtykkeerklæring, som efter  

 23 i loven om kunstig befrugtning m.v. skal afgives til brug ved selve  

 behandlingen med kunstig befrugtning.
 Der henvises i øvrigt til lovforslagets almindelige  

 bemærkninger, pkt. 4.
Til § 28 Bestemmelsen regulerer sæddonors faderskabsretlige  

 stilling.
 Efter stk. 1 kan en sæddonor ikke  

 dømmes som far til et barn, der med hans sæd er blevet til ved  

 kunstig befrugtning af en anden kvinde end hans ægtefælle eller  

 partner, hvis sæden er doneret med henblik på en læges  

 anvendelse ved kunstig befrugtning eller til en offentlig eller privat  

 sædbank, der opfylder sundhedsmyndighedernes krav til formidling af  

 sæd.
 Bestemmelsen skal ses i lyset af det princip om anonymitet  

 for sæddonorer, som ligger til grund for loven om kunstig befrugtning  

 m.v.
At bestemmelsen ikke omfatter kunstig befrugtning af  

 sæddonors hustru eller partner, skal ses i sammenhæng med  

 bestemmelsen i lovforslagets § 27. Efter denne bestemmelse anses  

 ægtemanden eller partneren til en kvinde, der er blevet kunstigt  

 befrugtet, og som har givet samtykke til behandlingen, som barnets far.
Som  

 anført i bemærkningerne til bestemmelsen gælder dette  

 også, hvor kvinden er blevet kunstigt befrugtet med  

 ægtefællens eller partnerens sæd.
Den foreslåede bestemmelse bygger i øvrigt  

 på en sondring mellem, om manden har doneret sin sæd med henblik  

 på en læges anvendelse ved kunstig befrugtning eller til en  

 offentlig eller privat sædbank, som opfylder sundhedsmyndighedernes  

 krav til formidling af sæd, eller dette ikke er tilfældet.
Ved  

 henvisningen til sundhedsmyndighedernes krav til formidling af sæd  

 sigtes til de sundhedsfaglige regler, som Sundhedsstyrelsen efter § 20,  

 stk. 2, i loven om kunstig befrugtning m.v. kan fastsætte om  

 donation, anvendelse og opbevaring af sæd.
De gældende regler  

 herom findes i Sundhedsstyrelsens vejledning af 30. september 1997 om kunstig  

 befrugtning og anden reproduktionssfremmende behandling.
Er sæden ikke doneret som nævnt i stk. 1,  

 følger det af stk. 2, at sæddonor skal anses for  

 barnets far.
Det gælder dog ikke, hvis sæden er anvendt uden  

 donors vidende eller efter hans død.
 Den foreslåede retsstilling for sæddonorer vil  

 kunne præciseres over for donor i forbindelse med afgivelsen af  

 samtykke til donation, jf. § 23, stk. 3, i lov om kunstig  

 befrugtning m.v. og § 14 i bekendtgørelse nr. 728 af 17.  

 september 1997 om kunstig befrugtning.
 Der henvises i øvrigt til lovforslagets almindelige  

 bemærkninger, pkt. 4.
Til § 29 Det følger af bestemmelsen, at de almindelige  

 regler i lovforslagets kapitel 1-4 - med de ændringer, der  

 følger af §§ 28 og 29 - finder tilsvarende anvendelse i sager om  

 faderskab ved kunstig befrugtning.
 Det betyder bl.a., at faderskabet til et barn, som er  

 blevet til ved kunstig befrugtning, kan registreres efter de almindelige  

 regler i §§ 1-3, og at der frit kan rejses faderskabssag inden for seks  

 måneder, jf. § 5, stk. 1. Den tredjemand, der mener, at han  

 er far til barnet, vil kunne få spørgsmålet prøvet  

 efter de nærmere regler i § 6.
 Rejses der faderskabssag, gælder de almindelige  

 regler herom i kapitel 2 og 3. Genoptagelse kan ske efter reglerne i kapitel  

 4.
Moderskab Til § 30 Det præciseres i bestemmelsen, at en kvinde, som  

 føder et barn, der er blevet til ved kunstig befrugtning, altid er mor  

 til barnet.
Det gælder, uanset om det æg, som barnet er udviklet  

 fra, stammer fra kvinden selv eller er doneret til hende.
 Der henvises til lovforslagets almindelige  

 bemærkninger, pkt. 4.2.
Til kapitel 6 Surrogatmoderskab Til § 31 Bestemmelsen regulerer gyldigheden af aftaler om  

 surrogatmoderskab, dvs. aftaler om, at den kvinde, der føder barnet,  

 ikke skal beholde det, men udlevere det til »aftagerforældrene«.
Bestemmelsen indebærer, at sådanne aftaler er  

 ugyldige.
Det betyder bl.a., at den kvinde, der føder barnet  

 (moderen), ikke har pligt til at udlevere det, og at  

 »aftagerforældrene« ikke har pligt til at modtage barnet.
Det  

 følger endvidere af bestemmelsens princip, at udenlandske aftaler om  

 surrogatmoderskab ikke kan anerkendes eller fuldbyrdes her i landet.
Det er uden betydning for bestemmelsens anvendelse, hvem  

 der er barnets far, herunder om faderen er »aftagermoderens«  

 ægtefælle eller samlever m.v.
Det er også uden betydning,  

 om barnet er blevet til på normal vis eller ved kunstig  

 befrugtning.
 Der henvises i øvrigt til lovforslagets almindelige  

 bemærkninger, pkt. 5.
Til kapitel 7 Statsamternes vejledningspligt Til § 32 I bestemmelsen foreskrives en generel vejledningspligt for  

 statsamterne.
Vejledningspligten omfatter efter bestemmelsen alle  

 spørgsmål, der er reguleret i loven, uanset om der verserer en  

 sag ved statsamtet.
Det følger imidlertid af almindelige principper,  

 at statsamterne i fornødent omfang også skal yde vejledning om  

 andre spørgsmål, f.eks. om fælles forældremyndighed  

 for ugifte samlevende, jf. herved det samtidigt fremsatte lovforslag om  

 ændring af bl.a. lov om forældremyndighed og samvær.
 Endvidere følger det af bestemmelsen, at statsamtet  

 skal bistå med udfyldning af blanketter m.v.
 Der henvises i øvrigt til lovforslagets almindelige  

 bemærkninger, pkt. 6.
Til kapitel 8 Forskellige bestemmelser Til § 33 Den foreslåede bestemmelse indeholder i  

stk. 1 en bemyndigelse til justitsministeren til at  

 fastsætte nærmere regler om behandling af sager efter loven.
 Der henvises til de almindelige bemærkninger,  

 navnlig pkt. 2.3, 2.4, 2.6 og 2.13.
Efter bestemmelsens stk. 2 udarbejder  

 justitsministeren bl.a. blanketter til brug for registrering og anerkendelse  

 af faderskab m.v.
Endvidere kan justitsministeren efter bestemmelsen  

 fastsætte, at underskrifter skal være bekræftet af en  

 advokat eller to vitterlighedsvidner eller bekræftet på anden  

 måde.
Til § 34 Efter bestemmelsens stk. 1 kan regeringen  

 indgå overenskomster med andre stater om forholdet mellem dansk og  

 fremmed rets regler om fastsættelse af faderskab og moderskab til  

 børn.
 Sådanne overenskomster finder efter bestemmelsen  

 anvendelse her i landet efter bekendtgørelse i Lovtidende.
 Efter stk. 2 kan justitsministeren endvidere  

 fastsætte regler om forholdet mellem danske og andre nordiske landes  

 regler om fastsættelse af faderskab og moderskab til børn.
 Der henvises til bemærkningerne nedenfor til  

 § 37, nr. 3.
Til § 35 Lovforslaget bygger på den ordning, at alle  

 faderskabssager indledes ved statsamtet, men at der bl.a. er en meget let  

 adgang for sagens parter til at få sagen indbragt for retten.
 På den baggrund foreslås det, at statsamternes  

 afgørelser efter loven ikke kan påklages til anden administrativ  

 myndighed.
Justitsministeriet (Civilretsdirektoratet) vil som  

 ressortmyndighed have et almindeligt tilsyn med bl.a. statsamternes  

 virksomhed efter loven.
Det betyder bl.a., at Civilretsdirektoratet -  

 både generelt og i konkrete sager - vil kunne afgive vejledende  

 udtalelser m.v. til bl.a. statsamterne.
Til kapitel 9 Ikrafttræden m.v.
Til § 36 Med henblik på at give den nødvendige tid til  

 udarbejdelse af administrative forskrifter, informationsmateriale og  

 blanketter m.v. foreslås det i stk. 1, at loven  

 træder i kraft den 1. juli 2001.
Udgangspunktet er efter stk. 2, at loven  

 finder anvendelse på børn, der fødes efter lovens  

 ikrafttræden.
For børn, der fødes før lovens  

 ikrafttræden, finder de hidtil gældende regler således som  

 udgangspunkt anvendelse.
Som en undtagelse hertil foreslås i  

stk. 3, at bestemmelsen om genoptagelse i § 22 også  

 finder anvendelse på børn født før lovens  

 ikrafttræden.
Om begrundelsen herfor henvises til de almindelige  

 bemærkninger, pkt. 2.12. I sådanne sager vil det endvidere  

 være den foreslåede bestemmelse i § 26, der skal anvendes  

 på genoptagelsessagen.
Det betyder bl.a., at det er statsamtet, der  

 træffer afgørelse om genoptagelse, og at sagen, såfremt  

 den genoptages, behandles efter reglerne i lovens kapitel 2 og 3.
Til § 37 Bestemmelsen indeholder ændringer af den  

 gældende børnelov som følge af dette lovforslag.
I nr. 1 foreslås den gældende lovs  

 titel (lov om børns retsstilling) ændret til lov om børns  

 forsørgelse.
Det skyldes, at den gældende lovs regler om  

 faderskab foreslås ophævet, jf. nedenfor, og at loven herefter  

 alene indeholder regler om forsørgelse m.v.
I nr. 2 foreslås reglerne om faderskab i den  

 gældende lovs kapitel 1, § 20 og § 21, stk. 1, 2. pkt.,  

 som nævnt ophævet.
Reglerne afløses af dette lovforslags  

 bestemmelser.
Nr. 3 er en konsekvensændring af den  

 gældende lovs § 22 a, stk. 1 og 2. Den indebærer, at  

 bemyndigelsen til bl.a. at indgå overenskomster med andre stater om  

 forholdet mellem dansk og fremmed rets regler begrænses til at  

 vedrøre spørgsmål om børnebidrag.
Der henvises til  

 bestemmelsen i lovforslagets § 34 og bemærkningerne hertil.
Til § 38 Efter bestemmelsen kan lovforslaget ved kongelig anordning  

 sættes i kraft for Færøerne og Grønland med de  

 afvigelser, som følger af de særlige færøske og  

 grønlandske forhold.
 På Færøerne gælder  

 børneloven fra 1960, der er sat i kraft ved anordning nr. 367 af 29.  

 november 1962. I Grønland gælder en særlig lov, jf. lov  

 nr. 197 af 16. juni 1962 for Grønland om børns  

 retsstilling.
 Justitsministeriet vil efter en gennemførelse af  

 lovforslaget tage spørgsmålet om ikraftsættelse på  

 Færøerne og i Grønland op til nærmere overvejelse.  

 Det vil herunder blive afklaret, i hvilket omfang det er teknisk muligt og  

 hensigtsmæssigt at sætte de nye regler i kraft i disse  

 landsdele.
