Bekendtgørelse om tilladelse til at drive jernbanevirksomhed1) I medfør af § 9, stk. 4 og 5, § 102, stk. 1, og § 113, stk. 1, i jernbaneloven, lov nr. 686 af 27. maj 2015, fastsættes efter bemyndigelse i henhold til § 112, stk. 1:
Bekendtgørelsens anvendelsesområde § 1. Bekendtgørelsen fastsætter regler om tilladelse til at drive jernbanevirksomhed.
Den virksomhed, der er etableret i Danmark, hvis hovedaktivitet består i godstransport eller passagertransport på jernbane, herunder bybane, og som er forpligtet til at sørge for trækkraften, og virksomheder, der kun leverer trækkraften skal have tilladelse hertil udstedt af Trafik- og Byggestyrelsen efter denne bekendtgørelse.
 Stk. 2. Bekendtgørelsen finder ikke anvendelse på ikke erhvervsmæssig jernbanedrift (veteranbane).
 § 2. Tilladelse udstedt af andre medlemsstater i Den Europæiske Union i medfør EUregler gælder i Danmark.
 Stk. 2. Tilladelse til at drive jernbanevirksomhed giver ikke i sig selv adgang til jernbaneinfrastrukturen.
Betingelser for meddelelse af tilladelse § 3. Tilladelse til at drive jernbanevirksomhed kan meddeles virksomheder, der 1) vil drive personbefordring eller godstransport på jernbane som virksomhedens hovedaktivitet, 2) retligt er hjemmehørende i Danmark, 3) har økonomisk grundlag for at drive virksomheden forretningsmæssigt forsvarligt, herunder har en egenkapital på minimum 750.000 kr., 4) ikke er blevet erklæret konkurs, 5) ikke har forfalden gæld til det offentlige på 50.000 kr. eller derover, 6) ikke er blevet idømt straf for alvorlige lovovertrædelser, herunder for overtrædelser i erhvervsforhold eller på transportområdet, 7) ikke er blevet dømt for alvorlige eller gentagne overtrædelser af regler på det social- og arbejdsretlige område, herunder forpligtelser i henhold til lovgivningen om sikkerhed og sundhed på arbejdspladsen, 8) ikke er blevet dømt for alvorlige eller gentagne overtrædelser af forpligtelser i henhold til toldlovgivningen, når der er tale om en virksomhed, som ønsker at udføre grænseoverskridende godstransport, der er omfattet af toldprocedurer, 9) i faglig henseende er kvalificeret til at drive jernbanevirksomhed, 10) råder over trækkraft, og 11) er i besiddelse af en gyldig ansvarsforsikring, jf. § 53 i jernbaneloven og dertilhørende regler.
 § 4. Virksomheden skal i forbindelse med ansøgning om tilladelse fremsende et årsregnskab eller en forretningsplan som dokumentation for, at virksomheden opfylder betingelsen i § 3, stk. 1, nr. 3. Årsregnskabet eller forretningsplanen skal som minimum indeholde følgende:
 1) Åbningsbalance og årsbudget, der skal omfatte det første regnskabsår, skal indeholde alle de for bedømmelsen nødvendige oplysninger om virksomhedens forventede indtægter og driftsudgifter.
 2) Oplysninger om:
a) disponible likvide midler, herunder bankindeståender og træk på kassekreditter og lån, b) midler og aktiver, der kan frigøres som sikkerhedsstillelse, c) driftskapital, d) relevante udgifter, herunder anskaffelsesudgifter til eller afdrag på køretøjer, grunde, fast ejendom, anlæg og rullende materiel, e) tredjemandsrettigheder over virksomhedens formue, og f) skatter og socialsikringsbidrag.
 Stk. 2. Hvis Trafik- og Byggestyrelsen anmoder herom, skal virksomheden for egen regning til dokumentation for, at den opfylder betingelsen i § 3, stk. 1, nr. 3, fremsende en opgørelse over egenkapitalen med revisionspåtegning eller erklæring om review udarbejdet af en registreret revisor.
Stk. 3. Hvis virksomhedens egenkapital ikke opfylder minimumskravet i § 3, stk. 1, nr. 3, kan der i stedet stilles en sikkerhed med et nærmere af Trafik- og Byggestyrelsen fastsat beløb og indhold af et forsikringsselskab eller pengeinstitut.
Sikkerheden skal beløbsmæssigt modsvare den i § 3, stk. 1, nr. 3, fastsatte betingelse til egenkapitalen.
 § 5. Betingelserne i § 3, stk. 1, nr. 4, 6, 7 og 8, skal ligeledes være opfyldt af den administrerende direktør og alle medlemmer af bestyrelsen eller tilsynsrådet.
 Stk. 2. Tiltræder en ny administrerende direktør, eller optages et nyt medlem i bestyrelsen eller tilsynsrådet, skal der på ny foretages en vurdering af, om betingelserne i § 3, stk. 1, nr. 4, 6, 7 og 8, er opfyldt.
 § 6. Trafik- og Byggestyrelsen indhenter en offentlig straffeattest og eventuel udskrift fra Det Centrale Kriminalregister til brug ved bedømmelsen af den administrerende direktørs vandel, jf. § 5.
§ 7. En tilladelse er gyldig, så længe virksomheden opfylder betingelserne i denne bekendtgørelse.
Trafik- og Byggestyrelsen kan, hvis styrelsen finder anledning hertil, bestemme, at der skal foretages en fornyet vurdering af, om betingelserne er opfyldt.
En fornyet vurdering skal dog finde sted mindst hvert 5. år.
Oplysningspligt, suspension og tilbagekaldelse § 8. Virksomheder, som har opnået en tilladelse til at drive jernbanevirksomhed, skal straks meddele Trafik- og Byggestyrelsen, hvis virksomheden ikke længere opfylder betingelserne i § 3. Virksomheden og personerne nævnt i § 5 skal endvidere straks oplyse, hvis disse personer ikke længere opfylder betingelserne i § 5.
 Stk. 2. Trafik- og Byggestyrelsen kan suspendere eller tilbagekalde en tilladelse, hvis betingelserne i §§ 3 og 5 ikke længere er opfyldt.
 § 9. Hvis en jernbanevirksomhed har til hensigt at ændre eller udvide sine aktiviteter væsentligt, skal jernbanevirksomheden oplyse Trafik- og Byggestyrelsen herom, så Trafik- og Byggestyrelsen kan foretage en fornyet vurdering af tilladelsen, jf. § 7, 2. pkt.
Stk. 2. Jernbanevirksomheden skal ligeledes meddele Trafik- og Byggestyrelsen, hvis der sker ændringer i virksomhedens retlige status, herunder navnligt i tilfælde af fusion.
I sådanne tilfælde finder § 7, 2. pkt., tilsvarende anvendelse.
 § 10. Hvis jernbanevirksomheden træder i likvidation, undergives rekonstruktion- eller konkursbehandling eller standser sine betalinger, skal virksomheden straks give meddelelse herom til Trafik- og Byggestyrelsen.
Stk. 2. Såfremt en jernbanevirksomhed går konkurs eller undergives rekonstruktionsbehandling, kan Trafik- og Byggestyrelsen meddele en midlertidig tilladelse i op til 6 måneder til fortsat drift af virksomheden, med henblik på afvikling, afhændelse eller finansiel rekonstruktion af virksomheden.
Den midlertidige tilladelse kan tilbagekaldes, hvis Trafik- og Byggestyrelsen finder, at der ikke er mulighed for midlertidig fortsættelse af virksomhedens drift.
 § 11. Hvis en jernbanevirksomhed har indstillet driften i 6 måneder eller ikke har påbegyndt driften inden for 6 måneder efter tilladelsens udstedelse, kan Trafik- og Byggestyrelsen suspendere tilladelsen eller foretage en fornyet vurdering af tilladelsen.
 Stk. 2. Jernbanevirksomheden kan anmode om at få forlænget fristen for pågyndelse af drift, jf. stk. 1, hvis dette er begrundet i driftens særlige karakter.
Gebyrer § 12. Trafik- og Byggestyrelsen opkræver gebyr for udstedelse af tilladelse til jernbanevirksomheden efter Trafik- og Byggestyrelsens bekendtgørelse om gebyrer og afgifter på jernbaneområdet.
Dispensation og tilladelse med vilkår § 13. Trafik- og Byggestyrelsen kan dispensere fra reglerne i denne bekendtgørelse, når det i øvrigt er foreneligt med EU-regler på området.
 § 14. Trafik- og Byggestyrelsen kan udstede tilladelse med vilkår, herunder vilkår om:
1) efterfølgende dokumentation for, at betingelser er opfyldt, 2) kørsel på en begrænset del af jernbaneinfrastrukturen, 3) en eller flere enkelte kørsler (ad hoc tilladelser), og 4) suspension og tilbagekaldelse.
Klageadgang § 15. Afgørelser truffet af Trafik- og Byggestyrelsen efter denne bekendtgørelse kan ikke indbringes for transport- og bygningsministeren eller anden administrativ myndighed.
Ikrafttræden og overgangsregler § 16. Denne bekendtgørelse træder i kraft den 10. juli 2015 og gælder for tilladelser udstedt efter denne dato.
Ansøgning om tilladelse til at drive jernbanevirksomhed modtaget før denne dato behandles efter reglerne i § 4 i lov om jernbane, jf. lovbekendtgørelse nr. 1249 af 11. november 2010.
 Stk. 2. Tilladelser, der er udstedt før den 10. juli 2015, er fortsat gældende i overensstemmelse med deres indhold, indtil de udløber eller ændres.
Trafik- og Byggestyrelsen, den 7. juli 2015 Carsten Falk Hansen / Leif Funch 1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2012/34/EU af 21. november 2012 om oprettelse af et fælles europæisk jernbaneområde (omarbejdning), EU-Tidende 2012, nr.
L 343, side 32.
