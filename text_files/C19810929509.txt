(Sygehusberedskabscirkulære nr. 10.) Af det med sygehusberedskabscirkulære nr. 1 af 7. april 1976 udsendte  

 »Notat vedrørende den fortsatte opbygning af sygehusberedskabet«  

 (marts 1976), afsnit V.
Personel, fremgår bl.a., at der inden for  

 amtskommunen må foretages en registrering af personel, der har en sådan  

 uddannelse, at det kan forrette tjeneste i sygehusberedskabet.
I forbindelse med tilvejebringelsen af en standardberedskabsplan for  

 sygehuse, der udsendtes med sygehusberedskabscirkulære nr. 3 af 15. december  

 1977, henstillede man (sygehusberedskabscirkulære nr. 2 af 14. juli 1977), at  

 den fortsatte udarbejdelse af beredskabsplaner fremskyndedes med henblik på  

 tilvejebringelse af funktionsdygtige planer for samtlige sygehuse.
Man  

 henledte samtidig opmærksomheden på betydningen af fuldstændige  

 personalelister til beredskabsplanens forskellig områder.
 I sygehusberedskabscirkulære nr. 6 af 18. januar 1979 blev der til brug  

 ved udarbejdelsen af personalelister til sygehusene givet vejledning om  

 hvilke persongrupper, der må udpeges til sygehusberedskabet.
 Spørgsmålet om en egentlig registrering af personel til  

 sygehusberedskabet, d.v.s. udarbejdelse af oversigter over alle - også  

 ikke-sygehusansatte - personer i de persongrupper, der kan anvendes i  

 sygehusberedskabet, og hvorfra der kan udpeges personel til  

 sygehusberedskabet, har nu været overvejet i Civilforsvarsstyrelsens  

 sygehusberedskabsudvalg med repræsentanter for Amtsrådsforeningen i Danmark,  

 Foreningen af Sygehusadministratorer i Danmark, Den almindelige danske  

 Lægeforening og Forsvarskommandoen på grundlag af en indstilling fra  

 arbejdsgruppen vedrørende registrering.
 Indstillingen indeholder et forslag til, hvorledes der kan foretages en  

 landsdækkende EDB-mæssig registrering af det personel, der jfr.  

 sygehusberedskabscirkulære nr. 6, må udpeges til sygehusberedskabet.
Sygehusberedskabsudvalget har efter indgående drøftelser fundet, at der  

 ikke på nuværende tidspunkt bør etableres et landsdækkende  

 registreringssystem, som baseres på EDB, bl.a. fordi et sådant  

 registreringssystem rejser en række praktiske, økonomiske og tekniske  

 problemer.
Imidlertid finder udvalget, at der af hensyn til sygehusenes og  

 amtskommunernes beredskabsplanlægning nu bør sættes en registrering i gang  

 lokalt, således at der udover den sædvanlige registrering af det  

 sygehusansatte personale i de amtskommunale lønsystemer tilvejebringes en  

 registrering af det ikke-sygehusansatte personel, der må udpeges til  

 sygehusberedskabet.
 Efter drøftelser i udvalget kan Civilforsvarsstyrelsen give nedenstående  

 vejledning i hvordan registreringen kan foretages på lokalt plan:
 På baggrund af beredskabsplanerne for sygehusene foranlediger hver  

 amtskommune, Københavns magistrat, Frederiksberg kommunalbestyrelse og  

 Rigshospitalet, at der etableres et system, der kan oprette og vedligeholde  

 et register for hvert sygehus over personale, der i givet fald kan tildeles  

 mødebefaling til sygehusberedskabet.
 I sygehusberedskabets registre optages de personer, der er ansat på  

 sygehusene, samt i fornødent omfang ikke-sygehusansatte læger med angivelse  

 af eventuelle specialer, tandlæger med tilknytning til sygehuse,  

 sygeplejersker, sygehjælpere, der har gennemgået den fastsatte uddannelse,  

 autoriserede hospitalslaboranter, fysioterapeuter og røntgenteknikere, ansat  

 i røntgenfirmaer.
 For sygehusansatte fås de nødvendige oversigter over de ønskede  

 persongrupper fra oplysningerne i sygehusenes lønsystemer, som alle er  

 baseret på EDB.
 For ikke-sygehusansatte kan de nødvendige oversigter fås fra f.eks. afgang  

 fra sygehusenes lønregistre, Sundhedsstyrelsens lægeregistre, faglige  

 medlemsregistre, Pensionskassernes administrationskontor, de amtskommunale  

 sygesikringssystemer samt fra kommunernes social- og sundhedsvæsen.
 Dette register over ikke-sygehusansat personale må løbende vedligeholdes  

 f.eks. ved hjælp af data fra CPR-registret.
 Oplysningerne i registret vedrørende den enkelte person bør omfatte  

 CPR-nummer, navn, stilling og adresse.
 De med retgistrenes oprettelse og drift forbundne omkostninger afholdes af  

 sygehusejeren.
