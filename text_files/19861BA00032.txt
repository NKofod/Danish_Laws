Nr BSF 32 Forslag til folketingsbeslutning om oprettelse af lokale og et centralt  

 patientklagenævn Fremsat af Tove Lindbo Larsen (S) Hanne Andersen (S) Dorte Bennedsen (S)  

 Lerke (S) Henning Rasmussen (S) Taanquist (S) den 4. november 1986 Folketinget opfordrer regeringen til i indeværende folketingsår at fremsætte lovforslag om regler for patienters adgang til at fremføre klager over den faglige virksomhed, der udøves af personer i det offentlige sundhedsvæsen, gennem oprettelsen af lokale og et centralt patientklagenævn.
Formålet med lovforslaget skal være at sikre patienter den højeste grad af retssikkerhed og give befolkningen tillid til klagesystemet, og lovforslaget skal udformes efter følgende retningslinjer:
LOKALE PATIENTKLAGENÆVN Der oprettes et patientklagenævn i hver amtskommune og Københavns og Frederiksberg kommuner i fællesskab.
Nævnet består af en formand og et antal beskikkede medlemmer.
Det enkelte amtsråd (kommunalbestyrelserne) udpeger en formand, der skal opfylde de almindelige betingelser for at kunne beskikkes som dommer.
Endvidere udpeger amtsrådet (kommunalbestyrelserne) et medlem af patientklagenævnet, der har bestået juridisk embedseksamen.
Amtsrådet (kommunalbestyrelserne) beskikker for hvert fagligt område efter indstilling fra de faglige organisationer et antal medlemmer, der alle er sundhedsfagligt uddannede.
I hver sags behandling deltager 2 medlemmer med faglig uddannelse.
Amtsrådet (kommunalbestyrelserne) beskikker efter indstilling fra Forbrugerrådet 2 medlemmer, hvoraf det ene skal repræsentere De Samvirkende Invalideorganisationer.
Medlemmerne beskikkes for en periode, der følger den kommunale valgperiode.
Genbeskikkelse kan finde sted.
De lokale patientklagenævns afgørelser kan indankes for det centrale landsdækkende patientklagenævn.
Klageberettigede er såvel enkeltpersoner som institutioner, embedslæger og andre myndigheder.
DET CENTRALE PATINETKLAGENÆVN Det centrale landsdækkende patientklagenævn sammensættes på tilsvarende måde som de lokale nævn, dog således, at det er indenrigsministeren, der beskikker formænd og medlemmer.
Arbejdsgangen ved klagens behandling skal være så enkel som muligt, og der skal indhentes en udtalelse fra Sundhedsstyrelsen, før afgørelser træffes.
Det centrale patientklagenævn er ankeinstans for de lokale patientklagenævn.
Endvidere behandler nævnet som 1. (og eneste) instans klager over faglig virksomhed, der udøves af personer ansat af en statslig myndighed.
Det centrale patientklagenævns afgørelser er endelige og kan ikke indbringes for anden offentlig administrativ myndighed.
Klage- og ankeberettigede er såvel enkeltpersoner som institutioner, embedslæger og andre myndigheder.
KLAGEVEJLEDNING Patienterne skal sikres oplysning om retten til at klage samt om fremgangsmåden herved.
BEMÆRKNINGER TIL FORSLAGET Y Hovedsigtet med beslutningsforslaget er at sikre patienter den højeste grad af retssikkerhed og at give befolkningen tillid til klagesystemet.
Som klagesystemet fungerer nu, må man desværre konstatere, at denne tillid ikke er fremherskende.
Dertil kommer, at antallet af klager er steget stærkt, siden det nuværende system blev etableret, hvilket også bevirker, at der går meget lang tid, før en afgørelse foreligger.
En væsentlig anke mod det nuværende system er, at der eksisterer et udtalt selvdømme, idet alene læger behandler klager over læger.
 På en lang række andre områder er der indført lægmandsrepræsentation.
Det er Socialdemokratiets opfattelse, at dette også skal være tilfældet ved bedømmelse af patientklager.
Det er naturligt for Socialdemokratiet, at der kommer såvel juridisk ekspertise i nævnet som repræsentanter for den faggruppe, sagen drejer sig om.
LOKALE PATIENTKLAGENÆVN Socialdemokratiet mener, at en lang række sager bedst løses i det lokalområde, hvori de er opstået.
Derfor ønsker Socialdemokratiet oprettet et patientklagenævn i hver amtskommune samt Københavns og Frederiksberg kommuner.
Det vil være en fordel for både patienter og de ansvarlige, at eventuelle berettigede klager fremføres så hurtigt som muligt, og at eventuelle misforståelser hurtigt ryddes af vejen.
 Lokale afgørelser kan indankes for det centrale nævn.
DET CENTRALE PATIENTKLAGENÆVN Ud over de lokale nævn oprettes et centralt patientklagenævn.
Det centrale nævn behandler sager om fejl og forsømmelser i faglig virksomhed udøvet af personer ansat af en statslig myndighed.
Endvidere er det centrale nævn ankeinstans for afgørelser truffet af lokale patientklagenævn.
Det centrale nævn skal sammensættes efter samme mønster som de lokale og skal have selvstændigt sekretariat.
Socialdemokratiet mener, at denne model tilgodeser de krav, der har været fremsat fra brugernes side, såvel som store dele af de synspunkter, der er fremført i betænkning nr. 866 fra det af Indenrigsministeriet nedsatte udvalg vedrørende behandling af klager over lægers og andre medicinalpersoners patientbehandling (januar 1979).
Det er vigtigt at præcisere, at det centrale patientklagenævn skal indhente Sundhedsstyrelsens faglige vurdering, før en sag færdigbehandles.
Det centrale patientklagenævns afgørelser er endelige og kan ikke indbringes for anden administrativ myndighed.
KLAGEVEJLEDNING Sygehusejerne er forpligtet til at give borgerne oplysning om klageret samt give eventuelle klagere vejledning i, hvilken fremgangsmåde der anvendes.
Den her foreslåede fremgangsmåde til behandling af klagesager mener Socialdemokratiet vil være tilfredsstillende for befolkningen og vil genskabe den nødvendige tillid til klagesystemet.
