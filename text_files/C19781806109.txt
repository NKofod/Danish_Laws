 Ligningsrådet har vedtaget, at vurderingspraksis vedrørende fundamenter og  

 bærende stålkonstruktioner til maskiner og kedler m.v. ændres med virkning  

 for fremtidige vurderinger efter 16. almindelige vurdering.
 Efter ændringen vil fundamenter og bærende stålkonstruktioner, som er  

 opbygget på en sådan måde, at det ved fjernelse eller udskiftning af  

 driftsmidlet er nødvendigt at fjerne eller ombygge fundamentet eller  

 stålkonstruktionen, ikke længere blive anset for en del af den faste ejendom,  

 men som en del af eller som tilbehør til driftsmidlet.
 Ligningsrådet har endvidere vedtaget, at de omhandlede fundamenter m.v.,  

 når de ikke længere medtages i ejendomsværdien, skal behandles som  

 driftsmidler i afskrivningsmæssig henseende.
 Værdien af konstruktioner m.v., som den skattepligtige hidtil har  

 afskrevet på i overensstemmelse med afskrivningslovens afsnit IV om bygninger  

 m.v., kan herefter overføres til saldoen for driftsmidler.
 Denne værdi kan opgøres til de oprindelige anskaffelsesudgifter med  

 fradrag af den del af de tidligere foretagne afskrivninger, der kan henføres  

 til de omhandlede konstruktioner.
 Såfremt der ikke foreligger oplysning om størrelsen af de oprindelige  

 anskaffelsesudgifter, må disse fastsættes skønsmæssigt.
 Skattepligtige, der hidtil har afskrevet på konstruktionerne efter  

 reglerne i afskrivningslovens afsnit IV, kan vælge at fortsætte hermed eller  

 at overgå til saldoafskrivning.
 Dette valg, der er bindende, skal træffes med virkning for det indkomstår,  

 der følger umiddelbart efter en vurdering, hvor de omhandlede konstruktioner  

 første gang holdes ude fra ejendomsvurderingen.
Hvis den skattepligtige ikke overfører konstruktioner m.v. til saldoen for  

 driftsmidler, skal han ved opgørelsen af den skattepligtige formue medregne  

 det beløb, der kunne være overført til saldoafskrivning.
Beløbet nedsættes i  

 efterfølgende formueopgørelser med de foretagne skattemæssige afskrivninger.
 Konstruktioner af den omhandlede art, der er anskaffet i indkomståret  

 1977, henføres til afskrivning efter afskrivningslovens afsnit I med virkning  

 for dette indkomstår.
