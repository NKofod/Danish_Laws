Nr BTB 87 Betænkning over Forslag til folketingsbeslutning om sikring af tilskud til  

 forfatterformidling for sæson 1985-86 (ARTE)   

 Nr B 87 1986-87, 1. samling Afgivet af kulturudvalget Afgivet: 19870429 Udvalget har behandlet forslaget til folketingsbeslutning i nogle møder og har herunder stillet spørgsmål til finansministeren, som denne har besvaret i samråd.
Udvalget har tillige stillet spørgsmål til ministeren for kulturelle anliggender, som denne har besvaret skriftligt.
Herefter indstiller et mindretal (Det Konservative Folkepartis, Venstres, Det Radikale Venstres og Kristeligt Folkepartis medlemmer af udvalget) beslutningsforslaget til forkastelse ved 2.
 (sidste) behandling.
Et andet mindretal (Socialdemokratiets og Socialistisk Folkepartis medlemmer af udvalget) indstiller beslutningsforslaget til vedtagelse uændret, idet mindretallet samtidig beklager, at ministeren for kulturelle anliggender og Det Radikale Venstre ikke har kunnet medvirke til at efterregulere det manglende beløb til den non-profit forfatterformidling, som ARTE udøver til stor glæde både for danske forfattere og deres publikum.
Et tredje mindretal (Fremskridtspartiets medlem af udvalget) indstiller beslutningsforslaget til forkastelse ved 2. (sidste) behandling med følgende begrundelse:
Det er da glimrende, at forfatterne kommer ud og holder foredrag, men hvorfor ARTE skal bringes ind i sagen, står mindretallet uforstående over for.
ARTE var jo fra starten en organisation til formidling af teaterbilletter, men udviklingen går i den retning, at man efterhånden sætter sig på mere og mere formidling af kulturlivet.
Vi har en masse private foredragsforeninger og andre, der kunne formidle kontakten til forfattere og andre foredragsholdere, men i dag er det ikke nemt at konkurrere med det skatteyderfinansierede ARTE, og foredragsholdere m.v. er faktisk nødt til at tilmelde sig ARTE, for det er jo hertil, man henvender sig, hvis man skal have en eller anden til at holde foredrag.
Som nævnt kan Fremskridtspartiet ikke se, hvad forfatterformidling kommer ARTE ved.
Annelise Gotfredsen (KF) Connie Hedegaard (KF) Flemming Jensen (KF) Per Stig Møller (KF) Helge Sander (V) Hanne Severinsen (V) nfmd.
Poulsgaard (FP) Inger Stilling Pedersen (KrF) Poul Nielson (S) Søren Hansen (S) Jytte Hilden (S) Qvist Jørgensen (S) Jimmy Stahr (S) Tastesen (S) Birthe Hansen (SF) Ingerlise Koefoed (SF) fmd.
Bernhard Baunsgaard (RV) Partierne CD, og VS havde ikke medlemmer i udvalget.
