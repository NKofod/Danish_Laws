Landsskatteretskendelse Afhændelse af anparter - en eller flere virksomheder - avance Aktieselskabet A i likvidation klager over, at  

 skatteankenævnet har medregnet avance ved salg af anparter i B, 227.514  

 kr., til indkomsten.
 Det er oplyst, at det klagende selskab tidligere har  

 drevet rederivirksomhed under navnet C A/S, hvor C A/S den 15. december 1997  

 ændrede navn til det klagende selskabs navn, Aktieselskabet A, og i den  

 forbindelse blev det besluttet, at selskabet ikke længere skulle drive  

 aktiv virksomhed,  og at selskabet skulle træde i solvent  

 likvidation.
 Det fremgår af C A/S´ formålsparagraf, at  

 "selskabets formål er at drive skibsfart, søtransport,  

 landtransport, finansiering, leasing og dermed beslægtet virksomhed,  

 dels direkte, dels ved indskud i andre selskaber i ind-  og udland".
Selskabets aktivitet har efter det oplyste bestået i  

  skibsfartsdrift,  og selskabet  har endvidere virket som  

 administrationsselskab for skibe ejet af andre selskaber, herunder et  

 søsterselskab, og som korresponderende reder.
Denne  

 managementaktivitet har dels omfattet egne kontrakter med skibsredere, dels  

 bemanding af fremmede skibe og endelig administrative opgaver i forbindelse  

 med skibsvirksomhed.
Af regnskabet for C A/S  for 1996 fremgår det, at  

 selskabet således som administrationsselskab har varetaget udbetaling  

 af hyre til søfolk ombord på skibene, hvor den udbetalte hyre er  

 refunderet fuldt ud af selskaberne, der disponerer skibene.
Selskabets  

 hovedindtægt har således bestået i  

 administrationshonorar.
Om baggrunden for likvidationen af selskabet, C A/S har,  

 det klagende selskabs repræsentant oplyst, at i slutningen af 1995 og  

 begyndelsen af 1996 frasolgtes en stor del af den skibsflåde, som  

 selskabet deltog i administrationen af, hvilket medførte, at selskabet  

 skulle tilføres nye skibe, såfremt det skulle fortsætte  

 sin virksomhed.
Bestræbelserne herpå var ikke vellykkede, og  

 selskabets ledelse besluttede herefter at afvikle den samlede  

 erhvervsmæssige aktivitet.
Dette skete successivt således at de  

 sidste managementkontrakter ophørte i begyndelsen af  

 indkomståret 1997.
Det fremgår videre af sagen, at C A/S havde  

 regnskabsperiode, der var sammenfaldende med kalenderåret.
For  

 indkomståret 1996 har selskabet selvangivet en skattepligtig indkomst  

 på 937.337 kr.
 I indkomståret 1995 har selskabet  

 indtægtsført en negativ saldo på skibe overført fra  

 året 1994 med 3.913.873 kr., hvorfor selskabets saldo ved skibe primo  

 1996 var 0. I regnskabet for 1996 har selskabet under saldoen for skibe  

 angivet en avance på 227.514 kr. ved salg af anparter i K/SB , hvorfor  

 saldoen på skibe ultimo 1996 herefter er opgjort til - 227.514 kr., som  

 er fremført til 1997.
Det klagende selskabs repræsentant har  

 vedrørende den anførte avance ved salg af anparterne i K/S B  

 oplyst, at anparterne var erhvervet af C A/S den 30. december 1993 af  

 selskabets søsterselskab.
Søsterselskabet har ligeledes drevet  

 rederivirksomhed, og forestod påmønstring og betaling af  

 sømænd.
Anparterne i K/S B blev ifølge oplysninger fra  

 det klagende selskab modtaget ved, at C A/S i forbindelse med sin  

 forretningsmæssige aktivitet med søsterselskabet havde  

 oparbejdet et større tilgodehavende hos dette, som delvist blev  

 nedbragt ved erhvervelsen af anparterne.
Det klagende selskabs revisionsfirma  

 er ikke i besiddelse af nærmere dokumentation vedrørende  

 tilgodehavendet hos søsterselskabet og den dertil knyttede erhvervelse  

 af anparterne fra søsterselskabet den 30. december 1993 . Anparterne i  

  K/S B blev herefter solgt den 20. maj 1996.
Skatteankenævnet har fundet, at avancen ved salg af  

 anparterne i  K/SB, 227.514 kr., skal medregnes til selskabets indkomst i  

 indkomståret 1996. Skatteankenævnet har som begrundelse herfor  

 anført, at det er nævnets vurdering, at selskabets aktivitet  

 inden for skibsfart, sø- og landtransport og management m.m., der er  

 udøvet aktivt af selskabet, udgør én virksomhed, medens  

 selskabets passive investering i et kommanditselskab udgør en anden og  

 selvstændig virksomhed.
Nævnet har derfor fundet, at der  

 foreligger ophør af selvstændig virksomhed i forbindelse med  

 afståelse af selskabets anparter i K/S B , hvorfor der skal foretages  

 avanceopgørelse i salgsåret 1996, jf. afskrivningslovens §§ 6,  

 12 og 13, samt ligningsvejledningen afsnit E.I.3.1.1. Ankenævnet har  

 videre anført, at det følger af selskabsskattelovens § 8, at  

 selskaber skal opdele fortjeneste og tab som hidrørende fra  

 henholdsvis næringsvirksomhed og anlægsvirksomhed.
Nævnet  

 har videre bemærket, at det ikke er det klagende selskabs formål  

 at handle med fordringer.
 Skatteankenævnet har videre bemærket, at de  

 aktuelle dokumenter i forbindelse med selskabets erhvervelse af anparterne i  

 K/S B, samt dokumentation for, hvilket tilgodehavende, der blev delvist  

 udlignet i forbindelse med overtagelsen af anparterne, ifølge  

 selskabet er bortskaffet efter 5 års fristens udløb.  

 Nævnet har herefter ikke fundet, at selskabet har løftet  

 bevisbyrden for, at de omhandlede anparter er erhvervet som vederlag i  

 næring, jf. statsskattelovens § 4 - 6, eller i øvrigt er  

 erhvervet i tilknytning til den erhvervsmæssige drift af  

 virksomheden.
Det klagende selskabs repræsentant har over for  

 Landsskatteretten påstået, at selskabets skattepligtige indkomst  

 for indkomståret 1996 ansættes som selvangivet til 937.337,  

 således at den af den stedlige skatteforvaltning foretagne  

 forhøjelse på 227.514 kr. bortfalder.
Til støtte herfor  

 har repræsentanten anført, at det er selskabets opfattelse, at  

 der ikke foreligger en selvstændig virksomhed, der medfører  

 ophørsbeskatning i det indkomstår, hvor anparterne er solgt.  

 Først i det indkomstår, hvor de samlede erhvervsaktiviteter  

 ophører, skal der ske beskatning.
Repræsentanten har  

 således gjort gældende, at den pågældende  

 afskrivningslov betingede, at der skulle føres særskilt saldo  

 for driftsmidler omfattet af afskrivningslovens afsnit 1 og en særskilt  

 konto for aktiver omfattet af afskrivningslovens afsnit 3, uanset at  

 aktiverne tilhørte en og samme virksomhed.
Selskabets investering i og  

 ejerskab til anparterne er omfattet af selskabets vedtægtsmæssige  

 formål, hvilket er erkendt af skatteankenævnet.
Der foreligger  

 ikke doms- eller kendelsespraksis, der antageliggør, at det er  

 skatteretlig praksis, at aktiviteter, der er omfattet af et selskabs  

 vedtægtsmæssige formål opdeles i flere  

 erhvervsvirksomheder, medmindre selskabet selv vælger at opfatte  

 situationen således.
Den af skattemyndighederne fremdragne praksis er  

 derfor uden betydning for sagens afgørelse.
Repræsentanten har videre anført, at de  

 erhvervede anparter er anskaffet til delvis udligning af et tilgodehavende  

 hos et søsterselskab til det klagende selskab, således at  

 anskaffelsen direkte har sammenhæng med selskabets øvrige  

 erhvervsaktivitet.
Tilgodehavendet hos søsterselskabet opstod ved  

 løbende udlæg, særligt af løn og gager samt  

 administrative omkostninger.
Søsterselskabet var på  

 erhvervelsestidspunktet for anparterne i en vanskelig økonomisk  

 situation.
Det er således repræsentantens opfattelse, at der ikke  

 skal ske beskatning af avancen ved salget af anparterne i 1996.
Repræsentanten har videre anført, at sagens  

 problem således er, om det klagende selskab skal anses for at drive en  

 eller to virksomheder, således at salget af anparterne i K/S B  kan  

 anses for at være salg af en selvstændig virksomhed, eller skal  

 anses for at være bortsalg af en del af selskabets samlede aktivitet.  

 Det er repræsentantens opfattelse, at den praksis, som  den kommunale  

 skatteforvaltning og senere skatteankenævnet har henvist til  

 vedrørende personer, ikke kan finde anvendelse i  

 nærværende situation, hvor der er tale om et selskab, drevet i  

 aktieselskabsform.
Repræsentanten har i den forbindelse henvist til  

 praksis vedrørende spaltning af virksomheder.
I spaltningssagerne ses  

 det, at der er flere forskellige økonomiske aktiviteter i et selskab,  

 og man vælger da ved spaltning at udskille en af aktiviteterne til en  

 selvstændig enhed.
Det er her en nødvendig forudsætning  

 for at spaltning kan ske, at der foreligger en selvstændig aktivitet,  

 der kan udskilles for sig.
Repræsentanten har i den forbindelse videre  

 påpeget, at inden for personområdet er der således  

 opstillet visse særregler om beskatningen ved anpartsbesiddelse i  

 personskattelovens § 4, stk. 1, nr. 10, 12  og 13, ligesom der også i  

 øvrigt i  skattemæssig henseende ses at være en forskel  

 mellem, om der er tale om personer eller selskaber.
Repræsentanten har videre anført at det  

 hermed blot illustreres, at det ved virksomheder, der drives i  

 aktieselskabsform, ofte forekommer, at selskabet har mange og  

 forskelligartede aktiviteter, uden at man skatteretligt kræver, at der  

 udarbejdes et selvstændigt regnskab for hver aktivitet med  

 driftsmiddelsaldo m.v. for hvert område.
Derfor kan den praksis, der er  

 vedrørende beskatning af personer, ikke uden videre overføres  

 til tillige at gælde for selskaber.
Selskabets aktiviteter anses her  

 naturligt for at udgøre en enhed, både med hensyn til selskabets  

 juridiske stilling samt i skattemæssig henseende, uanset om selskabets  

 aktiviteter i øvrigt er mange og forskelligartet.
Det klagende selskab  

 i nærværende sag driver således en erhvervsøkonomisk  

 virksomhed, hvis hele må betragtes som en samlet enhed, og hvis  

 aktiviteter har tilknytning til skibsdrift, både ved direkte  

 skibsdrift, redervirksomhed m.v., hvor selskabets skibsvirksomhed har  

 omfattet egne skibe samt andres skibe.
På den baggrund må  

 selskabets erhvervelse af anparter i B anses for at være en del af hele  

 virksomhedens samlede aktiviteter, som ikke kan udskilles særskilt som  

 en enhed.
Den passive kapitalanbringelse i B er således at betragte som  

 en del af selskabets samlede erhvervsøkonomiske virksomhed.
Repræsentanten har videre gjort gældende, at  

 virksomhedsbegrebet er bredere for selskaber end for personer.
Dette  

 følger ganske vist ikke af lovreglerne, men dette må alligevel  

 måtte anses for gældende, således at der for selskaber  

 gælder, at disse må anses at drive én virksomhed, uanset  

 at selskabet måtte have mange forskellige aktivitetsgrene.
Dette  

 må særligt gælde, når der var tale om forskellige  

 aktiviteter indenfor samme branche og indenfor det  

 vedtægtsmæssige formål.
Til belysning af  

 virksomhedsbegrebet måtte man i øvrigt konstatere, at al den  

 praksis som myndighederne havde henvist til, hvor der var taget stilling til  

 om der blev drevet én eller flere virksomheder, alle vedrørte  

 personer.
Der foreligger ingen praksis overhovedet om dette  

 spørgsmål for så vidt angår selskaber, så vidt  

 det er repræsentanten bekendt.
Repræsentanten har yderligere  

 bemærket, at rent praktisk opdeler selskaber i deres interne bogholderi  

 af regnskabstekniske og styringsmæssige grunde deres regnskaber i  

 overensstemmelse med de forskellige af selskabet drevne aktiviteter, men  

 hidtil har alle selskaber efter repræsentantens opfattelse konsekvent  

 opereret ud fra den antagelse, at når det skattemæssige regnskab  

 skal udarbejdes, skal der anvendes samme afskrivningssats for driftsmidler  

 m.v. uanset hvilken virksomhedsgren driftsmidlet m.v. i øvrigt  

 vedrører.
Såfremt man således i overensstemmelse med  

 myndighedernes opfattelse må lægge til grund, at et selskab  

kan have forskellige virksomheder, må det også få  

 den betydning, at et selskab vil kunne vælge at bruge forskellige  

 afskrivningsprocenter på de driftsmidler m.v., der kan henføres  

 til de forskellige virksomheder i selskabet; særligt for selskaber, der  

 har aktiviteter i udlandet vil dette kunne være interessant i forhold  

 til optimeringen af den skattemæssige situation.
 Landsskatteretten udtaler:
Afhændelse af en anpart i et kommanditselskab anses  

 skattemæssigt for at være afhændelse af en ideel anpart af  

 en virksomhed.
Det vil sige, at der sker afhændelse af den ideelle  

 anpart af kommanditselskabets aktiver og gæld, og i forbindelse hermed  

 opgøres den skattemæssige avance på de enkelte aktiver og  

 passiver efter skattelovgivningens almindeligt gældende regler  

 herom.
 I dagældende afskrivningslovs § 6, stk. 1, 3. pkt.,  

 jf. § 13 er det videre fastsat, at ved salg af skibe, og såfremt der i  

 den forbindelse sker virksomhedsophør, og overstiger salgssummerne for  

 de i ophørsåret afhændede skibe saldoværdien ved  

 ophørsårets begyndelse med tillæg af beløb, der i  

 ophørsåret er anvendt til nyanskaffelser, så skal  

 forskelsbeløbet medregnes til den skattepligtige indkomst.
Retten bemærker herefter, at efter det oplyste har  

 det klagende selskabs aktivitet bestået i aktiv skibsdrift af egne og  

 andre skibe, med tilhørende administration, økonomisstyring,  

 egen regnskabsudarbejdelse m.v., medens selskabet i relation til anparterne i  

 K/S B alene må anses for at have været passiv deltager i denne  

 virksomhed, hvorved det bemærkes, at selskabet ikke ved sine  

 anpartsbesiddelser eller i øvrigt har kunnet udøve en  

 væsentlig og aktiv indflydelse på denne virksomhedsdrift.  Retten  

 finder derfor, jf. Østre Landsrets dom af 1. juli 1977, UfR 1977.913,  

 at afhændelse af anparterne i K/S B må anses for at være  

 afhændelse af en selvstændig virksomhed.
Retten bemærker  

 videre, at der som udgangspunkt ikke gælder særlige regler ved  

 selskabers indkomstopgørelse, jf. selskabsskattelovens § 8, stk. 1,  

 hvoraf det fremgår, at den skattepligtige indkomst for selskaber og  

 foreninger m.v. således opgøres efter skattelovgivningens  

 almindelige regler, for så vidt de efter deres indhold er anvendelige  

 på disse selskaber m.v.
Retten finder derfor, at der skal ske  

 indkomstbeskatning af avancen ved salget af anparterne i K/S B i  

 indkomståret 1996. Det er i den forbindelse uden betydning at  

 anparterne er erhvervet som sket fra et søsterselskab til delvis  

 udligning af et tilgodehavende hos dette.
Denne afgørelse har Told- og  

 Skattestyrelsen erklæret sig enig i.  Den påklagede  

 ansættelse stadfæstes derfor.
