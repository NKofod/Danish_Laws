Skriftlig fremsættelse (9. oktober 2013) Erhvervs- og vækstministeren (Henrik Sass Larsen):
 Herved tillader jeg mig for Folketinget at fremsætte:
Forslag til lov om ændring af lov om administration af forordning om oprettelse af en europæisk gruppe for territorialt samarbejde (EGTS) (Tilpasning af reglerne for administration af EGTS-forordningen) (Lovforslag nr.
L 2000) Formålet med lovforslaget er at bringe den danske lovgivning i overensstemmelse med ændringsforordning om oprettelse af en Europæisk Gruppe for Territorialt Samarbejde (EGTS).
Samarbejdet på tværs af grænser kan i visse tilfælde lettes ved at etablere samarbejdet i en EGTS.
Derved kan myndigheder, offentligretlige organer m.v. give samarbejdet status som en juridisk person, der kan erhverve fast ejendom, ansætte personale m.v.
Medlemmerne af en EGTS handler inden for rammerne af den kompetence, de har i henhold til national lovgivning.
En EGTS omfatter f.eks. et strategisk samarbejde eller et konkret projekt.
Der er hidtil ikke oprettet en EGTS i Danmark.
Det fremlagte ændringsforslag til EGTS-forordningen har baggrund i en analyse, som EU-Kommissionen har foretaget af, hvordan de gældende EU-regler har fungeret.
De overordnede rammer for en EGTS forbliver uændrede, og ændringsforordningen er umiddelbart gældende i Danmark.
Med lovforslaget opdateres den danske administration på to overordnede punkter.
I dag har vi i Danmark valgt, at vi ikke vil registrere en EGTS, hvis EGTSens medlemmer har begrænset ansvar.
I visse lande er der dog myndigheder, der alene kan påtage sig et begrænset ansvar.
For at reducere barriererne for samarbejde vil ændringsforordningen ophæve muligheden for at afvise en EGTS med begrænset ansvar.
For at beskytte EGTSens kreditorer får medlemsstaterne i stedet mulighed for at kræve, at der stilles behørig sikkerhed i form af bankgaranti eller lignende.
Med lovforslaget foreslås denne mulighed anvendt i Danmark.
 I lovforslaget præciseres det desuden, at en EGTS kan omfatte offentlige virksomheder, og der åbnes for, at en EGTS kan omfatte myndigheder mv. fra tredjelande.
Forordningerne forventes vedtaget i EU i løbet af efteråret 2013 og at have retsvirkning fra 1. januar 2014. For at sikre at lovgrundlaget for administrationen af EGTS er på plads ved begyndelsen af den nye budgetperiode, fremsættes lovforslaget på grundlag af forslag til forordningen.
Loven vil først kunne vedtages, når forordningen er vedtaget, og der vil under forhandlingerne af loven i Folketinget blive fremsat et ændringsforslag, som henviser til forordningen.
 Idet jeg i øvrigt henviser til lovforslaget og de bemærkninger, der ledsager det, skal jeg anbefale forslaget til Tingets velvillige behandling.
