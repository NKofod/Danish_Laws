Nr BSF 35 Forslag til folketingsbeslutning om udarbejdelse af en hvidbog om Danmark  

 og EF's indre marked Fremsat af Gade (SF) Margrete Auken (SF) Lilli Gyldenkilde (SF) Inger  

 Harms (SF) Holger K.
Nielsen (SF) Bjørn Poulsen (SF) Ebba Strange (SF) den 16. december 1988 Folketinget opfordrer regeringen til efter konsultation med Folketingets partier at nedsætte en kommission, der skal udarbejde en række samlede oplæg om Danmark og EF's indre marked. (Hvidbog om Danmark og EF's indre marked).
I.
Kommissionens opgaver:
 1. At analysere de problemer, som Danmark står over for, i relation til  

 EF's planer om realiseringen af det indre marked, som det fremgår af EF's  

 hvidbog om det indre marked, og sat i relation til de politiske muligheder  

 for at realisere disse planer.
 2. At opstille valgmuligheder for Danmark i forlængelse af analyserne.
 3. At analysere mulighederne og vanskelighederne i forhold til EF's indre  

 marked for dansk erhvervsliv branche for branche.
 4. At opstille en strategi - branche for branche - for udnyttelsen af de  

 muligheder, som EF's indre marked giver.
II.
Kommissionens sammensætning:
 Kommissionen skal sammensættes bredt og bestå af følgende:
 - Repræsentanter for relevante ministerier.
 - Repræsentanter for fagbevægelsen.
 - Repræsentanter for erhvervslivets organisationer.
 - Repræsentanter for græsrodsorganisationer og forbrugere.
 - Repræsentanter for Folketingets partier.
 - Forskere fra højere læreanstalter og lignende.
III.
Kommissionens arbejdsform:
 Kommissionen fastlægger selv sin forretningsorden og tager herunder  

 stilling til, i hvilken rækkefølge de relevante problemstillinger skal  

 analyseres og færdiggøres.
 Den kan nedsætte undergrupper, inddrage særlige interesseorganisationer  

 samt overdrage opgaver til andre.
 Kommissionen udstyres med et sekretariat.
 Hvidbogsrapporterne kan løbende fremlægges for offentligheden.
 Kommissionen skal færdiggøre sin opgave inden udløbet af 1990.
Bemærkninger til forslaget Formål Formålet med nedsættelsen af en kommission og udarbejdelsen af en hvidbog  

 om Danmark og det indre marked i EF er at skabe et bedre grundlag for  

 Folketingets, for erhvervslivets, for fagbevægelsens og for græsrods- og  

 forbrugerorganisationernes stillingtagen til, hvordan Danmark bedst muligt  

 offensivt kan besvare de udfordringer, som »indre marked-processen«  

 vil give.
Selv om EF-Kommissionens planer ikke kan gennemføres fuldt ud, bl.a. fordi  

 der stadig på vigtige punkter er fastholdt enstemmighed i EF-pakken, er det  

 åbenlyst, at der er betydelig enighed i de toneangivende lande for en ganske  

 hurtig harmonisering.
I denne proces indgår også EFTA-landene i nogen  

 udstrækning.
Det er altså klart, at Danmark på en række områder bliver udsat  

 for et pres.
 Konsekvenserne for Danmark af denne »indre marked-proces« kan  

 efter forslagsstillernes opfattelse sammenskrives i følgende hovedområder:
 - Det nationale råderum i den økonomiske politik indskrænkes som følge af  

 kapitalliberaliseringer m.m.
 - Der bliver lagt pres på Danmark for at ændre den måde, som de offentlige  

 udgifter finansieres på, samt for at mindske og forringe den offentlige  

 sektor.
 - Det bliver endnu mere nødvendigt at blive mere konkurrencedygtig i de  

 eksporterende og importkonkurrerende erhvervsområder.
 - Med målsætningen om øget økonomisk vækst er der en betydelig risiko for  

 at skade det hårdt belastede miljø yderligere, medmindre der gøres en  

 kraftanstrengelse for at formulere en vækstpolitik på naturens betingelser.
 - Der opstår en betydelig risiko for, at betydningen af samarbejdet mellem  

 de nordiske lande formindskes.
 - Der kan opstå nye protektionistiske tendenser i EF med henblik på at  

 udelukke landene uden for EF.
 - Med presset for fjernelse af nationale beskyttelsesregler vil  

 varetagelsen af arbejdsmiljøinteresser, forbrugerinteresser og  

 lønmodtagerinteresser i bred forstand kunne svækkes.
Afgrænsning Kommissionen skal således ikke direkte tage stilling til fordele og  

 ulemper ved det danske EF-medlemskab.
En sådan undersøgelse har en anden  

 karakter og må i givet fald placeres uafhængigt af den her foreslåede  

 kommission.
Ligeledes ligger det uden for kommissionens arbejdsområde direkte  

 at fremlægge forslag til eventuelt nye EF-initiativer f.eks. som svar på EF-  

 Kommissionens udspil om »Den sociale Dimension«.
Behov Efter forslagsstillernes opfattelse er der et meget stort behov i hele det  

 danske samfund for at få udarbejdet en hvidbog, f.eks. efter den her  

 foreslåede model.
Selv om befolkningen gennem folkeafstemningen om EF-pakken  

 tog stilling til planerne for EF's indre marked, er det tydeligt, at det går  

 ganske langsomt med mere offensive danske forberedelser både i det politiske  

 system og i erhvervslivet.
 Der er brug for samlede overblik over de forskellige problemfelter samt  

 angivelse af mulige handlingsmønstre for at undgå, at vi havner i en lang  

 række hovsabeslutninger.
 En lang række organisationer har ifølge dagspressen således også givet  

 udtryk for manglende tilfredshed med den indsats, som regeringen har gjort  

 indtil nu.
 Forslagsstillerne er bekendt med, at der er afsat mange midler til  

 information om EF's indre marked, ligesom vi har noteret os, at Det  

 økonomiske Råd arbejder med spørgsmålet om afgiftsharmonisering.
Bemærkninger til de enkelte numre Til nr.
I, 1 og 2 EF-Kommissionens hvidbog om det indre marked opdeler de kommende  

 direktivforslag, der er knyttet til målsætningen om at skabe det indre  

 marked, i tre hovedgrupper:
 - Fjernelse af fysiske hindringer.
 - Fjernelse af tekniske hindringer.
 - Fjernelse af afgiftsmæssige hindringer.
Dermed rejses en lang række spørgsmål.
For eksempel:
Hvordan kan konsekvenserne af kapitalliberaliseringen blive? Hvordan skal presset for at opnå afgiftsharmonisering håndteres? Hvilke muligheder er der for stadig at fastholde  

 grænsehandelsrestriktioner og -kontroller? Hertil kommer en lang række afledede spørgsmål, f.eks. spørgsmålet om  

 størrelsen, indretningen og formålet med den offentlige sektor.  

 Forslagsstillerne lægger her vægt på, at denne problemstilling også vurderes  

 offensivt for at sikre opbygningen af en dynamisk offentlig sektor.
 I øvrigt henvises til de almindelige bemærkningers opstilling af  

 forskellige konsekvenser af det indre marked.
Kommissionen skal forholde sig til konsekvenserne af gennemførelsen af  

 bebudede forslag samt vurdere mulighederne for gennemførelse.
Disse  

 arbejdsfelter vil kunne give anledning til diskussion og uenighed, hvorfor  

 der også lægges vægt på, at der kan opstilles flere forskellige scenarier.
 Da formålet med hvidbogen er at skabe bedre og mere sammenhængende  

 beslutningsgrundlag for politikere, erhvervsliv, fagforeninger,  

 græsrodsorganisationer m.m., skal analysen afsluttes med opstilling af  

 forskellige valgmuligheder for Danmarks nationale politik og dermed også  

 stillingtagen i forhold til EF-udspil.
Til nr.
I, 3 og 4 Som anført i de generelle bemærkninger bliver spørgsmålet om at sikre  

 dansk erhvervslivs konkurrenceevne et endnu mere afgørende spørgsmål, hvis  

 Danmark skal have en chance for at udnytte mulighederne ved skabelsen af et  

 større marked.
I den offentlige debat antager de fleste, at Danmark på grund  

 af forholdsvis åben økonomi vil få stor fordel af EF's indre marked, idet  

 afviklingen af handelshindringer vil betyde forholdsvis mere for os.
Efter  

 forslagsstillernes opfattelse er det desværre oplagt, at mange andre  

 højtudviklede EF-lande (samt eksempelvis Sverige uden for EF) er bedre rustet  

 til den skærpede konkurrence på grund af erhvervsstrukturen, kapitalforhold,  

 virksomhedsstørrelse, produktudvikling og forskning samt  

 markedsføringserfaring.
På minussiden tæller desuden Danmarks meget dårlige  

 økonomiske udgangspunkt.
Der eksisterer således en reel risiko for en direkte  

 negativ effekt, hvis vi ikke hurtigt får taget de nødvendige beslutninger.  

 For forslagsstillerne handler dette bl.a. om at skabe en dynamisk  

 erhvervspolitik i et samvirke med den offentlige sektor.
Analyserne bør bl.a.  

 belyse behovet for produktudvikling, eksportsamarbejde, udnyttelse og  

 opbygning af særlige styrkeområder, behov for kapitaltilførsel,  

 virksomhedsstørrelse m.m.
Samtidig skal der opstilles en strategi for hver eneste branche.
Der kan  

 eventuelt bygges på erfaringer fra eksisterende kontaktudvalg.
Til nr.
II Der lægges vægt på en bred repræsentation.
Når det foreslås, at også  

 Folketingets partier sætter repræsentanter ind i kommissionen, er det for at  

 understrege Folketingets behov for samlede analyser om udviklingen samt for  

 at sikre, at forskellige alternativer bliver belyst.
Det er tanken, at  

 kommissionen udpeges af regeringen, efter at den har rådført sig med  

 Folketingets Markedsudvalg.
De politiske partier udpeger selv deres  

 repræsentanter.
Til nr.
III Den samlede kommission tilrettelægger selv sit arbejde og nedsætter  

 undergrupper, f.eks. branchegrupperne.
Det skal være muligt at samarbejde med  

 andre institutioner.
Udgivelsen af hvidbogen sker løbende.
 Forslagsstillerne har ikke på forhånd opstillet et budget, men det  

 foreslås, at kommissionen i starten finansieres over Industriministeriets  

 oplysningsbevilling.
 Det er vigtigt, at kommissionen hurtigt går i gang med sit arbejde, og det  

 foreslås, at arbejdet afsluttes i løbet af 1990.
