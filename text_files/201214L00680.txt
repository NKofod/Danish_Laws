Betænkning afgivet af Kulturudvalget den 13. marts 2013 Betænkning over Forslag til lov om ændring af lov om fremme af dopingfri idræt (Elektronisk register over dopingsanktionerede) [af kulturministeren (Marianne Jelved)]:
1. Udvalgsarbejdet Lovforslaget blev fremsat den 16. januar 2013 og var til 1. behandling den 24. januar 2013. Lovforslaget blev efter 1. behandling henvist til behandling i Kulturudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring.
Den 16. januar 2013 sendte kulturministeren de indkomne høringssvar og et notat herom til udvalget.
Spørgsmål Udvalget har stillet 3 spørgsmål til kulturministeren til skriftlig besvarelse, som denne har besvaret.
2. Indstillinger og politiske bemærkninger Et flertal i udvalget (udvalget med undtagelse af EL og LA) indstiller lovforslaget til vedtagelse uændret.
Dansk Folkeparti ser gerne, at der foretages så meget som overhovedet muligt i bekæmpelsen af doping.
Dette lovforslag er et skridt i den rigtige retning, da etablering af et register vil være medvirkende til at stoppe dopede idrætsudøvere i at skifte træningssted uden at blive opdaget.
Det er vigtigt, at der sættes en stopper for dopingindtagelse, og at idrætsudøvelse i Danmark kan finde sted i »rene« miljøer.
Dansk Folkeparti mener, der kan ske yderligere, for at man kan komme dopingspøgelset til livs, og at det kan finde sted i et højere tempo.
F.eks. vil en øget straframme for distribution af dopingmidler fra 2 til 6 år være ønskelig, da det vil kunne stoppe en del af den organiserede kriminalitet, der er forbundet med doping.
Det skylder vi idrætsudøvere og sporten.
Det må ikke ende med, at der tvivles på sportens eksistensberettigelse.
 Et mindretal i udvalget (EL og LA) indstiller lovforslaget til forkastelse ved 3. behandling.
Enhedslisten vil gerne understrege, at Enhedslisten er arg modstander af doping.
Først og fremmest synes Enhedslisten, at vi bør se på, hvorfor dopingspøgelset vokser overalt i verden.
Udgangspunktet er, at den moderne konkurrencesport har udviklet sig gennem mere end 100 år.
Noget af det mest kendetegnende er, at sporten er blevet en stor del af profitproduktionen også i Danmark.
Store virksomheder tjener milliarder af kroner, dollars og euro på rekvisitter og nu om dage også på dopingpræparater.
Enhedslisten tror på, at vi kan holde misbrug af doping nede, hvis vi bruger nogle internationale midler, ikke mindst gennem WADA.
Alligevel er Enhedslisten modstandere af dette lovforslag, som handler om at opbygge et elektronisk register, som kan bruges af en lang række private foreninger inden for idrætsverdenen, ikke mindst motions- og fitnesscentre.
Enhedslisten er fuldstændig klar over, at intentionen er god nok, nemlig at være med til at bekæmpe doping, men hvis lovforslaget overhovedet skal virke, skal personfølsomme oplysninger flyde mellem private aktører, og dermed stiger risikoen for misbrug, ved at oplysningerne kommer ud til parter, som de ikke bør tilgå.
Når vi snakker om dopingsanktionerede, handler det efter Enhedslistens mening om folk, som har overtrådt dopingreglerne, men det handler som regel ikke om overtrædelse af straffeloven, og dermed er det betænkeligt rent retssikkerhedsmæssigt.
I øvrigt står det lidt uklart, om folk i virkeligheden får en livstidsdom, når de en gang står i registeret.
Enhedslisten mener, at vi i modsætning til dette register skal bruge en bred palet over for doping.
Det handler bl.a. om et effektivt oplysningsarbejde og om hjælp til at stoppe et dopingmisbrug, hvis man først er kommet ud i det.
Det handler også om effektive testordninger på både elite- og breddeområdet.
Desuden skal vi opbygge den internationale indsats over for de firmaer, som i dag tjener styrtende med penge på at producere de kendte dopingmidler.
Det er Enhedslistens holdning, at vi skal bruge de ressourcer og de folk, som er eksperter vedrørende doping.
I så fald kan vi bekæmpe doping uden at sætte retssikkerheden på spil.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Flemming Møller Mortensen (S) fmd.
Jan Johansen (S) Benny Engelbrecht (S) Leif Lahn Jensen (S) Troels Ravn (S) Mogens Jensen (S) Sophie Hæstorp Andersen (S) Marlene Borst Hansen (RV) Lone Loklindt (RV) Linda Kristiansen (RV) Pernille Vigsø Bagge (SF) Ole Sohn (SF) Jonas Dahl (SF) Rosa Lund (EL) Jørgen Arbo-Bæhr (EL) Kim Andersen (V) Martin Geertsen (V) nfmd.
Eva Kjer Hansen (V) Michael Aastrup Jensen (V) Flemming Damgaard Larsen (V) Ellen Trane Nørby (V) Eyvind Vesselbo (V) Alex Ahrendtsen (DF) Morten Marinus (DF) Karin Nødgaard (DF) Pia Kjærsgaard (DF) Simon Emil Ammitzbøll (LA) Lars Barfoed (KF) Brian Mikkelsen (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 117 Bilagsnr.
