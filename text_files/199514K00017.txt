Nr BTL 17 Betænkning over Forslag til lov om ændring af lov om social pension  

 (Udbetalingstidspunkt)   

 Nr L 17 1995-96, 1. samling Afgivet af Socialudvalget Afgivet: 19951207 Udvalget har behandlet lovforslaget i nogle møder og har herunder stillet  

 spørgsmål til socialministeren, som denne har besvaret skriftligt.
 Endvidere har udvalget modtaget en skriftlig henvendelse fra De  

 Samvirkende Invalideorganisationer.
 Herefter indstiller et flertal (Socialdemokratiets, Venstres, Det  

 Konservative Folkepartis, Det Radikale Venstres og Centrum-Demokraternes  

 medlemmer af udvalget) lovforslaget til vedtagelse uændret.
 Et mindretal (Socialistisk Folkepartis, Fremskridtspartiets og  

 Enhedslistens medlemmer af udvalget) indstiller lovforslaget til  

forkastelse ved 3. behandling.
Et flertal inden for mindretallet (Socialistisk Folkepartis og  

 Fremskridtspartiets medlemmer af udvalget) bemærker, at lovforslagets indhold  

 er at ændre på forholdene for mennesker, der søger om mellemste eller højeste  

 førtidspension.
De har indtil nu fået udbetalt forskud på pension fra  

 ansøgningstidspunktet frem til tilkendelse.
Lovforslaget vil indlægge en  

 periode på maksimum tre måneder, hvor der ikke forskudsbetales.
Der spares  

 herved 120 mio. kr.
 Argumentationen for ændringen er, at der derved sker en ligestilling  

 mellem mennesker, der ansøger om mellemste og højeste pension, og mennesker,  

 der søger om almindelig forhøjet førtidspension.
Med dette lovforslag indføres et nyt princip i dansk sociallovgivning.  

 Princippet lyder, at fordi en gruppe i dag behandles urimeligt (mennesker,  

 der søger den lave pension og ikke modtager forskud, dvs. i en periode  

 eventuelt mister ethvert forsørgelsesgrundlag), så tilsiger regeringens nye  

 princip for sociallovgivning, at så skal den næste gruppe, nemlig de syge,  

 der søger mellemste og højeste pension, ikke stilles bedre, så skal også de  

 fratages levegrundlaget i en periode på tre måneder.
Hvem er de næste, der  

 fratages forsørgelsesgrundlaget i et kvartal, for nu er der jo oplagt  

 grupper, der er stillet bedre, f.eks. syge, der modtager sygedagpenge, ældre,  

 der modtager folkepension osv.? Det her kan man bare ikke.
Det er en skamplet  

 på dansk sociallovgivning.
Havde Socialdemokratiet været i opposition, havde  

 ministeren med garanti holdt en flammende tale imod social uret.
Dette  

 lovforslag har ministeren forklaret med ordene: »Ikke noget godt  

 forslag, men et sted skal jeg jo spare.« Tænk, at man er kommet så langt  

 i tilfældighederne, at der fremsættes lovforslag, hvor det åbent erkendes, at  

 det er et dårligt forslag, der rammer en i forvejen ramt gruppe helt  

 tilfældigt.
 Lovforslaget betyder, at mennesker, der kæmper imod et fremadskridende  

 sygdomsforløb, nu samtidig skal kæmpe imod et offentligt systems uforstand.  

 Oven i sygdommen indlægges tre måneder uden indtægt, hvis man er gift med et  

 menneske med en normal indtægt, så man ikke kan få bistandshjælp.
Regeringen har nedsat et førtidspensionsudvalg, der arbejder med en reform  

 af hele førtidspensionssystemet.
Hver gang SF har foreslået forbedringer, er  

 forslagene (f.eks. om at ophæve varighedsbegrænsningen på sygedagpenge)  

 blevet afslået med den monotone melding, at der var nedsat et  

 førtidspensionsudvalg.
Dette argument bruges, når der foreslås forbedringer,  

 men forhindrer altså ikke forslag om forringelser.
Det kan man bare ikke.
Det  

 er et rent spareforslag, der rammer helt urimeligt og rammer syge mennesker.
 Et mindretal inden for mindretallet (Enhedslistens medlem af udvalget)  

 bemærker følgende:
Lovforslaget er et rent spareforslag, som stiller mennesker, der i  

 forvejen er i en vanskelig situation, endnu dårligere.
Som lovforslaget er  

 formuleret, fratager man en gruppe mennesker indtægten i 3 måneder.
De  

 henvises til ægtefælleforsørgelse, kontanthjælp (hvis de er berettiget) eller  

 til at bruge eventuel opsparing.
Man rammer en gruppe, som i forvejen er  

 hårdt ramt af sygdom og indtægtstab i forbindelse hermed.
Med argumenter om  

 bedre retssikkerhed bliver udbetalingstidspunktet lige urimeligt for samtlige  

 grupper af pensionsansøgere.
Man opnår en besparelse på 120 mio. kr. med  

 lovforslaget.
Det foreliggende lovforslag er usolidarisk og asocialt i  

 forhold til en gruppe medborgere, som i forvejen bærer svære byrder, som de  

 har pådraget sig uforskyldt.
At forringe deres i forvejen dårlige situation  

 finder Enhedslisten helt forkert.
 Regeringen kunne have opnået ens retstilstand for alle grupper af  

 førtidspensionsansøgerne ved at gå den modsatte vej og flytte  

 udbetalingstidspunktet frem, som det i dag er tilfældet for mellemste og  

 højeste førtidspensionsansøgere.
Jørn Pedersen (S) Else Marie Mortensen (S) Jan Petersen (S) Peder Sass (S)  

 Grete Schødts (S) Villy Søvndal (SF) fmd.
Dorit Myltoft (RV) Bruno Jerup  

 (EL) Sonja Albrink (CD) Erik Larsen (V) Else Winther Andersen (V) Flemming  

 Oppfeldt (V) Lars Løkke Rasmussen (V) Karen Højte Jensen (KF) Lene Espersen  

 (KF) Jens Jørgensen (KF) Tom Behnke (FP) nfmd.
Dansk Folkeparti havde  

 ikke medlemmer i udvalget.
