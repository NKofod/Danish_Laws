Nr BTL 69 Betænkning over Forslag til lov om ændring af lov om erstatning til  

 besættelsestidens ofre   

 Nr L 69 1986-87, 1. samling Afgivet af socialudvalget Afgivet: 19870409 Udvalget har behandlet lovforslaget i nogle møder og har herunder stillet spørgsmål til socialministeren, som denne har besvaret skriftligt.
Nogle af disse spørgsmål og ministerens svar herpå er optrykt som bilag til betænkningen.
Udvalget har endvidere modtaget skriftlig henvendelse fra Sammenslutningen af Erhvervshæmmede fra Frihedskampen.
Der er af et flertal stillet ændringsforslag, hvorom henvises til de ledsagende bemærkninger.
Herefter indstiller et FLERTAL (Socialdemokratiets, Socialistisk Folkepartis og Det Radikale Venstres medlemmer af udvalget) lovforslaget til VEDTAGELSE med det stillede ændringsforslag.
Under 1. behandling var der bred enighed om lovforslagets intentioner, men nogen tvivl om måden at løse problemet på.
Det fremgik, at socialministeren havde ændret sin hidtil lidt afvisende holdning og nu mente, at den bedste løsning ville være, at der blev givet dispensation efter lovens § 64, stk. 1, og under udvalgsarbejdet har ministeren i en kommentar til en redegørelse fra Erstatningsrådet fremhævet, at den pågældende dispensationsbestemmelse bør kunne anvendes.
Imidlertid fremgår det af Erstatningsrådets redegørelse, at meddelelse af dispensation efter § 64, stk. 1, alene vil medføre, at tilfældet vil kunne behandles efter erstatningslovens § 1, og kun vil kunne give mulighed for erstatningstilkendegivelse, såfremt betingelserne for dispensation fra kravet om anmeldelsesfristens overholdelse er opfyldt, jf. §§ 7 og 66. Det indebærer ifølge redegørelsen, at der skal foreligge væsentlig invaliditet, og at det ikke kan skønnes at være overvejende sandsynligt, at lidelsen skyldes andre forhold end de forhold, hvorunder den pågældende har levet under besættelsen.
Erstatningsrådet konkluderer herefter, at der formentlig i de fleste tilfælde ikke vil blive tale om ydelse af erstatning, samt at dette formentlig i særlig grad vil være tilfældet med hensyn til tilkendelse af erstatning til enker.
 Det er derfor flertallets opfattelse, at en benyttelse af § 64, stk.
1, ikke vil tilgodese de såkaldte Shanghai-søfolk og deres efterladte.
Regeringspartierne ønsker en klassificering af folk, der led under krigen og dens følger, hvorimod fanger og modstandsfolk ikke ønsker denne sortering.
Frihedsfonden ved Paul Thygesen og Jørgen Kieler har imidlertid den opfattelse, at dispensation ikke er nok.
Flertallet ønsker derfor at sikre såvel Shanghai-søfolkene som deres enker imod enhver fortolkningstvivl ved dette lovforslag.
Et MINDRETAL (Det Konservative Folkepartis, Venstres, Centrum-Demokraternes og Kristeligt Folkepartis medlemmer af udvalget) finder ikke, at der er behov for at gennemføre en ændring som foreslået.
Det skal herved især bemærkes, at Erstatningsrådet med socialministerens tilslutning er af den opfattelse, at Shanghai-søfolkene kan bevilges dispensation efter § 64, stk. 1. Mindretallet er enigt i, at Shanghai-søfolkenes sager skal optages til behandling efter lov om erstatning til besættelsestidens ofre, og har hæftet sig ved de vurderinger, der foreligger i Erstatningsrådets redegørelse af 20. januar 1987.
Det fremgår heraf, at når der dispenseres for Shanghai-søfolkene efter lovens § 64, stk. 1, vil betingelsen for tilkendelse af erstatning være, dels at der skal foreligge væsentlig invaliditet, dels at der ikke skal skønnes at være overvejende sandsynlighed for, at lidelsen skyldes andre forhold end de forhold, hvorunder pågældende har levet under besættelsen.
Mindretallet finder, at dette er rimelige krav.
Det fremgår også af Erstatningsrådets redegørelse, at konsekvenserne af at lade Shanghai-søfolkene henføre under lovens § 1 a ville være en urimelig forskelsbehandling i forhold til f.eks. personer, der har deltaget i stærkt fysisk eller psykisk belastende modstandsarbejde her i landet, men som blot ikke opfylder lovens krav om mindst 12 måneders uafbrudt aktivitet.
Ligeledes ville der blive tale om en urimelig forskelsbehandling i forhold til personer, der var interneret under belastende forhold her i landet.
Hvad angår ændringsforslaget om indsættelse af en ny § 1 b, skal det, som det også fremgår af svaret på spørgsmål 5, bemærkes, at dette alene er en redaktionel ændring i forhold til det foreliggende lovforslag og vil medføre nøjagtig den samme urimelige forskelsbehandling.
Mindretallet indstiller derfor det foreliggende lovforslag til FORKASTELSE ved 3. behandling.
Ændringsforslag Af et FLERTAL (S, SF og RV):
Til teksten 1) Den foreslåede ændring af § 1 a udgår, og i stedet indsættes:
 »Efter § 1 a indsættes som ny paragraf:
»§ 1 b.
Danske statsborgere, som under den tyske besættelse som søfarende har været interneret eller tilbageholdt i mindst 12 måneder i udenlandsk havn, og deres efterladte er berettigede til ydelse efter bestemmelserne i dette afsnit på samme måde som fastsat i § 1 a.«» BEMÆRKNINGER Til nr. 1 Ændringsforslaget er stillet delvis på baggrund af udtalelsen fra Erstatningsrådet af 20. januar 1987.
AGNETE LAUSTSEN (KF) fmd.
KAREN HØJTE JENSEN (KF) LIZZIE LICHTENBERG (KF) MERETE AARUP (KF) BIRTHE RØNN HORNBECH (V) HANNE SEVERINSEN (V) BIRGITH MOGENSEN (CD) KOFOD-SVENDSEN (KRF) HANNE  

 ANDERSEN (S) JYTTE ANDERSEN (S) METTE GROES (S) JOANNA RØNN (S) ERIK B.
SMITH (S) nfmd.
TAANQUIST (S) AGERSCHOU (SF) BIRTHE HANSEN (SF) AASE OLESEN (RV) Partierne FP og VS havde ikke medlemmer i udvalget.
Bilag 1 Et af udvalgets spørgsmål til socialministeren samt dennes besvarelse heraf SPØRGSMÅL 5:
Hvilke bemærkninger har ministeren til det af Erstatningsrådet foreslåede om indsættelse af en ny § 1 b? Endvidere ønskes oplyst, hvilke konsekvenser det i øvrigt ville kunne få, om man udvidede tidsperioden fra de foreslåede 6 til 12 måneder.
 SVAR:
 Indledningsvis bemærkes, at Erstatningsrådet i sin redegørelse af 20.
januar 1987 udtaler, at en ny bestemmelse som foreslået i § 1 a, stk. 1, nr. 3, vil medføre en urimelig forskelsbehandling over for personer, der har deltaget i belastende modstandsarbejde, men ikke fuldt ud opfylder varighedskravet på 1 år, eller personer, der på grund af deltagelse i modstandsarbejde har været interneret her i landet.
Socialministeriet er som tidligere anført enigt med Erstatningsrådet heri.
Når rådet har foreslået en eventuel ny § 1 b, er dette alene udtryk for en redaktionel ændring i forhold til det foreliggende lovforslag.
En sådan § 1 b vil derfor medføre den samme urimelige forskelsbehandling.
Skulle en sådan løsning imidlertid alligevel vælges, kan Socialministeriet være enigt med Erstatningsrådet i, at en placering som § 1 b vil være mest hensigtsmæssig af de af rådet anførte grunde, jf. redegørelsen af 20. januar 1987.
Erstatningsrådets forslag om en eventuel udvidelse af varighedskravet fra 6 til 12 måneder skal ses på baggrund af det samtidige forslag om, at eventuel sejlads i allieret tjeneste skal kunne indgå i tidsperioden.
En udvidelse af tidsperioden må selvsagt antages at formindske antallet af mulige erstatningsberettigede.
Dette vil dog næppe have betydning for de søfarende, der var interneret i Shanghai under besættelsen, under hensyn til interneringsperiodens varighed.
Det er ikke muligt at indhente nærmere oplysninger for så vidt angår personer, der eventuelt kan være erstatningsberettigede, jf.
 svarene på spørgsmål 1 og 4.
Bilag 2 Erstatningsrådets redegørelse af 20. januar 1987 ERSTATNINGSRÅDET Den 20. januar 1987 SOCIALMINISTERIET.
I skrivelse af 3. november 1986 (1. kt. j.nr. 1401) har Socialministeriet anmodet Erstatningsrådet om en udtalelse i anledning af forslag til lov om ændring af lov om erstatning til besættelsestidens ofre, fremsat af Tommy Dinesen (SF) m.fl. den 29. oktober 1986.
Efter forslaget indsættes i erstatningslovens § 1 a, stk. 1, et nyt nr. 3 af følgende ordlyd: »3) har været interneret eller tilbageholdt som søfarende i mindst 6 måneder i udenlandsk havn, eller«.
 De nugældende nr. 3 og 4 bliver herefter nr. 4 og 5.
Efter bemærkningerne til den foreslåede bestemmelse medfører denne, at personkredsen, der er omfattet af erstatningsloven, udvides med søfolk, der har været interneret eller tilbageholdt i mindst 6 måneder i udenlandsk havn.
Det anføres videre, at ændringen specielt vedrører de danske søfolk, der under 2. verdenskrig blev forhindret i at forlade Shanghai, og som er udførligt omtalt i de almindelige bemærkninger, men at bestemmelsen i øvrigt også finder anvendelse på andre, der har været udsat for en lignende situation.
Det anføres endvidere i bemærkningerne, at socialministeren i et svar på et skriftligt spørgsmål har oplyst, at den pågældende personkreds ikke kan omfattes af dispensationsbestemmelsen i erstatningslovens § 64, stk. 1, hvorfor en udvidelse af personkredsen er nødvendig.
 Erstatningsrådet har behandlet det rejste spørgsmål i møder den 8.
 december 1986 og den 16. januar 1987.
Ved behandlingen var Erstatningsrådet bekendt med den udtalelse, som Sikringsstyrelsen har afgivet til Socialministeriet den 13.
 november 1986.
Endvidere var rådet bekendt med, at der under 1. behandling af lovforslaget såvel af socialministeren som af ordførere blev peget på den mulighed, at den hidtil fulgte praksis vedrørende anvendelse af erstatningslovens § 64, stk. 1, for så vidt angår Shanghai-søfolkene og andre i en tilsvarende situation blev ændret.
 Erstatningsrådet skal udtale følgende:
Som det er Socialministeriet bekendt, har Erstatningsrådet fundet, at dispensation efter § 64, stk. 1, måtte forudsætte, at der forelå en indsats fra den pågældende.
For så vidt angår de søfolk, der under 2. verdenskrig opholdt sig i Shanghai, forelå ikke for alles vedkommende nogen indsats, og Erstatningsrådet har derfor ikke fundet grundlag for at meddele dispensation.
Det kan oplyses, at der fra Erstatningsrådet har foreligget en sag om en sømand, der på grund af sygdom var afmønstret i Shanghai den 3.
 januar 1940 og derefter var forblevet i Shanghai.
Han blev den 13. oktober 1944 arresteret af japanerne og idømt 10 års fængsel for sammen med en i Shanghai bosat dansker at have hjulpet engelske og amerikanske officerer til flugt.
 Han var fængslet til den 16. august 1945.
Efter at den pågældende i 1960 havde indgivet anmeldelse af krav på erstatning efter erstatningslovens afsnit 1, meddelte Erstatningsrådet dispensation efter § 64, stk. 1, og efter at Sikringsstyrelsen i 1977 havde fastsat invaliditeten til 100 pct., blev der efter § 1 i lov nr. 376 af 12. juli 1946 om tillæg til erstatningsloven, jf. dennes afsnit 2, tillagt ham hædersgave.
Han afgik ved døden i 1977.
Erstatningsrådet har drøftet, om der i de meget udførlige oplysninger, der nu gennem den af Frihedsfonden foretagne undersøgelse er tilvejebragt om Shanghai-søfolkenes forhold under 2. verdenskrig og deres nuværende helbredsforhold, måtte kunne findes en begrundelse for at meddele dispensation efter § 64, stk.
1, selv om der ikke for alles vedkommende kan dokumenteres en indsats.
Efter de nu foreliggende oplysninger har de pågældende under opholdet i Shanghai været udsat for belastninger, der for manges vedkommende har medført en stærk forringelse af deres helbred.
Rådet mener, at dette kan begrunde en ændring af praksis, således at der gives dispensation efter § 64, stk. 1.
Erstatningsrådet har herved fundet det af betydning, at erstatningslovens § 1 omfatter personer, der her i landet har været ramt af krigshandlinger og krigslignende handlinger, og herunder også personer, der har været tilfældige ofre for sådanne handlinger, uden egen indsats.
Erstatningsrådet har imidlertid under hensyn til, at spørgsmålet om en udvidelse af den af erstatningsloven omfattede personkreds nu er under behandling i Folketinget, ikke ment på egen hånd at burde foregribe afgørelsen ved at foretage en sådan ændring i konkret foreliggende sager.
Herved har Erstatningsrådet også taget i betragtning, at meddelelse af dispensation efter erstatningslovens § 64, stk. 1, alene vil medføre, at tilfældet vil kunne behandles efter erstatningslovens § 1, og således som anført i Sikringsstyrelsens udtalelse kun vil kunne medføre mulighed for erstatningstilkendelse, såfremt betingelserne for dispensation for anmeldelsesfristens overskridelse, jf. §§ 7 og 66, er opfyldt.
Dette vil som anført af Sikringsstyrelsen sige, at der foreligger væsentlig invaliditet, og at det ikke skønnes at være overvejende sandsynligt, at lidelsen skyldes andre forhold end de forhold, hvorunder den pågældende har levet under besættelsen.
Det er Erstatningsrådets opfattelse, at der som følge af disse betingelser, selv om dispensation meddeles, i en række, og formentlig de fleste, tilfælde ikke vil blive tale om ydelse af erstatning.
Dette vil formentlig i særlig grad være tilfældet med hensyn til tilkendelse af erstatning til enker.
For så vidt angår forslaget om i § 1 a, stk. 1, at indsætte et nyt nr. 3 omfattende primært Shanghai-søfolkene skal Erstatningsrådet bemærke, at rådet deler de betænkeligheder, som Sikringsstyrelsen i sin udtalelse giver udtryk for.
Rådet finder, at der vil blive tale om en urimelig forskelsbehandling over for personer, der har deltaget i belastende modstandsarbejde, men ikke fuldt ud opfylder bestemmelsens varighedskrav, eller personer, der - som nævnt af Sikringsstyrelsen - på grund af deltagelse i modstandsarbejde har været interneret her i landet.
I denne forbindelse bør det ikke overses, at en ændring af lovbestemmelsen som foreslået kunne befrygtes at få den konsekvens, at også andre grupper med baggrund i besættelsestiden måtte kunne fremsætte ønske om inddragelse under erstatningsloven, hvilket ville kunne medføre yderligere urimeligheder i forhold til de folk, der gjorde en aktiv indsats i Danmark.
Efter disse generelle betragtninger skal rådet i øvrigt pege på, at en indsættelse af et nyt nr. 3 og i konsekvens heraf ændring af de hidtidige nr. 3 og 4 til nr. 4 og 5 forekommer mindre hensigtsmæssig.
Efter en eventuel lovændring som foreslået vil der vedrørende de to grupper kunne være risiko for usikkerhed i forhold til tidligere behandlede sager.
Rådet går ud fra, at indplacering som nyt nr. 3 er sket, fordi det nye nr. 3 ligesom det gældende nr. 2 omhandler søfolk.
Imidlertid er der den væsentlige forskel på nr. 2 og det nye nr. 3, at personer omfattet af nr. 2 har ydet en indsats, medens dette ikke er tilfældet vedrørende alle personer omfattet af det nye nr.
3. At personer omfattet af de nugældende nr. 3 og 4 også har ydet en indsats, gør placeringen yderligere uhensigtsmæssig.
Rådet vil finde, at indsættelsen af den foreslåede gruppe i givet fald lige så godt kunne ske som et nyt nr. 5.
Rådet skal pege på, at det muligvis endog ville være mere hensigtsmæssigt på baggrund af de særlige forhold, der har ført til ønsket om at indsætte et nyt nr., at den nye bestemmelse indsættes som en ny paragraf 1 b.
Bestemmelsen kunne eventuelt formuleres således: »Danske statsborgere, som under den tyske besættelse som søfarende har været interneret eller tilbageholdt i mindst 6 måneder i udenlandsk havn, og deres efterladte er berettigede til ydelse efter bestemmelserne i dette afsnit på samme måde som fastsat i § 1 a.« Erstatningsrådet skal i denne forbindelse pege på, at der for rådet har foreligget et antal tilfælde omhandlende danske søfolk, der efter den 9. april 1940 havde begyndt sejlads i allieret tjeneste, men som på grund af, at de ved Frankrigs kapitulation havde befundet sig i fransk havn i selve Frankrig eller i franske besiddelser i Nordafrika, var blevet afskåret fra at fortsætte i allieret tjeneste, og som yderligere i en række tilfælde var blevet underkastet frihedsberøvelse eller tilbageholdelse, dog af betydelig kortere varighed end for Shanghai-søfolkene.
Erstatningsrådet har i sådanne tilfælde meddelt dispensation efter erstatningslovens § 64, stk. 1, således at tilfældene kunne behandles efter erstatningslovens § 1.
Erstatningsrådet skal pege på, at det, såfremt det under hensyn til det foreliggende lovforslags intention findes hensigtsmæssigt at indsætte en ny bestemmelse som foreslået i erstatningsloven, burde overvejes at udforme det tidsmæssige krav således, at eventuel sejlads i allieret tjeneste kunne sammenlægges med efterfølgende frihedsberøvelse eller tilbageholdelse.
I så fald burde det dog muligvis overvejes at øge det tidsmæssige krav fra 6 måneder til 12 måneder.
På ERSTATNINGSRåDETS VEGNE N.
E.
Bank-Mikkelsen K.
Kampmann Socialministerens kommentarer til Erstatningsrådets redegørelse af 20. januar 1987 Under henvisning til mit indlæg ved 1. behandling af ovennævnte lovforslag, hvori jeg tilkendegav, at jeg ville opfordre Erstatningsrådet til at overveje en dispensation for Shanghai-søfolkene efter lovens § 64, stk. 1, samt eventuelle andre muligheder, fremsender jeg hermed Erstatningsrådets redegørelse.
Jeg vil anmode om, at denne redegørelse må indgå i udvalgets arbejde.
Som kommentar til redegørelsen vil jeg påpege, at Erstatningsrådet på det grundlag, der nu foreligger, finder, at der kan gives dispensation efter § 64, stk. 1, i disse sager.
Jeg er enig heri.
Som påpeget af Erstatningsrådet giver dette ikke i sig selv garanti for, at erstatning tilkendes.
Jeg skal dog i denne forbindelse pege på, at betingelserne for at opnå erstatning i disse tilfælde herefter vil være, at der skal foreligge væsentlig invaliditet, og at der ikke skal skønnes at være overvejende sandsynlighed for, at lidelsen skyldes andre forhold end de forhold, hvorunder pågældende har levet under besættelsen.
Gennem disse regler opstilles således en formodning om, at invaliditeten skyldes forholdene under besættelsen.
Jeg finder da heller ikke, at der er nogen grund til at tilkende erstatning efter lov om erstatning til besættelsestidens ofre, hvis det er overvejende sandsynligt, at lidelsen har en anden årsag end pågældendes forhold under besættelsen.
Jeg skal særlig henvise til, at Erstatningsrådet har udtalt, at en gunstigere tilkendelsesregel vil betyde en urimelig forskelsbehandling i forhold til andre grupper.
