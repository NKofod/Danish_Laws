Fundet, at et bladhus' informationssystem må anses at udgøre et  

 register.
Pålagt bladhuset at ophøre med at videregive oplysninger fra  

 informationssystemet uden samtykke fra den registrerede eller den, der  

 handler på dennes vegne, medmindre dette fulgte af anden lovgivning, eller  

 videregivelse skete således, at oplysningerne blev offentliggjort i et  

 periodisk skrift.
Endvidere pålagt bladhuset at træffe  

 kontrolforanstaltninger til sikring af, at lov om private registre m.v. § 7 h  

 blev iagttaget i forbindelse med videregivelse af oplysninger fra registeret.
I 1988 har Registertilsynet behandlet en sag vedrørende anvendelse af et  

 informationssystem i et større bladhus.
Det fremgik af sagen, at  

 informationssystemet bestod af fire hovedtyper af artikler: 1) referencer,  

 der gav en kort reference til en trykt artikel med oplysning om publikation,  

 udgivelsesdato, sektion og side, 2) resumeer, der udgjorde en forkortet  

 version af en trykt artikel med vægten lagt på de faktiske nye oplysninger,  

 3) fuldtekst artikler, der udgjorde publicerede artikler, redigeret specielt  

 til informationssystemet samt 4) oversigtsartikler, som var skrevet specielt  

 til informationssystemet.
Informationssystemet blev produceret af en  

 selvstændig redaktion, som på baggrund af trykte medier, radio, tv,  

 nyhedsbureauer og diverse pressemateriale m.v. skrev artikler til  

 informationssystemet.
Endvidere var informationssystemet underlagt egne  

 redaktionelle principper.
Det fremgik endvidere, at informationssystemet er et fritekstsøgesystem,  

 hvorefter det var muligt at søge på samtlige ord, stednavne m.v., der indgik  

 i en artikel.
I systemet indgik endvidere oplysninger om enkeltpersoner og  

 disses forhold, i det omfang personerne skønnedes at have offentlig  

 interesse.
Efter det oplyste ville det være muligt at foretage  

 systematiserede og entydige søgninger i systemet på personnavne via en  

 såkaldt prefix-søgning, hvorefter personnavne blev forsynet med entydige  

 søgekriterier (prefix). Som entydige søgekriterier forekom endvidere f.eks.  

 virksomheder, foreninger m.v., geografiske lokaliteter, emner m.v.
Det fremgik endvidere, at enhver ved indgåelse af en abonnementsordning  

 havde adgang til informationssystemet over telefonnettet via terminal.
Efter  

 det oplyste blev oplysninger i systemet slettet og ajourført i forbindelse  

 med, at nye oplysninger indgik i systemet, dog fremhævedes det, at systemet  

 primært havde til opgave at levere baggrundsmateriale til nye artikler m.v.
Organisatorisk var informationssystemet underlagt bladhusets  

 administrerende chefredaktør, og der var ikke etableret særlige  

 sikkerhedsforanstaltninger for systemet ud over de  

 sikkerhedsforanstaltninger, der var gældende for bladhuset.
Informationsbasen  

 var fysisk placeret i bladhusets edb-afdeling.
Kun medarbejdere i bladhusets  

 afdeling, der administrerede informationssystemet, havde adgang til at skrive  

 og redigere artikler i systemet.
 Bladhuset gjorde i sagen bl.a. gældende, at informationssystemet efter  

 bladhusets opfattelse ikke kunne anses for at udgøre et register, idet  

 systemet havde karakter af et selvstændigt medie, som i lighed med andre  

 medier blev redigeret efter egne selvstændige principper.
Sagen blev behandlet på et møde i Registerrådet, og Registertilsynet  

 udtalte herefter indledningsvis, at det omhandlede informationssystem i  

 henhold til lov om private registre m.v. § 1 må anses for at udgøre et  

 register.
Registertilsynet lagde herved vægt på, at det efter det oplyste  

 ville være muligt at foretage systematiserede og entydige søgninger i  

 systemet, bl.a. på personnavne via den såkaldte prefix-søgning.  

 Registertilsynet bemærkede endvidere, at for den del af informationssystemet,  

 som indeholdt personoplysninger, der var offentliggjort i et periodisk  

 skrift, herunder oplysninger der hidrørte fra andre bladhuses periodiske  

 skrifter, påhviler det bladhuset i henhold til lov om private registre m.v. §  

 7 g, stk. 2, jf. § 3 i lov nr. 383 af 10. juni 1987 om ændring af lov om  

 private registre m.v. og lov om offentlige myndigheders registre, at foretage  

 anmeldelse til Registertilsynet inden den 1. oktober 1988. Registertilsynet  

 bemærkede endvidere, at man i forbindelse hermed i medfør af § 7 g, stk. 3, i  

 lov om private registre m.v., agtede at tage spørgsmålet om  

 vilkårsfastsættelse for informationssystemet op til nærmere overvejelse.
 Med henvisning til lov om private registre m.v. § 7 h pålagde  

 Registertilsynet i henhold til lov om private registre m.v. § 23, stk. 1,  

 bladhuset at ophøre med at videregive oplysninger fra informationssystemet  

 uden samtykke fra den registrerede eller den, der handler på dennes vegne,  

 medmindre dette fulgte af anden lovgivning eller videregivelse skete således,  

 at oplysningerne blev offentliggjort i et periodisk skrift.
Registertilsynet pålagde endvidere i medfør af lov om private registre  

 m.v. § 23, stk. 6, bladhuset at træffe kontrolforanstaltninger til sikring  

 af, at lov om private registre m.v. § 7 h blev iagttaget i forbindelse med  

 videregivelse af oplysninger fra registeret.
Registertilsynet udbad sig  

 samtidig underretning, når de meddelte pålæg var efterkommet.
 Registertilsynet bemærkede afslutningsvis, at for den del af  

 informationssystemet, som indeholdt personoplysninger, der ikke tidligere  

 havde været offentliggjort i et periodisk skrift, vil lov om private  

 registres m.v. almindelige regler direkte finde anvendelse for registeret.
Dette indebærer bl.a., at registrering af oplysninger om enkeltpersoners  

 rent private forhold kun må ske, såfremt betingelserne i lov om private  

 registre m.v. § 3, stk. 2, er opfyldt.
På tilsvarende måde vil videregivelse  

 af sådanne oplysninger kræve den registreredes samtykke i henhold til lov om  

 private registre m.v. § 4, stk. 1.
 I beretningsåret har bladhuset foretaget anmeldelse til Registertilsynet  

 af det omhandlede informationssystem i medfør af lov om private registre m.v.  

 § 7 g, stk. 2.
 Registertilsynet har herefter taget spørgsmålet om nærmere fastsættelse af  

 vilkår for registeret op til nærmere drøftelse med bladhuset.
 Sagen var ikke afsluttet ved beretningsårets udløb.
Registertilsynets årsberetning 1988 s. 95 f. og 1989 s. 83 f.
Se også  

 Registertilsynets j.nr. 1988-1181-1 og j.nr. 1989-1233-001.
