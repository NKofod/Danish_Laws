 I medfør af lov nr. 175 af 5. juni 1959 og lov nr. 188 af 1. maj 1923 om  

 tillæg til lov om smitsomme sygdomme hos husdyrene fastsættes herved  

 nedenstående bestemmelser.
 § 1.  Mejerier, mælkeforsyninger, osterier,  

 mælkekonservesfabrikker o.lign. virksomheder må kun modtage mælk fra  

 kvægbesætninger, der er underkastet de i § 3 i lov nr. 175 af 5. juni 1959 om  

 tillæg til lov om smitsomme sygdomme hos husdyrene påbudte turnusmæssige  

 tuberkulinprøver og turnusmæssige mælkeprøver (ABR), jfr. henholdsvis § 10 i  

 bekendtgørelse nr. 274 af 26. august 1959 om bekæmpelse af kvægtuberkulose og  

 § 11 i bekendtgørelse nr. 275 af 26. august 1959 om bekæmpelse af smitsom  

 kalvekastning (brucellose hos kvæg). Såfremt en af de foran nævnte  

 virksomheder har fået underretning om, at en besætningsejer har fået påbud om  

 at tilbageholde mælken på ejendommen på grund af angreb af eller mistanke om  

 angreb af de nævnte sygdomme, må mælken ikke modtages af vedkommende  

 virksomhed.
 § 2.  På de i § 1 nævnte mejerier og andre  

 virksomheder må ikke indbringes udenlandsk fløde, mælk, herunder skummetmælk,  

 kærnemælk, mælkepulver (tørmælk), inddampet valle, samt foderblandinger,  

 hvori nævnte produkter indgår.
 § 3.  Statskontrollen med mejeriprodukter og æg m.m.  

 fører tilsyn med overholdelsen af bestemmelserne i §§ 1 og 2 og skal have  

 uhindret adgang til vedkommende mejeris (virksomheds) leverandørregnskaber.
 § 4.  Overtrædelse af bestemmelserne i denne  

 bekendtgørelse straffes med bøde.
 § 5.  Denne bekendtgørelse træder straks i kraft.  

 Samtidig ophæves bekendtgørelse nr. 276 af 26. august 1959 om levering af  

 mælk til mejerier.
 Landbrugsministeriet, den 13. november  

 1962.
 Karl Skytte.
/J.
Jensen.
