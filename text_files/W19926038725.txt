 1. Finanstilsynet havde været berettiget til at kræve, at banken -  

 inden for en fastsat frist - enten måtte skaffe ny ansvarlig kapital, eller  

 at banken måtte fusionere med et andet pengeinstitut foranlediget af de krav  

 til hensættelser, Finanstilsynet havde stillet, og som ankenævnet godkendte.
 2. Det var en fejl, at Finanstilsynet ikke havde givet klagevejledning  

 i den skriftlige afgørelse af 14. februar 1992.
 Spørgsmål om klagefrist.
 3. Ikke hjemmel til at udpege skønsmænd.
 Bank- og sparekasseloven § 49, jfr. § 43, § 21, § 52b.
(Ellen Andersen, Holger Dock, Morten Iversen, Kjelde Mors og Niels  

 Larsen) (Kendelsen gengives i sin fulde ordlyd.
Dog er de i kendelsen angivne  

 beløb udeladt.) I skrivelse af 16. marts 1992 har K-Bank A/S klaget over Finanstilsynets  

 afgørelse af 14. februar og 6. marts 1992 (j.nr. 6420), hvorefter tilsynet  

 har skønnet, at der er behov for hensættelse af yderligere ca. ..... mill.  

 kr. eller med ialt ca. ..... mill. kr., til årsregnskabet for 1991, således  

 at der som minimum skulle tilføres banken ..... mill. kr. i ny ansvarlig  

 kapital, for at opfylde solvenskravet i bank- og sparekasseloven.  

 Finanstilsynet pålagde samtidig banken at fremlægge dokumentation for, at der  

 forelå bindende tilsagn om fusion eller tilførsel af ny kapital senest søndag  

 den 16. februar 1992 kl. 18.00. I skrivelsen af 6. marts 1992 har  

 Finanstilsynet fastholdt afgørelsen.
 Det fremgår af sagen, at det af Finanstilsynet fastsatte samlede  

 yderligere hensættelsesbehov på ca. ..... mill. kr. fordeler sig med ca.  

 ..... mill. kr. på mindre engagementer, medens resten ca. ..... mill. kr.  

 vedrører større engagementer.
 K-Bank A/S har gjort følgende gældende:
1. at det krævede yderligere hensættelsesbeløb på ..... mill. kr.  

 nedsættes med ..... mill. kr. til ..... mill. kr. fordelt med ..... mill. kr.  

 på 6 større enkeltengagementer, hvis forhold banken anser for forbedret efter  

 undersøgelsen i februar måned, og med ..... mill. kr. på mindre engagementer, 2. at den tidsfrist fra den 14. februar 1992 til den 16. februar 1992, som  

 Finanstilsynet gav banken til at tilvejebringe ny ansvarlig kapital på  

 .....mill. kr., var urimelig og unødvendig kort, idet banken ikke havde eller  

 har fået likviditetsproblemer og 3. at Finanstilsynet ikke i skrivelse af 14. februar 1992 har oplyst om  

 klagemuligheden til Industriministeriets Erhvervsankenævn.
 Finanstilsynet har gjort følgende gældende:
1. at bankens klage af 16. marts 1992 til Industriministeriets  

 Erhvervsankenævn ikke er indgivet inden for den i bank- og sparekasselovens §  

 52 b fastsatte frist på 4 uger efter afgørelsen, der blev truffet den 14.  

 februar 1992, 2. at der blev givet mundtlig ankevejledning under mødet mellem  

 Finanstilsynet og bankens ledelse den 14. februar 1992, 3. at Finanstilsynets bedømmelse af hensættelsesbehovet, der har direkte  

 konsekvens for rekonstruktionsgrundlaget og for Finanstilsynets overholdelse  

 af bank- og sparekasselovens § 49, jf. § 43, § 47 d og § 46, er sket og må  

 ske dels på grundlag af en undersøgelse af en række enkeltengagementer i  

 pengeinstituttet, dels en vurdering af pengeinstituttets organisation,  

 ledelse m.v., og endeligt ud fra en samlet vurdering af boniteten i  

 udlånsmassen, hvorfor det bl.a. ikke er muligt efterfølgende at tage  

 enkeltengagementer ud til isoleret omvurdering.
4. at der, såfremt ankenævnet ikke afviser klagen, jf. pkt. 3, af udvalgte  

 skønsmænd sker en fornyet gennemgang af bankens samlede udlån og garantier, 5. at der ikke, jf. pkt. 3, er grundlag for at ændre den vurdering, som  

 Finanstilsynet har udmøntet i afgørelsen af 14. februar 1992 (6. marts 1992)  

 og 6. at en vurdering af forsvarligheden af den fastsatte tidsfrist ikke er  

 omfattet af Erhvervsankenævnets kompetence.
Baggrunden for fristen var, at  

 Finanstilsynet vurderede, at kun en meget lille del af bankens egenkapital  

 var intakt, og at uroen ... skønnedes at kunne medføre »run« på  

 banken, såfremt en ordning ikke var på plads inden weekendens slutning.
Det  

 er Finanstilsynets opfattelse, at den efterfølgende ro omkring banken må ses  

 på baggrund af den fusionsaftale, som bankens bestyrelse indstiller til  

 generalforsamlingens godkendelse den 26. marts 1992.
Industriministeriets Erhvervsankenævn har modtaget klagen af 16. marts  

 1992, der indgik i Erhvervs- og Selskabsstyrelsen den 17. marts 1992, den 18.  

 marts 1992. Med klageskrivelsen fulgte endvidere Finanstilsynets afgørelser  

 af 14. februar 1992 og 6. marts 1992, et af banken udfærdiget referat af et  

 møde i Finanstilsynet den 4. marts 1992 mellem Finanstilsynet, ledende  

 medarbejdere i banken og dennes revisor, »Redegørelse for K-Bank A/S af  

 mindre erhvervskunder, med engagementer under 800.000 kr, samt  

 risikovurdering« af 27. februar 1992, »Redegørelse for K-Bank's  

 styring af privatkunder« af 26. februar 1992 samt en af banken  

 udarbejdet budgetprognose for 1992 omfattende nøgletallene fra regnskaberne  

 for 1988, 89, 90 og 91. Ankenævnet har endvidere den 23. marts 1992 modtaget  

 Finanstilsynets redegørelse over sagens faktiske og retlige forhold, tillige  

 omfattende bilagene 1 - 11, (Finanstilsynets redegørelse af 12. marts 1992  

 vedrørende K-Bank, Beretning over Finanstilsynets ekstraordinære undersøgelse  

 af K-Bank den 10. og 11. februar 1992, industriministerens skriftlige  

 besvarelse af 17. marts 1992 af et af Folketingets Erhvervsudvalg stillet  

 spørgsmål (spm. 34) om Finanstilsynets opgaver over for banker (i forbindelse  

 med L-Banks konkurs), telefax fra K-Bank over 5 udvalgte enkeltengagementer  

 til mødet den 4. marts 1992 i Finanstilsynet, materiale fra Finanstilsynet  

 vedrørende 6 enkeltengagementer, samt et af Finanstilsynet udarbejdet notat  

 af 23. marts 1992 vedrørende hensættelser på engagementer mindre end 1 mill.  

 kr. i K-Bank). Finanstilsynets redegørelse med bilag er samtidig sendt til  

 K-Bank i telefax.
I skrivelse af 24. marts 1992 har Erhvervsankenævnet  

 endvidere fra K-Bank A/S modtaget de bemærkninger, som Finanstilsynets  

 redegørelse med bilag har givet banken i anledning til, en oversigt over  

 engagementer med hensættelsen i K-Bank A/S af 13. februar 1992 samt  

 revisionsprotokolbemærkninger til det foreløbige regnskab for 1991.  

 Ankenævnet har endvidere fra Finanstilsynet rekvireret foreløbigt og endeligt  

 årsregnskab for K-Bank 1990, og foreløbigt regnskab fra samme 1991.
K-Bank A/S har i klageskrivelsen af 16. marts 1992 oplyst, at banken  

 afholder generalforsamling den 26. marts 1992, hvor eventuel fusion med et  

 andet pengeinstitut skal vurderes.
Såfremt aktionærerne skal kunne vurdere,  

 om det er muligt, i stedet for en fusion, at bevare banken som et  

 selvstændigt pengeinstitut ved en kapitaltilførsel, vil det være nødvendig,  

 at svar fra ankenævnet foreligger senest den 25. marts 1992.
Som følge heraf har ankenævnet afholdt møde den 24. marts 1992 med henblik  

 på at tage stilling til, om der vil kunne træffes afgørelse helt eller  

 delvist på det foreliggende grundlag.
Ankenævnet har besluttet at træffe  

 endelig afgørelse i sagen.
 Ankenævnet udtalte:
Det er en fejl, at Finanstilsynet ikke har givet ankevejledning i den  

 skriftlige afgørelse af 14. februar 1992, uanset at tilsynet mundtligt samme  

 dag, ubestridt af bankens ledelse, har nævnt i hvert fald muligheden for at  

 indbringe afgørelsen for ankenævnet.
Blandt andet under hensyn hertil anser  

 ankenævnet klagen, der er modtaget den 18. marts 1992 og således inden for 4  

 uger efter den endelige afgørelse af 6. marts 1992, for rettidig, jf. § 52 b  

 i bank- og sparekasseloven.
Da ankenævnet herefter kan omgøre Finanstilsynets  

 afgørelse, finder ankenævnet ikke anledning til at tilsidesætte afgørelsen på  

 grund af mangelfuld ankevejledning som anført.
Der er ikke, som Finanstilsynet har gjort gældende, grundlag for at  

 antage, at ankenævnet ikke har hjemmel til at påkende klagen over den  

 fastsatte frist for tilvejebringelse af ny ansvarlig kapital.
Dette spørgsmål  

 må ses i sammenhæng med og indgå i en samlet vurdering af afgørelsen angående  

 yderligere hensættelser.
 Det følger af lov nr. 858 af 23. december 1987 om Industriministeriets  

 Erhvervsankenævn, som et fundamentalt grundlag for nævnet, at det skal  

 indeholde den særlige sagkundskab, som er nødvendig bl.a. for at bedømme de  

 afgørelser, der træffes af Finanstilsynet inden for bank- og sparekasseloven.  

 Da ankenævnet også er i besiddelse af sådan særlig sagkundskab, er der intet  

 grundlag eller hjemmel for, som foreslået af Finanstilsynet, at udpege  

 »udvalgte skønsmænd« til eventuelt at foretage en fornyet  

 gennemgang af bankens samlede udlån og garantier.
Det fremgår af klagen, at banken alene gør gældende, at det samlede  

 hensættelsesbeløb på ..... mill. kr. burde have været forhøjet.
Banken må  

 herefter have indset, at der skulle tilføres ny ansvarlig kapital for at  

 opfylde kravene hertil efter bank- og sparekasseloven.
Efter en gennemgang af  

 det for ankenævnet forelagte materiale tiltrædes det, at Finanstilsynets  

 vurdering må sammenfattes i en samlet bedømmelse af bankens forhold, dels  

 omfattende en konkret gennemgang af et bredere afsnit af enkeltengagementer,  

 dels forholdene i banken iøvrigt og i bankens forretningsområde, og at der  

 ikke isoleret til de af banken efterfølgende fremhævede enkeltengagementer er  

 grundlag for at tilsidesætte tilsynets vurdering af behovet for yderligere  

 hensættelser.
 Da Finanstilsynets afgørelse vedrørende øgede hensættelser medførte et  

 efter bankens størrelse og forhold betydeligt krav om tilførsel af ny  

 ansvarlig kapital på ..... mill. kr. eller bindende tilsagn om fusion, har  

 det været berettiget, at Finanstilsynet fastsatte fristen herfor som sket,  

 for at sikre mod uro, bl.a. fra indskydere i området, som i forvejen var  

 berørte af problemer omkring L-Bank.
 Med disse bemærkninger stadfæster ankenævnet den påklagede afgørelse i  

 Finanstilsynets skrivelser af 14. februar 1992 og 6. marts 1992.
