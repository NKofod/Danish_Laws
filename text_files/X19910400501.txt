 Boligstøttemodtager klager over kommunens afgørelse om at nedsætte  

 boligstøtten under henvisning til, at der ved beregning af støtten ikke var  

 taget hensyn til, at der ikke kan ydes boligstøtte til en husstand uden børn  

 med mere end 15 pct. af huslejen.
Ankenævnet ændrer afgørelsen, idet nævnet henviser til, at modtageren  

 har disponeret i tillid til forvaltningens afgørelse og har således optaget  

 banklån til betaling af beboerindskud mv.
Nævnet fastholder således den først  

 meddelte støtte i tilbagebetalingsperioden for den del af lånet, som vedrører  

 beboerindskuddet.
Herefter korrigeres støtten, idet nævnet ikke finder, at  

 denne nedsættelse vil føre til en væsentlig ændring i modtagerens hidtidige  

 levevilkår.
 Ankenævnet har dags dato tilskrevet N.N., 6200 Aabenraa, således:
 »Ankenævnet har fra det sociale udvalg i kommune modtaget Deres klage  

 over, at udvalget ifølge bevillingsskrivelse af 1. oktober 1990 har ændret  

 Deres boligsikring fra et beløb på kr. 963,00 til et beløb på 431,00 kr.
 Ændringen skyldes, at socialudvalget ved beregningen ikke i første omgang  

 var opmærksom på, at boligsikring for en husstand uden børn ikke kan  

 overstige 15% af lejen, jfr. boligstøttelovens § 18, stk. 5.
 Socialudvalget har i sin udtalelse til ankenævnet fastholdt, at den  

 månedlige boligstøtte kun kan udgøre 431,00 kr., idet udvalget skønner, at  

 det ikke er rimeligt, at der varigt udbetales boligstøtte med et forhøjet  

 beløb.
 I et brev af 29. august 1990 har socialudvalget meddelt Dem, at De fra 1.  

 oktober 1990 var berettiget til en månedlig boligsikring på 963,00 kr..
 De var imidlertid ikke berettiget til noget rente- og afdragsfrit lån til  

 betaling af beboerindskud, idet De havde en for stor husstandsindkomst.
 Deres ansøgning om boligsikring er modtaget i forvaltningen den 13. august  

 1990 og ifølge ansøgningen er årsagen til flytningen til ny lejlighed, at De  

 er boligløs, men har arbejde i Aabenraa fra 1. juli 1990.
 Ifølge telefonisk oplysning fra boligkontoret skulle De før Deres  

 indflytning den 16. september 1990 i den nye lejlighed betale ialt 10.013,00  

 kr. til boligforeningen (indskud 6.500,00 kr., en måneds boligafgift 3.172,00  

 kr. og stempel).
 Ifølge kopi af gældsbrev underskrevet af Dem den 3. september 1990 har De  

 optaget et banklån på 10.700,00 kr., som tilbagebetales med 960,00 kr. hver  

 måned, første gang den 30. september 1990, svarende til en løbetid på 1 år og  

 1 måned.
 De har i Deres klage henvist til, at banklånet er bevilget ud fra Deres  

 budget med en boligsikring på 963,00 kr.. Med den nedsatte boligsikring har  

 De kun et beløb på 1.716,00 kr. til rådighed efter betaling af faste  

 udgifter.
 Om lovgrundlaget henvises til boligstøttelovens § 18, stk. 5 samt til  

 kapitel 4 om beregning af boligstøtte til nye modtagere.
 De omhandlede bestemmelser vedlægges i fotokopi til Deres orientering.
Nævnet har behandlet Deres klage i sit møde den 10. januar 1991, og  

 truffet følgende A F G Ø R E L S E:
 Nævnet finder, at socialudvalget principielt er bundet af sit tilsagn om  

 boligsikring på 963,00 kr. månedlig ifølge udvalgets brev til Dem af 29.  

 august 1990, og at De ved optagelse af banklån til betaling af boligindskudet  

 må anses for at have disponeret i tillid til socialudvalgets bevilling.
 Da boligstøttelovens beregningsregler imidlertid ikke giver mulighed for  

 udbetaling af boligstøtte til Dem med et større beløb end svarende til 15% af  

 den korrigerede huslejeudgift, og da en nedsættelse af boligsikringen ikke  

 anses at føre til en væsentlig ændring i Deres hidtidige levevilkår, finder  

 nævnet, at socialudvalget ikke er afskåret fra at ændre boligsikringen  

 fremover.
Nævnet finder herefter, at ændringen af boligsikringen til alene at udgøre  

 det beløb, De er berettiget til efter boligstøttelovens § 18, stk. 5, efter  

 en konkret vurdering bør finde sted efter 7 måneders forløb, (omtrent  

 svarende til afdragstiden på den del af banklånet, der vedrører afdrag på  

 boligindskudet på 6.500,00 kr.) Nævnet har samtidig anmodet socialudvalget om at efterregulere Deres  

 boligsikring i overensstemmelse med denne afgørelse.
Der henvises til vedlagte klagevejledning.« Hvilket herved meddeles.
