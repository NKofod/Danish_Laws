Nr BTL 75 Betænkning over Forslag til lov om gebyrer og morarenter vedrørende visse  

 ydelser, der opkræves eller inddrives af amtskommuner og kommuner   

 Nr L 75 1991-92, 1. samling Afgivet af Kommunaludvalget Afgivet: 19911212 Udvalget har behandlet lovforslaget i nogle møder og har herunder stillet spørgsmål til indenrigsministeren, som denne har besvaret skriftligt.
 Et af udvalgets spørgsmål til indenrigsministeren og dennes svar herpå er  

 optrykt som bilag til betænkningen.
 Herefter indstiller udvalget lovforslaget til vedtagelse  

 uændret.
 Et mindretal (Socialdemokratiets medlemmer af udvalget) ønsker at udtale:
 Mindretallet støtter, at kommuner og amtskommuner med vedtagelsen af  

 lovforslaget får mulighed for at opkræve renter af ikke rettidige  

 indbetalinger og for at opkræve gebyrer for rykkerskrivelser på indtil 200  

 kr. for restancer, hvor amtskommuner og kommuner har udpantningsret.
 Indenrigsministerens alt for positive beregninger af lovforslagets  

 økonomiske konsekvenser i den kommunale sektor kan mindretallet derimod ikke  

 støtte.
 På trods af, at lovforslaget er et tilbud til amtskommuner og kommuner,  

 forudsætter ministeren, at alle rykkerskrivelser belægges med et gebyr på 200  

 kr.
 Kommunernes Landsforening har bekræftet, at flertallet af kommuner  

 allerede i dag opkræver et gebyr på 50 kr. pr. rykkerskrivelse.
 Bestemmelse om at udnytte den mulighed, som lovforslaget giver  

 amtskommuner og kommuner for at fastsætte et gebyr på indtil 200 kr. for  

 rykkerskrivelser, træffes efter lovforslaget alene i de enkelte kommunale råd  

 og vil naturligvis være afhængig af forholdene i de enkelte lokalområder.
 Mindretallet medgiver indenrigsministeren, at det er vanskeligt at skønne  

 over de provenumæssige konsekvenser for kommunerne, antallet af  

 rykkerskrivelser, længden af restanceperioden og den adfærdsmæssige effekt.
 På den baggrund forstår mindretallet heller ikke indenrigsministerens alt  

 for positive beregning af lovforslagets merindtægter på 150 mio. kr. over for  

 Kommunernes Landsforenings beregning af merindtægterne på 15-20 mio. kr.  

 Denne difference er så markant, at mindretallet ikke kan tiltræde ministerens  

 beregninger af lovforslagets merindtægter.
Indenrigsministeren gør opmærksom på, at lovforslaget er det første af en  

 række lovforslag.
Det udvalgsarbejde, der er baggrunden for forslagene,  

 afsluttes med udgangen af 1991. Når overvejelserne om den øvrige del af  

 udvalgets arbejde er færdige, er det regeringens hensigt at fremsætte  

 yderligere lovforslag om restanceforholdene.
Mindretallet undrer sig over, at alle lovforslagene ikke er fremlagt til  

 forhandling og vedtagelse under eet, da indenrigsministeren oplyser, at det  

 er aftalt mellem regeringen og de kommunale parter, at de økonomiske  

 konsekvenser af de omtalte lovforslag på restanceområdet skal forhandles  

 under eet.
Da alle lovforslag ikke er fremlagt til forhandling, er det ikke  

 muligt at foretage en samlet vurdering af lovforslagene på restanceområdet og  

 deres provenumæssige konsekvenser.
Hanne Andersen (S) Bakholt (S) Poul Erik Dyrlund (S) Holger Graversen  

 (S) Klaus Hækkerup (S) fmd.
Peder Sass (S) Stavad (S) Villy Søvndal  

 (SF) Lis Noer Holmberg (CD) Karen Højte Jensen (KF) John Vinther (KF) Per  

 Tærsbøl (KF) Erik Larsen (V) Mejdahl (V) Poul Nødgaard (FP) nfmd.
Ole  

 Vig Jensen (RV) Glønborg (KRF) Bilag Et af udvalgets spørgsmål til indenrigsministeren og dennes svar herpå Spørgsmål 1:
»Ministeren bedes indhente udtalelser til lovforslaget og  

 lovforslagets økonomiske beregninger fra Kommunernes Landsforening og  

 Amtsrådsforeningen i Danmark og fremsende disse til udvalget.« Svar:
Der vedlægges kopi af skrivelse fra Amtsrådsforeningen i Danmark af 21.  

 november 1991 og fra Kommunernes Landsforening af 25. november 1991 med  

 udtalelser over lovforslagets økonomiske konsekvenser.
Desuden vedlægges det  

 notat om lovforslagets økonomiske konsekvenser, som har ligget til grund for  

 udtalelserne.
 Foreningernes udtalelser giver mig anledning til følgende bemærkninger.
Amtsrådsforeningen anfører i sin udtalelse, at lovforslaget ikke -  

 eller først om nogle år - vil have økonomiske konsekvenser for  

 amtskommunerne.
Der henvises i den forbindelse til, at staten i dag bærer  

 likviditetstabet ved ikkeinddrevne skatter, samt til, at amtskommunerne kun  

 har få restancer uden for skatteområdet.
Vedrørende provenu af gebyrer og  

 morarenter henvises endvidere til, at amtskommunerne ikke selv opkræver  

 restancer på skatteområdet (idet disse foretages af primærkommunerne). Det er  

 således Amtsrådsforeningens opfattelse, at de i lovforslagets bemærkninger  

 anførte økonomiske konsekvenser alene vedrører det primærkommunale område.
 Amtsrådsforeningen henviser i den forbindelse til aftalen af 11. juni 1991  

 mellem regeringen og Amtsrådsforeningen, hvori det hedder:
»Parterne har noteret sig, at der nu er gennemført en række forslag,  

 der giver forbedrede muligheder for restanceinddrivelse, herunder ændring af  

 visse indkomster fra særlig indkomst til A-indkomst.
Dette vil indebære et  

 ekstra provenu til amterne.
Regeringen har endvidere bebudet, at der vil  

 blive fremsat en række nye forslag om effektiviseret restanceinddrivelse,  

 hvis provenu til amterne regeringen skønner til 50 mio. kr. og følgende år.  

 Hvis forslagene ikke gennemføres, vil beløbet blive kompenseret  

 amterne.« Da lovforslaget efter Amtsrådsforeningens opfattelse ikke har økonomiske  

 konsekvenser for amtskommunerne, er det foreningens vurdering, at den i  

 aftaleteksten omtalte kompensation må udløses.
 Jeg skal på denne baggrund oplyse, at lovforslaget er resultatet af et  

 udvalgsarbejde, som er gennemført med deltagelse af de kommunale parter.  

 Under udvalgsarbejdet er de kommunale parter fremkommet med overvejelser og  

 forslag til initiativer i form af lovændringer med henblik på at forbedre  

 restancesituationen på det kommunale område.
Nærværende lovforslag udgør den første del af resultatet af udvalgets  

 arbejde.
Jeg kan i den forbindelse oplyse, at Amtsrådsforeningen ikke under  

 udvalgsarbejdet har fremsat forslag til initiativer vedrørende gebyrer m.v.,  

 som ikke er tilgodeset i lovforslaget.
 Når overvejelserne om den øvrige del af udvalgets arbejde er tilendebragt,  

 er det regeringens hensigt at fremsætte lovforslag om ændringer vedrørende  

 restanceforholdene inden for særlovgivningen.
 I tilknytning til aftaleteksten vedrørende restancer i aftalerne med de  

 kommunale parter skal jeg endvidere henvise til det af finansministeren  

 fremsatte lovforslag om ændring af forskellige lovbestemmelser vedrørende  

 restancer.
Det er aftalt mellem regeringen og de kommunale parter, at de økonomiske  

 konsekvenser af de omtalte lovforslag på restanceområdet skal forhandles  

 under eet.
Der vil således ved denne forhandling blive foretaget en samlet  

 vurdering af lovforslagene på restanceområdet set i forhold til aftaleteksten  

 herom.
 Kommunernes Landsforening har i sin udtalelse anført kommentarer  

 til de enkelte punkter i notatet vedrørende de økonomiske konsekvenser af  

 lovforslaget.
 Kommunernes Landsforening giver således udtryk for den opfattelse, at  

 lovforslaget kun vil medføre en likviditetsgevinst i form af færre restancer  

 af mindre beløbsstørrelse (punkt 1), samt at lovforslaget vil være uden  

 betydning for antallet af restancebeløb, der erklæres uerholdelige (punkt 2).
Jeg er ikke enig heri, idet jeg mener, at lovforslagets bestemmelser om  

 gebyr og morarenter indeholder et væsentligt økonomisk incitament til  

 betaling af skyldige beløb på et tidligere tidspunkt med færre restancer,  

 herunder uerholdelige restancer, til følge.
Som det fremgår af lovforslagets  

 bemærkninger, finder jeg det dog meget vanskeligt at skønne over den  

 økonomiske virkning heraf.
 Til det i lovforslagets bemærkninger anførte skøn over de provenumæssige  

 virkninger af gebyrindtægterne på 150 mio. kr. anfører landsforeningen (punkt  

 3), at flertallet af kommuner efter det fra landsforeningen oplyste i dag  

 opkræver et gebyr på 50 kr. pr. rykkerskrivelse.
 Jeg skal i den forbindelse bemærke, at det økonomiske skøn på 150 mio. kr.  

 - af forsigtighedsgrunde - netop er beregnet med udgangspunkt i en merindtægt  

 pr. rykkerskrivelse på 150 kr., svarende til forskellen mellem det i  

 lovforslaget hjemlede gebyr på 200 kr. og et forudsat gennemsnitsgebyr i dag  

 på 50 kr.
 Herudover kan jeg imidlertid oplyse, at Indenrigsministeriet efterfølgende  

 har modtaget kopi af en af Københavns Byrets Fogedafdeling afsagt kendelse af  

 3. oktober 1991 vedrørende en sag om lovligheden af Københavns Kommunes  

 opkrævning af et rykkergebyr i forbindelse med for sent indbetalt  

 ejendomsskat.
Det fremgår af kendelsen, at byretten ikke har fundet, at forvaltningen  

 havde tilstrækkelig hjemmel til at opkræve det i sagen omhandlede  

 rykkergebyr, idet lang og fast praksis ikke fandtes dokumenteret, ligesom  

 byretten ikke fandt det godtgjort, at gebyret kunne betragtes som en  

 nødvendig omkostning ved fordringens inddrivelse.
Efter byrettens opfattelse  

 vil gebyret som en følge heraf ikke med udpantningshjemmel kunne pålignes  

 borgere i Københavns Kommune.
 Københavns Kommune har oplyst, at kendelsen er kæret til Østre Landsret.  

 Dersom landsretten stadfæster byrettens afgørelse, vil dette indebære, at der  

 ved lovforslaget skabes hjemmel for en forøget gebyrindtægt på 200 kr. pr.  

 rykkerskrivelse.
 Kommunernes Landsforening anfører endvidere, at man ikke forventer, at  

 alle kommuner vil udnytte den i lovforslaget hjemlede maksimale  

 gebyrstørrelse på 200 kr.
 Jeg skal i den forbindelse oplyse, at det er efter ønske fra  

 landsforeningen, at gebyropkrævningen ifølge lovforslaget er overladt til den  

 enkelte kommunalbestyrelses afgørelse, og at der i lovforslagets bemærkninger  

 klart er givet udtryk for, at det er regeringens opfattelse, at de enkelte  

 kommunalbestyrelser bør udnytte lovforslagets adgang til gebyropkrævning.
 Vedrørende landsforeningens øvrige bemærkninger til skønnet over de  

 samlede gebyrindtægter skal jeg henvise til notatet om beregningen af dette.  

 Det fremgår heraf, at der er tale om et »nedrundet« skøn under  

 hensyntagen til de forskellige usikkerhedsfaktorer.
Landsforeningen anfører et skøn over provenuet af lovforslagets  

 bestemmelse om morarenter på skønsmæssigt 15-20 mio. kr. på landsplan (punkt  

 4). Som det fremgår af notatet om de økonomiske konsekvenser, er det efter  

 min opfattelse vanskeligt at skønne over dette provenu.
Dette spørgsmål vil  

 således indgå i den samlede vurdering af de økonomiske konsekvenser af  

 lovforslagene på restanceområdet, jf. ovenfor.
Amtsrådsforeningen i Danmark Den 21. november 1991 Indenrigsministeriet Christiansborg Slotsplads 1 1218 København K.
Indenrigsministeriet har i et brev af den 19. november  

 1991 anmodet Amtsrådsforeningen om en udtalelse til forslag til lov om  

 gebyrer og morarenter vedrørende visse ydelser, der opkræves eller inddrives  

 af amter og kommuner, og til lovforslagets økonomiske beregninger.
 Amtsrådsforeningen ser positivt på bestræbelserne for at forbedre det  

 offentliges muligheder for restanceinddrivelse, men har følgende bemærkninger  

 til lovforslagets økonomiske konsekvenser:
 Lovforslaget vedrører gebyrer og morarenter for restancer, der opkræves  

 eller inddrives af den kommunale sektor, og som i lovgivningen er tillagt  

 udpantningsret.
Amternes restancer vedrører personskatter og ejendomsskatter.
På  

 skatteområdet bærer staten tabet ved ikkeinddrevne skatter frem til 1995,  

 hvor ændringen i afregningen af indkomstskatter først slår igennem.  

 Lovforslaget vil således ikke betyde færre restancer for amterne på  

 skatteområdet.
En eventuel effekt som følge af færre uerholdelige  

 skatterestancer vil først vise sig om flere år.
Staten har i udvalgsarbejdet vedrørende en forbedring af  

 restanceinddrivelsen ikke kunnet påvise andre amtskommunale restancer, som  

 vil kunne formindskes ved de foreslåede lovændringer.
Dette skyldes, at  

 amternes virksomhed kun i begrænset omfang er forbundet med opkrævning af  

 betalinger fra borgerne.
Kun ganske få krav er tillagt udpantningsret, og  

 beløbsmæssigt er opkrævningerne på områder med udpantningsret betydningsløse.  

 Lovforslaget vil derfor heller ikke få økonomiske konsekvenser i form af  

 færre restancer og færre uerholdelige restancer for amterne for restancer  

 uden for skatteområdet.
 Da amterne ikke selv opkræver restancer på skatteområdet og de øvrige  

 områder med udpantningsret er uden betydning, vil amterne ikke opnå  

 merprovenu i form af gebyr- og morarenteindtægter.
Det skønnes i lovforslaget, at opkrævningen af gebyrer vil give en  

 merindtægt til den kommunale sektor på 150 mio. kr.
Udgangspunktet for  

 skønnet dokumenteres i et medsendt notat, hvoraf det fremgår, at der er tale  

 om opgørelser fra Københavns Kommune.
Hvis lovforslagets økonomiske  

 beregninger er korrekte, er skønnet alene baseret på det primærkommunale  

 område under Københavns Kommune, da der ikke - heller ikke i udvalgsarbejdet  

 - er påvist amtskommunale områder, hvor lovforslaget får betydning.
 Lovforslaget er en opfølgning af aftalen fra juni 1991 mellem regeringen  

 og de kommunale parter om økonomien for årene 1992-94. Da lovforslaget ikke  

 vil indebære det ekstra provenu til amterne, som er forudsat i aftalen, er  

 det Amtsrådsforeningens vurdering, at aftalens bloktilskudsgaranti på 50 mio.  

 kr. på det amtskommunale område må udløses.
Med venlig hilsen Anders Andersen Kommunernes Landsforening Den 25. november 1991 Indenrigsministeriet Christiansborg Slotsplads 1 1218 København K.
Sag nr. 1415 - 41/91 Forslag til lov om gebyrer og morarenter vedr. visse ydelser, der opkræves  

 eller inddrives af amtskommuner og kommuner Indenrigsministeriet har den 18. november 1991 fremsendt notat om  

 lovforslagets økonomiske konsekvenser og anmodet om landsforeningens  

 udtalelse hertil.
 Landsforeningen har følgende bemærkninger til notatet:
 Pkt. 1, Færre restancer:
 En vedtagelse af forslaget vil formentlig bevirke antalsmæssigt færre  

 restancer, idet en forøgelse af gebyrets størrelse vil forøge incitamentet  

 til at betale småbeløb.
 En forøgelse af gebyrstørrelsen kan dog ikke forventes at bevirke nogen  

 forøget betalingsvilje og dermed adfærdsændring hos restanter med større  

 restancebeløb.
 En evt. likviditetsgevinst må derfor forventes at blive af mindre  

 beløbsstørrelse.
 Pkt. 2, Færre uerholdelige beløb:
 Opkrævning af gebyrer og morarenter skønnes uden betydning for antallet  

 af restancebeløb, der erklæres uerholdelige.
 Pkt. 3, Gebyrindtægter:
 Landsforeningen har indhentet oplysninger om en række kommuners  

 nugældende gebyrstørrelse og kan derfor bekræfte, at flertallet af kommunerne  

 i dag opkræver et rykkergebyr på 50 kr. pr. rykkerskrivelse.
Alle forespurgte kommuner opkræver rykkergebyrer.
Enkelte kommuners  

 gebyrer er lavere end 50 kr. og enkeltes højere, men det overvejende flertal  

 har fastsat gebyret til 50 kr.
 Med hensyn til den i notatet foretagne beregning af merindtægten til 150  

 mio. kr. hviler denne efter landsforeningens opfattelse på en række  

 forudsætninger, som indebærer, at provenuvirkningen overvurderes.
 Den forudsætter således:
a. at gebyrstørrelsen i alle kommuner fastsættes til 200 kr., b. at restanttallet og dermed antal rykkerskrivelser er uændret, c. at gebyrbeløb, der fremtidigt må afskrives som uerholdelige, er  

 uændret.
 Ad a:
 Det forventes ikke, at alle kommuner vil udnytte den maksimale  

 gebyrstørrelse på 200 kr.
 Kommunalbestyrelsens gebyrfastsættelse vil være afhængig af forholdene i  

 lokalsamfundet, af kommunens restancesituation og af, hvad gebyret fastsættes  

 til i nærliggende kommuner.
 Ad b:
Som anført under 1 forventes en forøgelse af gebyrstørrelsen at medføre,  

 at der bliver færre restancer på småbeløb.
Dette vil bevirke, at der bliver  

 færre restancesager, hvor der kan opkræves gebyr.
 Ad c:
 Når gebyret forøges, vil det gebyrbeløb, der må afskrives som  

 uerholdeligt sammen med hovedfordringen, blive forøget tilsvarende.
 Konklusion:
 Det beregnede kommunale provenu på 150 mio. kr. skal skønsmæssigt  

 reduceres, dels som en følge af færre restancesager, der kan pålægges gebyr,  

 og dels som følge af, at uerholdelige gebyrer beløbsmæssigt må forventes at  

 stige i samme takt som stigningen i gebyrfastsættelsen.
 Herudover skal provenuet reduceres som en konsekvens af kommunernes  

 individuelle adgang til at fastsætte gebyret inden for den maksimale  

 gebyrstørrelse.
 Pkt. 4, Morarenter:
 Provenuet ved indførelse af morarenter vil dels afhænge af den  

 adfærdsmæssige effekt, som er vanskelig at skønne over, og dels af, hvilke  

 restancearter den enkelte kommunalbestyrelse vælger at pålægge gebyrer.
 Yderligere er en del af de restancesager, der iflg. lovforslaget kan  

 pålægges gebyrer, f.eks. restancer vedr. bistandshjælp og bidrag, i forvejen  

 restancer, der er vanskeligt inddrivelige, og som ofte må afskrives.
 Med de nævnte forbehold kan provenuet skønsmæssigt ansættes til 15-20 mio.  

 kr. på landsplan.
 Lovforslagets administrative konsekvenser i øvrigt:
Forhøjelse af gebyrer og påligning af morarenter kan ikke undgå at give  

 merarbejde for kommunerne.
Der vil komme flere klager, ligesom indførelse af  

 morarenter vil bevirke et administrativt merarbejde på trods af brug af edb.
Med venlig hilsen Lene Hansen Indenrigsministeriet Ø.kt.j.nr. 14601-54/91 Den 18. november 1991 Notat om de økonomiske konsekvenser af forslag til lov om gebyrer og morarenter vedrørende visse ydelser, der opkræves eller inddrives af amtskommuner og kommuner Lovforslaget har følgende økonomiske konsekvenser for den kommunale  

 sektor:
1. Færre restancer 2. Færre uerholdelige restancer 3. Gebyrindtægter 4. Morarenteindtægter Ad 1:
Drejer sig fortrinsvis om en likviditetsforskydning.
Kommunerne  

 får skyldige beløb indbetalt på et tidligere tidspunkt.
De(t) første år,  

 loven er i kraft, vil kommunerne få en likviditetsgevinst.
 Ad 2:
Loven medfører, at færre restancebeløb må erklæres uerholdelige.
Dette  

 vil medføre direkte merindtægter for kommunerne.
Det er dog svært at  

 skønne over det provenumæssige omfang heraf, da det afhænger af lovens  

 adfærdsmæssige effekt for restanterne.
 Ad 3:
Loven indebærer, at kommunerne kan opkræve et gebyr på 200 kr. pr.  

 rykkerskrivelse.
Dette indebærer hjemmel til forhøjelse af gebyret på 150 kr.  

 for de kommuner, der i dag opkræver et gebyr på 50 kr.
Kommuner, der i dag  

 ikke opkræver gebyrer, vil kunne opnå en merindtægt på 200 kr. pr. gebyr.
Det er vanskeligt at skønne over de provenumæssige konsekvenser for  

 kommunerne.
Disse vil bl.a. afhænge af antallet af rykkerskrivelser, lovens  

 adfærdsmæssige effekt m.v.
Københavns Kommune har imidlertid tidligere (1988) foretaget en beregning  

 af konsekvensen af at hæve kommunens gebyrer for erindringsskrivelser fra 25  

 til 40 kr.
Kommunen skønnede, at dette ville medføre merindtægter for  

 kommunen på 1,8 mio. kr.
 Tages der udgangspunkt i en merindtægt på 150 kr. pr. gebyr, indebærer en  

 proportional opregning, at gebyrbestemmelsen giver kommunerne merindtægter  

 på 180 mio. kr. (gebyrforhøjelsen er 10 gange så stor, København udgør 10  

 pct. af den kommunale sektor = 1,8 x 10 x 10).
I restancemæssig henseende gør der sig imidlertid særlige forhold gældende  

 for Københavns Kommune.
Dette har ført til, at merindtægterne for den  

 kommunale sektor som helhed er skønnet til 150 mio. kr.
 Ad 4:
Loven indebærer, at kommunerne kan opkræve morarenter ved for sen  

 indbetaling af kommunale krav.
Rentesatsen er fastsat til 1 pct. pr.  

 påbegyndt måned.
Det er svært at skønne over de provenumæssige konsekvenser.
Kommunernes  

 merindtægter vil bl.a. afhænge af restancernes varighed, som igen vil afhænge  

 af lovens adfærdsmæssige effekt.
