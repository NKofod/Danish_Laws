Ankestyrelsens principafgørelse D-2-99 om offentlig/privat arbejdsgiver - plejehjemsforening - dagpenge Resume:
 En plejehjemsforening blev anset for offentlig arbejdsgiver, da foreningens udgifter blev dækket med mere end 50% af offentlige midler, og da foreningen løste kommunale og amtskommunale sociale opgaver.
 Kassation:
Der er kommet nye regler på området Love:
Lov om dagpenge ved sygdom eller fødsel - lovbekendtgørelse nr. 632 af 22. juli 1997 - § 1, stk. 4 Sagsfremstilling:
"Familieplejen" var en privat forening med det formål at arbejde for at forbedre truede og socialt dårligt stillede børns og unges vilkår, herunder at formidle anbringelse efter bistandsloven af børn og unge i familiepleje, socialpædagogiske opholdssteder, og at oprette og drive institutioner for børn og unge.
Foreningens formål var almennyttigt/velgørende.
 Kommunen traf afgørelse om, at foreningen ikke kunne få refusion af sygedagpenge i forbindelse med medarbejderens sygdom fra den 8. december 1997. Begrundelsen var, at foreningen blev betragtet som offentlig arbejdsgiver efter dagpengeloven, og at offentlige arbejdsgivere afholder udgiften til dagpenge i hele sygeperioden.
 Foreningen anførte i anken bl.a., at foreningen ikke mente, at udgifterne blev dækket af offentlige tilskud.
 Foreningen var godkendt til at føre tilsyn på det offentliges vegne med børn/unge anbragt uden for eget hjem i henhold til den tidligere bistandslovs § 66.
Foreningen opkrævede i den enkelte anbringelsessag et honorar i henhold til vejledning om opholdsbetaling m.v. fra Kommunernes Landsforening/Amtsrådsforeningen for det arbejde, foreningen udførte i den enkelte sag.
Foreningens indtægter var således alene sammenstykket af en vis mængde enkelte tilsyn fra i alt ca. 60 kommuner, og indtægten var kun sikret i den tid, tilsynet førtes på den enkelte anbragte.
 Der var ingen garanti mod underskud.
 Afgørelse:
Foreningen havde ikke ret til refusion i forbindelse med medarbejderens fravær fra den 8. december 1997, idet foreningen måtte anses for offentlig arbejdsgiver i dagpengelovens forstand.
Offentlige arbejdsgivere efter dagpengeloven er offentlige myndigheder samt private institutioner, hvis udgifter dækkes med mindst 50 % af offentlige midler, jf. dagpengelovens § 1, stk. 4.
 Offentlige arbejdsgivere afholder udgifterne til dagpenge i hele fraværsperioden, jf. lovens § 1, stk. 2, nr. 2, § 3, stk. 4 og § 25, stk. 2.
 Dagpengeudvalget lagde ved afgørelsen vægt på, at foreningens udgifter blev dækket med mere end 50% af offentlige midler, og på at foreningen løste kommunale og amtskommunale sociale opgaver.
 Dagpengeudvalget tiltrådte således kommunens afgørelse.
