 Arbejdsformidlingskontorerne.
 De statsanerkendte arbejdsløshedskasser.
Når et medlem indberettes fra arbejdsløshedskassen til arbejdsformidlingen  

 med henblik på at modtage et arbejdstilbud, jfr. § 3, stk. 1 i  

 arbejdsministeriets bekendtgørelse om arbejdstilbud til ledige, vil der  

 normalt fra indberetningstidspunktet til tidspunktet for afgivelse af  

 arbejdstilbud være en periode på 3 måneder.
I denne periode vil der for  

 medlemmet kunne indtræffe omstændigheder, som kan betyde, at medlemmet ikke  

 på nuværende tidspunkt vil kunne påtage sig et arbejdstilbud.
Som eksempler  

 kan nævnes, at medlemmet er gået i arbejde, er sygemeldt, på barselsorlov  

 eller lignende.
 Direktoratet skal på given foranledning fastsætte følgende retningslinier  

 i forbindelse med ovenstående:
Som hovedregel skal arbejdsformidlingskontoret henlægge sagen og give  

 meddelelse herom til arbejdsløshedskassen med angivelse af årsagen.
Samtidig  

 skal arbejdsformidlingen anmode arbejdsløshedskassen om at indberette  

 medlemmet påny, såfremt medlemmet senere skal have et arbejdstilbud.
I tilfælde, hvor det for arbejdsformidlingen er åbenbart, at medlemmet vil  

 kunne modtage et arbejdstilbud inden for de ovenfor nævnte 3 måneder og  

 fortsat har krav herpå, skal arbejdsformidlingskontoret lade sagen bero,  

 indtil arbejdstilbud kan afgives.
Der tænkes på tilfælde, hvor medlemmet har  

 kortvarigt midlertidigt arbejde, kortvarig sygdom eller lignende.
 P.D.V.
