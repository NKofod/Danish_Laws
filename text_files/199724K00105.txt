Nr BTL 105 Betænkning over Forslag til lov om ændring af forskellige afgiftslove  

 (Ændring af kredittider m.v.)   

 Nr L 105 1997-98. 2. samling Afgivet af Skatteudvalget Afgivet: 19980622 Udvalget har behandlet lovforslaget i nogle møder og har herunder stillet  

 spørgsmål til skatteministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Dansk Skovforening, Danske Finansieringselskabers Forening, Danske Godser og Herregårde, Foreningen af Registrerede Revisorer og Håndværksrådet.
 Der er af skatteministeren stillet ændringsforslag, hvorom henvises til de  

 ledsagende bemærkninger.
 Herefter indstiller et mindretal (Socialdemokratiets, Socialistisk  

 Folkepartis, Det Radikale Venstres og Enhedslistens medlemmer af udvalget)  

 lovforslaget til vedtagelse med de stillede ændringsforslag.
Et andet mindretal (Venstres og Det Konservative Folkepartis  

 medlemmer af udvalget) indstiller lovforslaget til forkastelse  ved 3.  

 behandling.
Mindretallet vil stemme hverken for eller imod de stillede  

 ændringsforslag.
 Mindretallet har følgende kommentarer:
Regeringen har ikke over for mindretallet vist reel vilje til  

 forhandlinger om pinsepakken, og det er dybt beklageligt.
Et så vidtrækkende  

 indgreb, som har økonomiske konsekvenser for så mange mennesker og  

 virksomheder, bør gennemføres med et bredt flertal og ikke det snævrest  

 mulige flertal.
Mindretallet hæfter sig ved, at regeringen - både op til folketingsvalget  

 og i forbindelse med EU-afstemningen - garanterede, at der ikke var behov for  

 et stort indgreb over for det private forbrug.
Regeringen fremhævede således  

 ved flere lejligheder, at dansk økonomi var kernesund, og at alle andre  

 meninger var udtryk for »grædekonementalitet«.
 Mindretallet ønsker at fremme opsparingen i Danmark, men det skal ikke ske  

 gennem en straffeaktion mod bil- og boligejerne, pensionsopsparerne og dansk  

 erhvervsliv, da det ikke kan begrundes ud fra en analyse af de økonomiske  

 nøgletal.
Der er ikke behov for et indgreb rettet entydigt mod det private forbrug i  

 Danmark.
Derimod er der behov for at standse den ukontrollerede vækst i det  

 offentlige forbrug.
Det er det offentlige og ikke det private forbrug, som er  

 vokset langt mere, end regeringen har haft som målsætning.
Pinsepakken er  

 derfor rent og skært et ideologisk korstog mod det private forbrug.
Pinsepakken er et skridt i den forkerte retning.
Trods regeringens løfter  

 i regeringsgrundlaget om at sænke marginalskatten øges det skrå skatteloft  

 fra 58 til 59 pct.
Hermed bliver det mindre attraktivt at være fleksibel med  

 hensyn til arbejdstid, overtid, mobilitet m.v., og tilskyndelsen til at  

 uddanne og videreuddanne sig mindskes.
Danmark vil fortsat have verdens  

 højeste skattetryk, og det vil stadig ikke være særlig attraktivt at komme i  

 arbejde.
I dag har hver femte dansker ingen eller næsten ingen tilskyndelse  

 til at gå på arbejde frem for at være på f.eks. dagpenge.
Det ændrer  

 pinsepakken ikke på - tværtimod.
Det bliver mindre attraktivt at finde et  

 arbejde frem for at være på dagpenge.
Regeringen vil forbedre betalingsbalancen.
Mindretallet kan tilslutte sig  

 den målsætning, men er uenig i, hvordan dette nås.
Regeringen går ensidigt  

 efter en begrænsning af det private forbrug, som isoleret set vil mindske  

 importen.
Det offentlige forbrug skader også betalingsbalancen, men det er  

 holdt ude af regeringens indgreb.
Samtidig forringes forholdene for danske virksomheder, da pinsepakken  

 lægger yderligere økonomiske og administrative byrder på erhvervslivet.
Det  

 svækker konkurrenceevnen, og dermed taber danske virksomheder markedsandele,  

 og eksporten svækkes.
Nedsættelsen af selskabsskatten er taget af bordet, men en række af  

 forringelserne over for erhvervslivet er fortsat indeholdt i regeringens  

 forlig med venstrefløjen.
Regeringen vil gennemføre finansieringen af  

 selskabsskattelettelsen, men ikke selve lettelsen.
Betalingsbalancen kan  

 forbedres markant ved at forbedre erhvervslivets konkurrenceevne, men  

 regeringen vælger desværre at gå den modsatte vej og pålægge erhvervslivet  

 nye byrder og omkostninger.
 Regeringen vil også forbedre den private opsparing, men gør det modsatte.  

 Forringelser for indbetalinger til kapitalpension, forøgelse af beskatningen  

 af positiv nettokapitalindkomst, stigning i realrenteafgiften og skat på  

 pensionsopsparingernes aktieafkast forøger ikke tilskyndelsen til at spare op  

 - tværtimod.
Regeringen vil forebygge overophedning på arbejdsmarkedet, men pinsepakken  

 tager slet ikke fat på arbejdsmarkedspolitikken.
Tværtimod er forhøjelsen af  

 benzinafgiften, forringelsen af befordringsfradraget samt den nye  

 ejendomsskat med til at hæmme mobiliteten på det danske arbejdsmarked.
Det er  

 med til at øge risikoen for flaskehalse på arbejdsmarkedet.
Boligejernes situation bliver markant forringet af pinsepakken, og der må  

 forventes et fald i boligpriserne, hvilket vil gøre mange boligejere  

 insolvente, således at gælden overstiger boligens værdi.
Samtidig vil  

 reduktionen af skatteværdien af rentefradraget, de stigende ejendomsskatter  

 og de stigende grønne afgifter betyde en urimelig ekstra belastning af  

 boligejernes økonomi, som kan tvinge mange boligejere til at sælge, selv om  

 de må indkassere et tab ved salget.
Regeringens straffeaktion mod boligejerne  

 er totalt ubegrundet.
Huspriserne er steget kraftigt de senere år, men det  

 skal ses i sammenhæng med et kraftigt fald i perioden 1986-1993. Når der  

 tages højde for den generelle løbende prisudvikling i Danmark, så er  

 boligpriserne i dag på niveau med priserne i 1986. At tale om en uforsvarlig  

 stigning i boligpriserne er derfor forkert.
 Venstre og Det Konservative Folkeparti afviser pinsepakken og betragter  

 regeringens forlig med SF og Enhedslisten som en dybt betænkelig  

 venstredrejning i regeringens økonomiske politik, der lægger gift for det  

 brede samarbejde i de kommende år.
 Et tredje mindretal (Dansk Folkepartis medlem af udvalget)  

 indstiller lovforslaget til forkastelse ved 3. behandling.  

 Mindretallet vil stemme hverken for eller imod de stillede ændringsforslag.
 Mindretallet tilslutter sig Venstres og Det Konservative Folkepartis  

 betænkningsbidrag.
 Et fjerde mindretal (Centrum-Demokraternes medlem af udvalget)  

 indstiller lovforslaget til forkastelse ved 3. behandling.  

 Mindretallet vil stemme hverken for eller imod de stillede ændringsforslag.
 Centrum-Demokraterne har følgende kommentarer:
Regeringen har ikke vist vilje til reelle forhandlinger med  

 Centrum-Demokraterne om pinsepakken.
Den egentlige baggrund for det  

 økonomiske indgreb var ønsket om at styrke betalingsbalancen og undgå  

 overophedning af økonomien.
Centrum-Demokraterne støtter en tilpasning af  

 økonomien, men må tage skarp afstand fra de midler, regeringen tager i  

 anvendelse, herunder den omfordelingspolitik, der gennemføres, og som  

 Centrum-Demokraterne finder unødvendig for at nå indgrebets egentlige mål.
For det første er Centrum-Demokraterne grundlæggende imod pinsepakkens  

 omfattende forringelser for boligejerne.
Regeringens lovforslag vil blandt  

 andet hæve lejeværdien betydeligt og afskaffe standardfradraget for huse samt  

 erstatte lejeværdien med et nyt begreb, »ejendomsværdiskat«.  

 Centrum-Demokraterne ser hverken nogen grund til at omdøbe lejeværdien eller  

 lave den om til en kommunal skat.
Dertil kommer lovforslaget om den kraftige  

 udhuling af rentefradraget og forhøjelser af de grønne afgifter.
Samlet vil  

 forringelsen for boligejerne medføre faldende huspriser, skabe usikkerhed for  

 boligejerne og betyde en risiko for, at folk må gå fra hus og hjem.
Som  

 boligejer bliver man ramt ikke een, men fire gange.
Man skal betale mere for  

 sit hjem.
Man skal betale mere for at varme hjemmet op.
Man skal betale mere  

 for at spare op til pension.
Og man skal betale mere for at køre på arbejde  

 og tjene de penge, der skal få det hele til at løbe rundt.
For det andet er Centrum-Demokraterne imod lovforslagene, der fordyrer  

 persontransporten ved at sætte bilpriserne i vejret, øge afgiften på benzin  

 og udhule befordringsfradraget.
Centrum-Demokraterne er imod lovforslagene,  

 der forringer mobiliteten på arbejdsmarkedet, forringer vilkårene for at bo i  

 landdistrikterne og er et slag mod børnefamilier, hvor bilen er en afgørende  

 faktor i dagligdagen.
For det tredje ønsker Centrum-Demokraterne ikke at medvirke til den  

 straffeaktion mod pensionsopsparerne, som regeringen lægger op til.
Der er  

 mange måder at få folk til at spare op på i stedet for at forbruge.
Men der  

 er ingen tvivl om, at regeringen har valgt straffemetoden frem for  

 belønningsmetoden.
Centrum-Demokraterne er imod, at udspillet fjerner  

 incitamentet til at spare op på kapitalpension, blandt andet ved at man ikke  

 længere kan trække sit pensionsindskud fra i topskatten.
Centrum-Demokraterne  

 er imod en øget beskatning af renteindtægter (positiv nettokapitalindkomst)  

 og en stigning i realrenteafgiften.
For det fjerde er Centrum-Demokraterne imod den foreslåede model for  

 skattelettelser til lavtlønnede.
Denne del af skatteomlægningen har intet at  

 gøre med ønsket om at dæmpe forbruget, men er ren omfordeling.  

 Centrum-Demokraterne foretrækker et jobfradrag, der også giver  

 skattelettelser til de lavtlønnede, men som først og fremmest er begrundet i,  

 at der skal skabes nye job.
Effekten af jobfradraget er samtidig, at det  

 bedre kan betale sig at gå på arbejde for lavtlønnede frem for at være passiv  

 på en overførselsindkomst.
Regeringens skattelettelser skaber ikke nye job og  

 ændrer ikke tilstrækkeligt incitamentet til at gå i arbejde for dem med de  

 laveste indkomster.
Der er tale om skattelettelser for skattelettelsernes  

 skyld - i hvert fald sammenlignet med et målrettet jobfradrag, som vismændene  

 blandt mange andre har bakket op.
Centrum-Demokraterne afviser endvidere, at  

 det skrå skatteloft forhøjes.
Det er en tilbagevenden til højere  

 marginalskatter med de kendte negative effekter for arbejdstilskyndelsen til  

 følge.
For det femte er Centrum-Demokraterne imod en sammenlægning af  

 arbejdsmarkedsfondene.
Dermed fjernes sammenhængen mellem satserne på  

 arbejdsmarkedsbidraget og ledighedsgraden.
Centrum-Demokraterne ser  

 lovforslaget herom som et brud på det løfte, der blev givet til befolkningen  

 ved arbejdsmarkedsbidragets indførelse, om, at lavere arbejdsløshed skulle  

 medføre lavere arbejdsmarkedsbidrag.
For det sjette er Centrum-Demokraterne imod at gøre den midlertidige  

 pensionsopsparing til ATP på 1 procent permanent.
Centrum-Demokraterne kan  

 heller ikke støtte, at størrelsen på udbetalingen bliver ens for alle, uanset  

 hvor meget man har indbetalt.
Dermed omdannes den midlertidige  

 pensionsopsparing til ATP til en decideret skat, og det bliver meningsløst og  

 misvisende at kalde opkrævningen for opsparing.
For det syvende mener Centrum-Demokraterne, at det er urimeligt at  

 gennemføre stramningerne for erhvervslivet, tilmed uden at nedsætte  

 selskabsskatten som planlagt.
Det er en forfejlet politik at pålægge det  

 danske erhvervsliv nye byrder i en situation, hvor det er betalingsbalancen,  

 der skranter, og der netop derfor burde føres erhvervsfremmende politik.
En  

 forbedring af konkurrenceevnen ville have medført en forbedring af  

 betalingsbalancen, og regeringen kunne på den måde have undgået de kraftige  

 forværringer for bolig- og bilejerne.
 Omkring de ændrede regler for succession er det Centrum-Demokraternes  

 opfattelse, at det ville have været formålstjenligt og klædeligt for  

 regeringen at afvente færdiggørelsen af generationsskifteudvalgets arbejde.  

 Lovændringen ville på den måde være sikret en grundig behandling.
 Centrum-Demokraterne betragter pinsepakken som en venstredrejning af dansk  

 politik, der fjerner regeringen fra midterkursen, som er afgørende for  

 tryghed og stabilitet i det danske samfund.
 Et femte mindretal (Fremskridtpartiets medlem af udvalget)  

 indstiller lovforslaget til forkastelse ved 3. behandling.  

 Mindretallet vil stemme for de stillede ændringsforslag.
Fremskridtspartiet har den opfattelse, at virksomhederne skal gives  

 rigelig kredittid.
Det er vigtigere, at virksomhederne har likviditet til at  

 overleve, end at staten får penge i kassen hurtigt.
Ofte vil det være  

 således, at en række virksomheder kan have uheld i forhold til betalinger fra  

 kunder, skred i likviditet som følge af ordreforskydelser m.v.
I de  

 situationer er det op til samfundet at sørge for, at virksomheden kan  

 fortsætte, og ikke at man nidkært forlanger offentlige afgifter betalt  

 prompte.
Stramning af virksomhedernes kredittid betyder nemlig dels en  

 væsentlig fordyrelse af virksomhedernes renteudgifter til  

 likviditetsfinansiering, dels at en række virksomheder ganske enkelt lukker.  

 Det er ikke i samfundets interesse.
 Lovforslaget er komplet tåbeligt, men ændringsforslagene ruller forslaget  

 en smule tilbage, hvorfor de støttes.
 Et sjette mindretal (Kristeligt Folkepartis medlem af udvalget)  

 indstiller lovforslaget til forkastelse ved 3. behandling.  

 Mindretallet vil stemme hverken for eller imod de stillede ændringsforslag.
 Lovforslaget er en del af den samlede pinsepakke, som Kristeligt  

 Folkeparti stemmer imod.
 Kristeligt Folkeparti kan tilslutte sig, at elementer af pinsepakkens  

 erhvervsdel tages ud, men er imod, at forliget med venstrefløjen samlet  

 indebærer en forringelse for erhvervslivet, idet erhvervslivet fortsat rammes  

 af en del af de udgiftskrævende forslag, samtidig med at selskabsskatten ikke  

 reduceres.
 Kristeligt Folkeparti er imod lovforslaget, der medfører, at  

 erhvervslivets kredittider for momsafregning forkortes, hvilket vil føre til  

 en forringelse af virksomhedernes likviditet og øgede  

 administrationsomkostninger.
 Kristeligt Folkeparti undlader at stemme til de stillede ændringsforslag,  

 idet de ikke medfører en forbedring af gældende lovgivning på området.
Æ n d r i n g s f o r s l a g Af skatteministeren, tiltrådt af et flertal (S, SF, RV, EL  

 og FP):
Til § 1 1) Nr. 2 udgår.
 2) I de under nr. 3 foreslåede § 47, stk. 5, 3. og  

4 pkt., ændres »10 mio. kr.« til: »20 mio. kr.«.
 3) Nr. 4 udgår.
 4) I den under nr. 6 foreslåede affattelse af § 57, stk.  

 2, ændres i 1. pkt. »5 mio. kr.« til: »10 mio.  

 kr.«, og i 2. pkt. ændres »den 1. i den anden måned«  

 til: »den 1. i den tredje måned«.
 5) I det under nr. 7 foreslåede § 57, stk. 3, ændres  

 »5 mio. kr.« til: »10 mio. kr.«, og i stk. 3 og  

4 ændres »500.000 kr.« til: »1 mio. kr.«.
 6) Nr. 11-12 udgår.
 7) Nr. 14-21 udgår.
 8) Nr. 24 affattes således:
»24. I § 81, stk. 1, nr. 2, ændres »§ 62, stk.  

 13« til: »§ 62, stk. 12«, og »§ 67, 2. pkt.,»  

 udgår.« 9) Nr. 25 udgår.
Til § 6 10) Paragraffen udgår.
Til § 7 11) I stk. 1 ændres »stk. 2-9« til: »stk.  

 2-7«.
 12) Stk. 2 udgår.
 Stk. 3-7 bliver herefter stk. 2-6.
13) I stk. 3, der bliver stk. 2, ændres »5 mio.  

 kr.« til: »10 mio. kr.«, og »500.000 kr.« ændres  

 til: »1 mio. kr.« 14) Stk. 5 der bliver stk. 4, affattes således:
 »Stk. 4. For virksomheder, der er registreret i det særlige  

 register for landbrug og fiskeri m.v., jf. merværdiafgiftslovens § 66, finder  

 afgiftsperioden og angivelsesfristen i merværdiafgiftslovens § 57, stk. 2,  

 som affattet ved denne lovs § 1, nr. 6, først anvendelse for afgiftsperioder,  

 der påbegyndes fra og med den 1. januar 2001. I perioden fra den 1. januar  

 1999 og indtil den 31. december 2000 finder følgende afgiftsperioder og  

 angivelsesfrister anvendelse:
 1) Virksomheden skal i kalenderåret 1999 anvende første og anden halvdel  

 af kalenderåret som afgiftsperioder og foretage afgiftsangivelse senest den  

 1. i den tredje måned efter afgiftsperiodens udløb.
2) Virksomheden skal i kalenderåret 2000 anvende kvartalet som  

 afgiftsperiode og foretage afgiftsangivelse senest 1 måned og 10 dage efter  

 afgiftsperiodens udløb.« 15) Stk. 8 udgår.
 Stk. 9 og 10 bliver herefter stk. 7 og 8.
 16) I stk. 10, der bliver stk. 8, ændres: »stk. 4-6 og  

 stk. 8« til: »stk. 3-5«.
B e m æ r k n i n g e r Til nr. 1-16 Med ændringsforslagene foreslås det, at de store virksomheder kun får  

 reduceret deres gennemsnitlige kredittid med 9 dage fra 85 dage til 76 dage.  

 Som oprindeligt foreslået overgår disse virksomheder til månedsafregning fra  

 og med den 1. januar 1999, men samtidig forlænges angivelses- og  

 indbetalingsfristen med 21 dage til den 1. i den tredje måned efter  

 afgiftsperiodens udløb.
 Samtidig foreslås omsætningsgrænserne mellem store, mellemstore og små  

 virksomheder ændret, så grænsen mellem store og mellemstore virksomheder  

 bliver 10 mio. kr. i stedet for 5 mio. kr. og grænsen mellem de mellemstore  

 og de små virksomheder 1 mio. kr. i stedet for 500.000 kr.
Ændringsforslagene indebærer, at antallet af store virksomheder, der skal  

 anvende kalendermåneden som afgiftsperiode, falder med henved 15.000 i  

 forhold til det oprindelige forslag.
Antallet af små virksomheder, der skal  

 anvende halvåret som afgiftsperiode, stiger med godt 40.000.
 Den oprindeligt foreslåede ophævelse af den særlige opkrævning af  

 importmoms ved momsregistrerede virksomheders indførsel fra lande uden for EU  

 gennemføres ikke.
 Da kreditstramningen for de store virksomheder efter ændringsforslagene  

 kun bliver på gennemsnitligt 9 dage i forhold til det oprindelige forslags 39  

 dage, og da omsætningsgrænserne foreslås forhøjet, indebærer  

 ændringsforslagene, at tabene på de uerholdelige fordringer ikke vil blive  

 reduceret så meget som efter det oprindelige lovforslag.
 I følgende oversigt er vist provenuvirkningen af lovforslaget efter  

 indarbejdelse af ændringsforslagene:
 Erhvervsøkonomiske konsekvenser:
 Erhvervenes gennemsnitlige likviditet forbedres med 450 mio. kr. i 1998,  

 men reduceres med ca. 1650 mio. kr. i 1999, ca. 1700 mio. kr. i år 2000 og  

 ca. 2 mia. kr. i år 2001 og frem.
 For landerhvervene er der dog tale om en forbedring med ca. 450 mio. kr. i  

 1998 (andet halvår) og i 1999, henved 400 mio. kr. i år 2000 og ca. 100 mio.  

 kr. i årene derefter.
 Ikke mindst landbruget m.v. har fordel af, at grænserne mellem store,  

 mellemstore og små virksomheder er sat op, og at kredittiden forlænges for de  

 små virksomheder.
 Af den samlede rentebelastning af den private sektor på 15 mio. kr. i  

 1998, 100 mio. kr. i 1999, 105 mio. kr. i år 2000 og 120 mio. kr. i årene  

 fremefter forventes 170 mio. kr. overvæltet til ikke momsregistrede  

 (forbrugerne) således, at erhvervene netto opnår en fordel på 15 mio. kr. i  

 1998, 70 mio. kr. i 1999, 65 mio. kr. i år 2000 og 50 mio. kr. i årene  

 derefter.
 I slutvirkning vil eksportørerne få et tab på ca. 120 mio. kr. svarende  

 til 0,038 pct. af eksportværdien under eksportmomsordningen.
 Virkningen for tredjelandsimporten er en gevinst på ca. 35 mio. kr.  

 svarende til 0,038 pct. af importværdien.
 For de mellemstore virksomheder med en omsætning mellem 1 mio. kr. og 10  

 mio. kr. vil forslaget medføre en gevinst på ca. 35 mio. kr., der opstår  

 gennem, at de store virksomheder vil vælte den mindre kreditfordel over i  

 højere priser.
For de små virksomheder med en omsætning på højst 1 mio. kr. vil forslaget  

 medføre en gevinst på 60 mio. kr. om året.
Endelig opnår andre virksomheder  

 en gevinst på 40 mio. kr. om året, fortrinsvis fordi der for de store  

 virksomheder vil være mulighed for hurtigere tilbagebetaling af negativ moms,  

 f.eks. i forbindelse med investeringer, og hurtigere godtgørelse af  

 energiafgifter.
 Den særlige overgangsordning for landerhvervene giver særskilt en gevinst  

 for disse erhverv på ca. 60 mio. kr. set over alle tilpasningsårene.
 Ændringsforslagene skønnes at medføre følgende administrative  

 konsekvenser:
Der er i alt godt 190.000 virksomheder i drift hele året med en omsætning  

 på højst 1 mio. kr., der vil kunne reducere antallet af angivelser og  

 betalinger fra 4 til 2. Det vil give ca. 380.000 færre momsangivelser om  

 året.
De 190.000 virksomheder er foruden de 60.000 landbrug med højst 500.000  

 kr. i omsætning, der allerede angiver halvårligt.
 Der er ca. 19.000 virksomheder i drift hele året med omsætning over 10  

 mio. kr., der vil skulle øge antallet af angivelser og betalinger med ca.  

 150.000 om året.
 Netto reduceres antallet af momsangivelser med ca. 230.000 stk. svarende  

 til omkring 15 pct.
Det færre antal angivelser vil indebære færre administrative omkostninger  

 for virksomhederne og vil årligt indebære en administrativ lettelse for Told  

 og Skat svarende til 20 årsværk.
Dertil kommer en besparelse til  

 portoudgifter m.v. på 800.000 kr. årligt.
