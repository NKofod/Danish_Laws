Nr BTL 227 Betænkning over Forslag til lov om ændring af lov om stempelafgift  

 (Ændring af afgift på udbetaling ved kreditkøb m.v.)   

 Nr L 227 1988-89, 1. samling Afgivet af Skatte- og Afgiftsudvalget Afgivet: 19890509 Udvalget har behandlet lovforslaget i nogle møder og har herunder stillet spørgsmål til skatteministeren, som denne har besvaret skriftligt.
Et af disse spørgsmål samt ministerens besvarelse heraf er optrykt i et bilag til denne betænkning.
 Udvalget har endvidere modtaget mundtlige og/eller skriftlige henvendelser  

 fra:
Danmarks Automobilhandler Forening, Danmarks Sparekasseforening og Den Danske Bankforening.
 Der er af skatteministeren og af to mindretal stillet ændringsforslag,  

 hvorom henvises til de ledsagende bemærkninger.
Skatteministeren har over for udvalget oplyst, at han for nogen tid siden  

 har truffet beslutning om, at stempelafgiften skal indgå i  

 regelforenklingsarbejdet på skatte- og afgiftsområdet.
Ministeren finder det  

 væsentligt, at alle aspekter i relation til stempelafgiften indgår i dette  

 arbejde.
Det vil sige, at der både skal foretages en vurdering af det  

 hensigtsmæssige i de nuværende regler om afgiftssatser, stempelpligtige  

 dokumenter m.v., og af de administrative forretningsgange, der er knyttet til  

 stempelafgiften.
 I forbindelse med vurderingen af de nuværende regler om stempelpligtige  

 dokumenter er det bl.a. nødvendigt at tage stilling til, hvorledes  

 stempelafgiftssystemet kan tilpasses den stadig stigende anvendelse af  

 elektroniske transaktioner i samfundet.
 For så vidt angår de administrative forretningsgange er det bl.a.  

 væsentligt at få belyst, om den nuværende opkrævningsform af afgiften og det  

 nuværende kontrolsystem er hensigtsmæssigt udformet.
En modernisering/revision af stempelloven kræver et grundigt forarbejde,  

 et arbejde, hvori også de berørte brancheorganisationer bør inddrages.
Det er  

 derfor ikke muligt på nuværende tidspunkt at angive, hvornår et forslag til  

 en gennemgribende revision af stempelloven kan foreligge.
 Herefter indstiller et flertal (Socialdemokratiets, Det  

 Konservative Folkepartis, Venstres og Det Radikale Venstres medlemmer af  

 udvalget) lovforslaget til vedtagelse med de af skatteministeren  

 stillede ændringsforslag.
 Et mindretal inden for flertallet (Socialdemokratiets medlemmer af  

 udvalget) udtaler, at mindretallet finder det beklageligt, at der ikke ved  

 dette lovforslag gennemføres en ændring af reglerne for stempling af  

 garantidokumenter i form af kautionsdokumenter og kautionsforsikringer.
 Et mindretal (Socialistisk Folkepartis medlemmer af udvalget)  

 indstiller lovforslaget til vedtagelse med de af mindretallet stillede  

 ændringsforslag.
 Et andet mindretal (Fremskridtspartiets medlem af udvalget)  

 indstiller lovforslaget til vedtagelse med de af skatteministeren og  

 de af mindretallet stillede ændringsforslag.
 Mindretallet lægger ganske stor vægt på, at Skatteministeriet bruger de  

 næste måneder til fra bunden at gennemarbejde problemerne vedrørende hele  

 stempellovgivningen, så Folketinget inden julen 1989 kan få et samlet  

 regeringslovforslag til en ny stempellovgivning, der i klar og overskuelig  

 form bringer dette forsømte område i overensstemmelse med nutidens forhold.
 Et tredje mindretal (Centrum-Demokraternes medlem af udvalget) vil  

 redegøre for sin stilling til lovforslaget og til de stillede ændringsforslag  

 ved lovforslagets 2. behandling.
 Et fjerde mindretal (Kristeligt Folkepartis medlem af udvalget) vil  

 ligeledes redegøre for sin stilling til lovforslaget og til de stillede  

 ændringsforslag ved lovforslagets 2. behandling.
Ændringsforslag Til § 1 Af et mindretal (SF):
 1) Nr. 1 udgår.
 Af et mindretal (FP):
 2) Nr. 2 udgår.
 Af skatteministeren, tiltrådt af et flertal (S, KF, V, FP og  

 RV):
 3) Efter nr. 2 indsættes som nyt nummer:
 » 01. § 41, stk. 1, affattes således:
»Dokumenter om overdragelse eller levering af andet løsøre end nævnt  

 i § 39 samt dokumenter om levering af vand, gas, elektricitet, varme og  

 lignende stemples med 1 promille af vederlaget, jf. dog § 41 A.«» 4) Nr. 3 affattes således:
 » 3. § 41 A, stk. 1, affattes således:
»Dokumenter om overdragelse af løsøre eller skibe som nævnt i stk. 2  

 stemples med 4 pct. af vederlaget, hvis vederlaget eller en del heraf  

 forfalder til betaling senere end 3 måneder efter overgivelsen af det købte,  

 jf. dog § 41, stk. 2. Af den del af vederlaget, der forfalder til betaling  

 senest ved overgivelsen af det købte, beregnes stempelafgiften dog efter  

 reglerne i § 39 eller § 41. 2. punktum finder kun anvendelse, hvis dokumentet  

 er forsynet med påtegning om stempelafgiftens beregning.«» Af et mindretal (SF):
 5) Nr. 4 affattes således:
 » 4. Efter § 62, stk. 1, nr. 8, indsættes som nyt nummer:
 »9. såfremt et selskab, der skal stille sikkerhed i relation til  

 administrationen af lovgivningen om anvendelsen af Danmarks undergrund, ikke  

 er omfattet af stempelafgiftslovens § 3 eller på anden måde fritaget for  

 stempelafgift, opkræves en afgift til statskassen af samme størrelse som  

 stempelafgiften,».
Nr. 9 bliver herefter nr. 10.« Til § 2 Af et mindretal (SF):
 6) Stk. 2 udgår.
 Stk. 3 bliver herefter stk. 2.
 Af et mindretal (FP):
 7) Stk. 3 udgår.
Bemærkninger Til nr. 1 I forbindelse med oprettelse af Dansk Internationalt Skibsregister (DIS)  

 er skibsrederne blevet klækkeligt begunstiget.
Dette bør ikke forøges.
Derfor  

 foreslår mindretallet, at det i lovforslagets § 1, nr. 1, anførte privilegium  

 udgår.
Til nr. 2 Mindretallet er modstander af den af regeringen ønskede skærpelse af  

 beskatningen af det meget vigtige valutaindtjeningserhverv, som dansk  

 skibsfart udgør.
Til nr. 3 Ændringsforslaget går ud på at præcisere reglerne om stempelafgift af  

 dokumenter om kontantkøb.
Ved den foreslåede sproglige omformulering af  

 bestemmelsen i § 41 tydeliggøres, at reglen vedrører kontrakter om kontantkøb  

 og køb på kredit over maksimalt 3 måneder af løsøre, bortset fra de skibe og  

 både, der efter reglerne i § 39 stemples med 0,4 pct. Ændringsforslaget  

 medfører, at lovens sondring mellem kreditkøb af løsøre, hvor kontrakterne  

 stemples med 4 pct., og kontantkøb og kreditkøb over maksimalt 3 måneder,  

 hvor kontrakter stemples med 0,1 pct., fremhæves.
 Ændringsforslaget indebærer ikke nogen realitetsændring i forhold til den  

 nugældende lovbestemmelse.
Til nr. 4 Ændringsforslaget går ud på at ændre lovforslagets forslag til ændring af  

 reglerne om stempling ved kreditkøb.
 Efter ændringsforslaget skal reglerne om stempling i kreditkøb kun gælde  

 kontrakter, hvor der er givet henstand med betalingen i mere end 3 måneder  

 efter det købtes overgivelse.
Ændringsforslaget indebærer således, at der lægges vægt på det købtes  

 overgivelse til køber både i relation til spørgsmålet om, hvorvidt kontrakten  

 er omfattet af § 41 A, og i relation til spørgsmålet om beregning af  

 stempelafgiften af henholdsvis udbetalingen og restgælden.
Overgivelse  

 foreligger, når det købte faktisk er kommet køber i hænde.
 Efter de gældende regler i § 41 A og efter lovforslaget omfatter reglerne  

 om stempling i kreditkøb kontrakter, hvor kredittiden overstiger 3 måneder  

 regnet fra dokumentets oprettelse.
Med ændringsforslaget skabes efter ønske fra de berørte brancheforeninger  

 overensstemmelse mellem stempellovens regler om kreditkøb og  

 kreditkøbsbegrebet i §§ 1 og 2 i lov om køb på kredit.
Køb på kredit  

 foreligger efter kreditkøbsloven bl.a., når køberen efter aftale med sælgeren  

 inden overgivelsen af salgsgenstanden har fået hel eller delvis henstand med  

 betalingen.
Til nr. 5 I stedet for at fritage danske selskaber med det formål at skabe  

 ligestilling mellem danske og udenlandske selskaber i forbindelse med  

 efterforskning og indvinding af mineralske råstoffer i Grønland opkræves i  

 stedet for af udenlandske selskaber en afgift af samme størrelse som  

 stempelafgiften, hvorved ligestilling er skabt.
Til nr. 6 Ændringsforslaget er en konsekvens af ændringsforslag nr. 1.
Til nr. 7 Ændringsforslaget er en konsekvens af ændringsforslag nr. 2.
Aagaard (KF) Else Theill Sørensen (KF) Pernille Sams (KF) Svend Heiselberg  

 (V) nfmd.
Skrumsager Skau (V) Glistrup (FP) Elisabeth Arnold (RV) Bente  

 Juncker (CD) Kofod-Svendsen (KRF) Helen Beim (S) Erling Christensen (S) Pia  

 Gjellerup (S) Klaus Hækkerup (S) Henning Nielsen (S) Stavad (S) fmd.  

Bjørn Poulsen (SF) Jens Thoft (SF) Bilag Et af udvalgets spørgsmål til skatteministeren og dennes besvarelse heraf Spørgsmål 5:
Kan det af ministeren stillede ændringsforslag nr. 2 (§ 41 A, stk. 1)  

 bevirke, at der eventuelt skal foretages omberegning af stempelafgiften ved  

 forsinket levering (uforudset udskydelse af tidspunktet for overgivelse af  

 det købte)? Svar:
I henhold til stempellovens § 2 er det hovedreglen, at stempelpligten for  

 et dokument indtræder ved dettes oprettelse.
Dette gælder også for  

 købekontrakter.
 Afgørende for beregningen af stempelafgiften ved oprettelse af kontrakter  

 om køb af de i stempellovens § 41 A nævnte genstande vil være forholdene ved  

 dokumentets oprettelse.
I den forbindelse kan det nævnes, at det af kreditkøbslovens § 8, stk. 1,  

 fremgår, at sælgeren i forbrugerkøb normalt skal give køberen en række  

 oplysninger ved aftalens indgåelse.
Det gælder således oplysninger om  

 kontantprisen, udbetalingen, kreditomkostningerne, kreditkøbsprisen samt de  

 enkelte ydelser, disses antal og forfaldstid.
 Ved stempelberegningen efter stempellovens § 41 A, således som denne er  

 foreslået affattet i ændringsforslag nr. 2, vil man kunne tage udgangspunkt i  

 de nævnte oplysninger om købesum, udbetaling og kredittid.
 En forsinket levering i forhold til det ved dokumentets oprettelse aftalte  

 vil ikke medføre, at der skal foretages omberegning af stempelafgiften.
