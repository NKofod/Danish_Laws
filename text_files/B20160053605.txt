Bekendtgørelse om forhåndsgodkendelse af indretning af fødevarevirksomheder I medfør af § 45, stk. 3, § 56 b, § 58, § 59 a, stk. 1 og 2 og § 59 b, i lov om fødevarer, jf. lovbekendtgørelse nr. 43 af 11. januar 2016, fastsættes efter bemyndigelse i henhold til § 7, nr. 3, i bekendtgørelse nr. 511 af 23. april 2015 om Fødevarestyrelsens opgaver og beføjelser:
Anvendelsesområde og procedure for ansøgning § 1. Fødevarestyrelsen kan efter ansøgning forhåndsgodkende påtænkte tiltag vedrørende indretning af fødevarevirksomheder.
 Stk. 2. En forhåndsgodkendelse omfatter alene tiltag, som afgørelsen om forhåndsgodkendelsen angiver under de forudsætninger, som er lagt til grund ved udstedelsen af forhåndsgodkendelsen.
 Stk. 3. Fødevarestyrelsen kan stille vilkår til forhåndsgodkendelsen.
 § 2. Virksomheder skal ved ansøgning om forhåndsgodkendelse anvende den digitale blanket til ansøgning om forhåndsgodkendelse på virk.dk eller anvende et link til virk.dk, som ligger på Fødevarestyrelsens hjemmeside, jf. dog stk. 3. Blanketten sendes digitalt til Fødevarestyrelsen.
Stk. 2. Bilag til ansøgningen, som ikke kan sendes digitalt, sendes fysisk til Fødevarestyrelsen.
Det angives i den digitalt sendte blanket, at bilag sendes fysisk.
 Stk. 3.  Før sagsbehandlingen påbegyndes, angiver Fødevarestyrelsen et estimat for prisen for sagsbehandlingen og oplysning om estimeret svartid.
§ 3. Indeholder en ansøgning ikke de nødvendige oplysninger, får ansøgeren en frist til at sende yderligere oplysninger eller dokumentation.
Efterkommer ansøger ikke anmodningen inden for en rimelig frist, kan Fødevarestyrelsen afvise ansøgningen.
§ 4. Virksomheder, der af kommunalbestyrelsen er fritaget for tilslutning til Offentlig Digital Post i henhold til bekendtgørelse nr. 985 af 7. august 2013 om fritagelse af juridiske enheder med CVR-nummer samt fysiske personer med erhvervsaktiviteter for tilslutning til Digital Post, er fritaget for at anvende den i § 2, stk. 2, nævnte digitale blanket.
Tilsvarende gælder for fysiske personer, der kommunikerer med Fødevarestyrelsen om deres erhvervsaktiviteter, og som af kommunalbestyrelsen er fritaget for tilslutning til Digital Post efter § 3 i bekendtgørelse nr. 1553 af 18. december 2013 om fritagelse af fysiske personer fra tilslutning til Offentlig Digital Post m.v.
Dokumentation for fritagelse for tilslutning til Digital Post skal sendes til Fødevarestyrelsen.
Stk. 2. Virksomheder, der ikke er omfattet af krav om CVR-nummer og derfor ikke er omfattet af krav om tilslutning til Offentlig Digital Post, jf. § 3, stk. 2, i lov nr. 528 af 11. juni 2012 om Offentlig Digital Post, og som er forpligtet til at anvende den digitale blanket, jf. § 2, stk. 2, fritages for anvendelse af blanketten, hvis virksomheden er beliggende på en adresse, hvor det ikke er muligt at få en internetforbindelse med en beregnet downstreamhastighed på mindst 512 kbit/s på almindelige vilkår, og indsender en underskrevet erklæring til Fødevarestyrelsen herom.
Fritagelsen gælder i et år fra datoen for underskrivelse af erklæringen.
Stk. 3. Virksomheder og fysiske personer, der er fritaget for tilslutning til Offentlig Digital Post, jf. stk. 1, eller virksomheder uden CVR-nummer, der opfylder betingelserne for fritagelse, jf. stk. 2, skal kontakte Fødevarestyrelsen telefonisk eller ved brug af kontaktformularen på Fødevarestyrelsens hjemmeside.
Virksomheder og fysiske personer skal give de oplysninger, som Fødevarestyrelsen anmoder om, til behandlingen af ansøgningen om forhåndsgodkendelse, herunder oplysninger om navn og adresse m.v.
Indretning af fødevarevirksomheder § 5. Der kan ansøges om forhåndsgodkendelse af de indretningsmæssige forhold i en fødevarevirksomhed i følgende tilfælde:
 1) Forud for ansøgning om autorisation eller anmeldelse til registrering af en ny fødevarevirksomhed.
 2) Forud for ændringer af de indretningsmæssige forhold i en eksisterende fødevarevirksomhed.
 3) I forbindelse med overdragelse af en eksisterende fødevarevirksomhed til en ny ejer.
 4) I forbindelse med udarbejdelse af et indretningsmæssigt koncept, som anvendes ensartet i en række virksomheder.
 Stk. 2. I forbindelse med ansøgningen om forhåndsgodkendelse af de indretningsmæssige forhold i en fødevarevirksomhed skal ansøgeren sende følgende:
 1) Beskrivelse af de påtænkte aktiviteter, inkl. vare- og personaleflow i virksomheden, angivelse af forventede varemængder og antal personer, som skal arbejde i de forskellige områder i virksomheden.
 2) Målfaste tegninger af virksomheden med angivelse af placering af inventar samt beskrivelse af anvendte materialer.
Bortfald § 6. En forhåndsgodkendelse falder bort, hvis der sker ændringer i de forudsætninger, der har været afgørende for forhåndsgodkendelsen, herunder ændringer i retsgrundlaget eller i virksomhedens forhold.
 Stk. 2. En forhåndsgodkendelse bortfalder endvidere, hvis virksomheden ikke overholder eventuelle vilkår stillet til godkendelsen.
Ikrafttrædelse § 7. Bekendtgørelsen træder i kraft den 1. juli 2016.
