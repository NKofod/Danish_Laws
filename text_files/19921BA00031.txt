Nr BSF 31 Forslag til folketingsbeslutning om genopretning af Skjern Å Fremsat af Henning Nielsen (S) Henning Gjellerod (S) Gade (SF) Jes Lunde  

 (SF) Lone Dybkjær (RV) Marianne Jelved (RV) den 27. november 1992 Folketinget opfordrer regeringen til at fremsætte aktstykker om afsættelse af 80 mio. kr. over en 4-årig periode (1993-1996) til opfyldelse af beslutningsforslag B 79 af 13. januar 1987 »om genskabelse af Skjern Å-systemets selvrensende effekt«.
Midlerne skal anvendes til endelig projektering og udførelse af den af Folketinget den 5. maj 1987 vedtagne folketingsbeslutning vedrørende Skjern Å-systemet og Ringkøbing Fjord.
Bemærkninger til forslaget Et næsten enigt Folketing vedtog i folketingssamlingen 1986-87 forslag til  

 folketingsbeslutning om genskabelse af Skjern Å-systemets selvrensende  

 effekt.
Se Folketingstidende 1986-87, forhandlingerne, sp. 4995, 7023, 11177  

 og tillæg A sp. 2783, tillæg B sp. 1557 samt tillæg C sp. 505. Forslagets  

 hovedformål var at sætte fokus på behovet for naturrestaurering ved Skjern Å  

 og Ringkøbing Fjord.
 Efterfølgende blev »Det Rådgivende Skjern Å-udvalg« nedsat og  

 senere et særligt underudvalg, til rådgivning om forhold af særlig  

 fiskerimæssig karakter.
Indtil nu har Skjern Å-udvalget som planlagt stort set kun beskæftiget sig  

 med jordfordeling og jordopkøb.
Dette arbejde er forløbet tilfredsstillende.  

 Men efter at størstedelen af jordfordelingens etape 1 er gennemført og der  

 reelt kun resterer etape 2, som nu agtes gennemført for ca. 9 mio. kr.,  

 risikerer samfundet at stå med store arealer uden de økonomiske rammer for  

 hurtig udførelse af selve projektet efter beslutningen.
 Det kan frygtes, at nu hvor jordfordelingen/opkøbet stort set er  

 tilendebragt, kan de materielle tiltag efter beslutningen enten ikke  

 gennemføres eller i heldigste fald kun gennemføres nødtvungent over  

 yderligere en lang årrække.
 Forslagsstillerne foreslår derfor følgende tidsplan for gennemførelse af  

 det resterende projekt:
 1993 - ca. 25 mio. kr.
1) Erhvervelse og jordfordeling af supplerende sammenhængende arealer  

 mellem Borris og Ringkøbing Fjord.
Det er væsentligt, at der sker offentlig  

 erhvervelse af alle de strækninger af vandløbet, som bliver genstand for den  

 omfattende restaurering.
Målet er at sikre vandløbets funktion og  

 kommunikation med Ringkøbing Fjord, beskytte områdets plante- og dyreliv samt  

 give mulighed for lokalbefolkningens og turisters anvendelse af området.
Der skal desuden anvendes ressourcer på at informere om projektet, således  

 at erfaringerne kan bruges ved tilsvarende restaureringsprojekter ved søer og  

 vandløb her i landet.
Desuden kan projektet danne grundlag for eksport inden  

 for naturrestaureringsområdet.
 2) Planlægning af naturrestaureringens nærmere udformning, herunder  

 forberedelse af skitseprojektering og udarbejdelse af det første informerende  

 materiale og indledende etablering af faciliteter til orientering af det  

 friluftsorienterede publikum i området i projekterings- og anlægsfasen.
 1994 - ca. 20 mio. kr.
 Gennemførelse af detailprojektering af hele projektet samt påbegyndelse af  

 egentlige anlægsarbejder, hvor det er mest påkrævet, idet en harmonisk  

 tidsfølge af de fysiske indgreb af hensyn til natur- og miljøværdier generelt  

 må tilstræbes gennem hele den samlede naturrestaurering.
 1995 og 1996 - ca. 35 mio. kr.
 Færdiggørelse af anlægsarbejderne samt etablering af de permanente  

 faciliteter (informationscenter, naturstier, fugletårne og lign.) for  

 publikum, idet det endelige helhedspræg skal respektere den oprindelige  

 karakter af de store vestjyske ådale gennem århundreder, nemlig præget af  

 helt åbne arealer uden markant bebyggelse eller beplantning.
