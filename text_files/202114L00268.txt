Betænkning afgivet af Klima-, Energi- og Forsyningsudvalget den 25. november 2021 Betænkning over Forslag til lov om ændring af lov om fjernkøling (Geografisk afgrænsning og myndighedsgodkendelse af kommunal fjernkølingsvirksomhed, dataindberetningskrav og ophævelse af synergikrav) [af klima-, energi- og forsyningsministeren (Dan Jørgensen)]:
1. Ændringsforslag Der er stillet 3 ændringsforslag til lovforslaget.
Enhedslistens medlemmer af udvalget har stillet ændringsforslag nr. 1. Klima-, energi- og forsyningsministeren har stillet ændringsforslag nr. 2 og 3.
2. Indstillinger Et flertal i udvalget (S, V, RV, DF, SF, NB, LA og Orla Østerby (UGF)) indstiller lovforslaget til vedtagelse med de af ministeren stillede ændringsforslag.
 Et mindretal i udvalget (EL, KF og ALT) indstiller lovforslaget til vedtagelse med de stillede ændringsforslag.
 Frie Grønne, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Enhedslisten Enhedslistens medlemmer af udvalget har noteret sig, at der efterspørges en mulighed for, at en kommunal fjernkølingsvirksomhed kan få dispensation fra den geografiske afgrænsning.
Regeringen har udtrykt, at man vil vente med at indføre denne mulighed, men EL mener ikke, der er grund til at vente, når kommunale fjernkølingsvirksomheder allerede efterspørger muligheden nu.
Derfor har EL stillet ændringsforslag nr. 1.
Det Konservative Folkeparti Det Konservative Folkepartis medlemmer af udvalget noterer sig, at det generelle synergikrav ophæves, hvilket betyder, at såfremt der blot installeres en simpel chiller uden udnyttelse af varmen, skal der ikke påvises positiv samfundsøkonomi for projektet.
Det undrer KF, at kravene i de situationer sænkes, når synergikravet fortsat vil være gældende, såfremt der skal etableres fjernkølesystemer, der krydser en kommunegrænse.
KF finder, at det er vigtigt, at der ikke er geografiske begrænsninger, så der kan skaleres og man kan understøtte mindre kommuner.
KF havde gerne set, at godkendelse af individuelle køleanlæg sidestilles med de kollektive fjernkøleanlæg.
Det er ikke hensigtsmæssigt, at mindre køleanlæg til bygninger og industri kan etableres uden krav om samfundsøkonomi, men for fjernkøling med udnyttelse af overskudsvarme kræves der store beregninger og godkendelse.
En mulighed var at kræve godkendelse af blokkøleanlæg, dvs. individuelle anlæg over 250 kW, på lige vilkår med kollektive fjernkøleanlæg.
 Afslutningsvis bemærker KF, at fjernkøling ikke umiddelbart kan tages til indtægt i energirammeberegningen for nye bygninger, hvilket ikke virker helt logisk ved fjernkølesystemer med varmeudnyttelse.
4. Ændringsforslag med bemærkninger Ændringsforslag Til § 1 Af et mindretal (EL), tiltrådt af et mindretal (KF og ALT):
 1) I den under nr. 2 foreslåede affattelse af § 2 indsættes som stk. 3:
»Stk. 3. Klima-, energi- og forsyningsministeren kan i særlige tilfælde dispensere fra reglerne i stk. 2.« [Dispensationsmulighed] Af klima-, energi- og forsyningsministeren, tiltrådt af udvalget:
 2) I de under nr. 7 foreslåede § 6 a, stk. 2 og 3, ændres »tilsyn med regler« til: »tilsyn med overholdelse af regler«.
[Lovteknisk ændring] 3) I den under nr. 8 foreslåede § 8 d ændres i stk. 2 »i« til: »efter«.
[Lovteknisk ændring] Bemærkninger Til nr. 1 Det følger af det fremsatte forslag til § 2, stk. 1 og 2, i lov om fjernkøling, jf. det fremsatte lovforslags § 1, nr. 2, at der fastsættes regler for kommunale fjernkølingsvirksomheders mulighed for at udøve fjernkøling i og uden for kommunegrænsen.
Med ændringsforslaget vil ministeren i særlige tilfælde kunne dispensere fra reglerne i stk. 2. Forslaget vil medføre, at ministeren i særlige tilfælde vil kunne give dispensation fra reglerne i stk. 2 om den geografiske afgrænsning og dermed give kommunale fjernkølingsvirksomheder lov til at udøve kommunal fjernkølingsvirksomhed i andre kommuner.
Det er hensigten, at dispensationsmuligheden vil kunne anvendes i de særlige tilfælde, hvor der utvivlsomt kan siges at være et fjernkølingspotentiale, som kan udnyttes effektivt og dermed fremme effektiv fjernkøling, og hvor der i den pågældende kommune ikke findes et kommunalt- eller privatejet fjernkølingsselskab, der kan udøve og etablere den efterspurgte fjernkøling.
Det er endvidere hensigten, at beføjelsen til at dispensere vil skulle henlægges til Energistyrelsen.
Til nr. 2 Den foreslåede ændring er af lovteknisk karakter.
Det præciseres, at det er overholdelse af regler fastsat i medfør af stk. 1, som klima-, energi- og forsyningsministeren kan føre tilsyn med og fastsætte regler om.
Til nr. 3 Den foreslåede ændring er af lovteknisk karakter.
Det præciseres, at klima-, energi- og forsyningsministeren kan fastsætte regler i henhold til en bemyndigelse efter stk. 1 og ikke i henhold til en bemyndigelse i stk. 1.
5. Udvalgsarbejdet Lovforslaget blev fremsat den 6. oktober 2021 og var til 1. behandling den 28. oktober 2021. Lovforslaget blev efter 1. behandling henvist til behandling i Klima-, Energi- og Forsyningsudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 3 møder.
Høringssvar Et udkast til lovforslaget har inden fremsættelsen været sendt i høring, og klima-, energi- og forsyningsministeren sendte den 4. juni 2021 dette udkast til udvalget, jf.
KEF alm. del  bilag 341 (folketingsåret 2020-21). Den 7. oktober 2021 sendte klima-, energi- og forsyningsministeren høringssvarene og et høringsnotat til udvalget.
Bilag Under udvalgsarbejdet er der omdelt 6 bilag på lovforslaget.
Spørgsmål Udvalget har under udvalgsarbejdet stillet 2 spørgsmål til klima-, energi- og forsyningsministeren til skriftlig besvarelse, som ministeren har besvaret.
Anders Kronborg (S) Anne Paulin (S) Bjarne Laustsen (S) Kasper Roug (S) Ida Auken (S) Malte Larsen (S) Jens Joel (S) Orla Hav (S) Karsten Filsø (SF) Rasmus Nordqvist (SF) Andreas Steenberg (RV) Zenia Stampe (RV) Rasmus Helveg Petersen (RV) fmd.
Søren Egge Rasmussen (EL) Peder Hvelplund (EL) Torsten Gejl (ALT) Thomas Danielsen (V) nfmd.
Christoffer Aagaard Melson (V) Mark Grossmann (V) Marie Bjerre (V) Ulla Tørnæs (V) Carsten Kissmeyer (V) Morten Messerschmidt (DF) Jens Henrik Thulesen Dahl (DF) Mona Juul (KF) Katarina Ammitzbøll (KF) Peter Seier Christensen (NB) Alex Vanopslagh (LA) Orla Østerby (UFG) Frie Grønne, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
