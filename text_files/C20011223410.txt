Cirkulæreskrivelse om meddelelse om  

 nedsættelse af svigskarantæne  

 med 1/3 Kommentar m.v.:
 I sager, hvor et medlem uopfordret gør  

 opmærksom på, at der er udbetalt ydelser med urette,  

 nedsættes sanktionen, når et medlem gør a-kassen  

 opmærksom på svigen, før a-kassen har opdaget den.
 Meddelelse om afgørelsen:
 Sag nr. 1:
Et medlem søgte den 6. juni 2000 om dagpenge under  

 ferie for perioden fra den 19. juni til den 9. juli 2000. Han modtog 8.550  

 kr. for 15 feriedage.
Beløbet var til disposition den 21. juni 2000.
Den 3. august 2000 ledigmeldte medlemmet sig i a-kassen.  

 Medlemmet oplyste ved denne lejlighed, at han havde modtaget feriedagpenge  

 for de 15 dage samtidig med, at han havde været på arbejde.
Hans  

 begrundelse var, at han havde manglet penge.
A-kassen traf afgørelse om, at medlemmet  

 skulle tilbagebetale feriedagpengene, som han havde modtaget med urette.  

 A-kassen fandt også, at han skulle gennemgå en effektiv  

 karantæne på 215 timer for svig.
Ved oversendelse af sagen til  

 direktoratet indstillede a-kassen, at den effektive karantæne burde  

 nedsættes med 1/3. A-kassen henviste til, at medlemmet af egen fri  

 vilje havde henvendt sig til a-kassen om forholdet og bedt om en  

 afdragsordning.
Medlemmet havde herefter underskrevet et frivilligt forlig.
Direktoratet fandt ikke, at den effektive  

 karantæne skulle nedsættes med 1/3. Direktoratet lagde vægt  

 på, at det først var i forbindelse med ledigmeldelsen, at  

 medlemmet oplyste, at han ikke havde holdt ferie, men arbejdet.
Direktoratet  

 fandt, at formodningen talte for, at forholdet under alle  

 omstændigheder var blevet opdaget i forbindelse med medlemmets  

 dagpengesag, og at dette måtte have stået medlemmet klart.
 Arbejdsmarkedets Ankenævn fandt ud fra en  

 samlet vurdering, at der forelå objektivt konstaterbare forhold, der  

 kunne betragtes som formildende omstændigheder, således at  

 karantænen skulle nedsættes med 1/3.
Ankenævnet lagde vægt på, at medlemmet  

 ved sin ledigmeldelse uopfordret gjorde a-kassen opmærksom på  

 forholdet.
A-kassen havde således ikke selv opdaget forholdet.
 Ankenævnet lagde også til grund, at medlemmet  

 havde underskrevet et frivilligt forlig om tilbagebetaling af gælden  

 til a-kassen.
Ankenævnet fandt ikke, at det kunne indfortolkes som  

 et kriterium i § 4, stk. 5, at der ikke kan ske nedsættelse, hvis  

 a-kassen med stor sandsynlighed selv på et senere tidspunkt ville have  

 opdaget forholdet.
Det kunne heller ikke indfortolkes som et kriterium, at  

 medlemmets egen medvirken til opklaring af forholdet ikke må ligge i  

 umiddelbar tilknytning til medlemmets kontakt til a-kassen af en anden grund.
 Sag nr. 2:
 Et medlem havde modtaget dagpenge for hele december  

 måned 1998 samtidig med, at medlemmet var begyndt på et arbejde  

 den 1. december 1998.
 Forholdet blev opdaget ved, at medlemmet den 24. marts  

 2000 henvendte sig i a-kassen, idet han var uforstående over for, at  

 der var opgivet indtægt fra a-kassen på hans selvangivelse i  

 1999.
Medlemmet havde over for a-kassen forklaret, at han ikke  

 var klar over, at han havde modtaget en ydelse, som han ikke var berettiget  

 til. Årsagen var, at der på det tidspunkt, hvor dagpengene blev  

 indsat også blev indsat andre beløb bl.a. i forbindelse med hans  

 mors død.
Medlemmet havde også oplyst, at han samtidig med  

 moderens dødsfald fik konstateret sukkersyge.
Disse forhold havde  

 optaget ham en del.
A-kassen traf afgørelse om, at medlemmet  

 skulle tilbagebetale dagpengene, som han havde modtaget med urette.
A-kassen  

 fandt også, at han skulle gennemgå en effektiv karantæne  

 på 311 timer for svig.
Ved oversendelse af sagen til direktoratet  

 indstillede a-kassen, at den effektive karantæne burde nedsættes  

 med 1/3.
 Direktoratet fandt ikke, at den effektive  

 karantæne skulle nedsættes med 1/3. Direktoratet lagde vægt  

 på, at medlemmet ikke henvendte sig til a-kassen med det formål  

 at fortælle, at han havde afgivet urigtige oplysninger på sit  

 dagpengekort for december måned 1998. Direktoratet henviste til, at  

 medlemmet alene henvendte sig til a-kassen på grund af, at han ikke  

 forstod sin årsopgørelse for 1999.
I klagen til Arbejdsmarkedets Ankenævn  

 henviste a-kassen til, at medlemmet, lige så snart han blev klar over,  

 at der var udbetalt en ydelse, som han ikke havde ret til, havde medvirket  

 til en løsning af sagen.
Der var således kun gået 3 uger  

 fra medlemmets henvendelse til sagen kunne færdigbehandles.
A-kassen  

 henviste også til, at medlemmet havde indgået en aftale om  

 tilbagebetaling af gælden til a-kassen.
Medlemmet havde også  

 afdraget på gælden.
 Arbejdsmarkedets Ankenævn fandt ikke, at  

 karantænen kunne nedsættes med en 1/3.
 Ankenævnet lagde vægt på, at medlemmet  

 senest på tidspunktet for udbetalingen af fuld løn og fulde  

 dagpenge for december måned 1998 måtte være klar over, at  

 der var tale om en fejludbetaling af dagpenge på grund af hans forkerte  

 oplysninger til a-kassen.
Ankenævnet lagde ved denne vurdering vægt  

 på, at der ikke var tale om en fejludbetaling af et mindre  

 dagpengebeløb, men om en måneds dagpenge.
Nævnet fandt det  

 ikke sandsynligt, at medlemmet kunne overse dette beløb uanset, at der  

 var mange transaktioner på bankkontoen på grund af moderens  

 død.
 Ankenævnet fandt ikke, at den omstændighed, at  

 medlemmet selv rettede henvendelse til a-kassen 1 år efter i  

 forbindelse med nogle oplysninger på selvangivelsen, som han ikke  

 forstod, kunne betragtes som en formildende omstændighed, der kunne  

 begrunde en nedsættelse af sanktionen for svig med 1/3.
Ankenævnet lagde vægt på, at medlemmet  

 netop ikke henvendte sig for at gøre opmærksom på  

 fejludbetalingen, men at denne blev konstateret i forbindelse med hans  

 henvendelse.
Forholdet blev derfor opdaget ved en tilfældighed.
 Ankenævnet fandt derfor, at der ikke forelå  

 objektivt konstaterbare forhold, der kan betragtes som formildende.
