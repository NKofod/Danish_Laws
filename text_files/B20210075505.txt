Bekendtgørelse om aftale mellem Danmark og Sverige om grænsetoldsamarbejde vedrørende Øresundsforbindelsen I medfør af § 64 og § 65, stk. 1 og 2, i toldloven, jf. lovbekendtgørelse nr. 28 af 11. januar 2018, fastsættes:
 § 1. Aftalen af 23. april 2021 mellem Kongeriget Danmarks regering og Kongeriget Sveriges regering om grænsetoldsamarbejde vedrørende Øresundsforbindelsen gælder her i landet.
 § 2. Bestemmelserne i straffelovens kapitel 14 om forbrydelser mod den offentlige myndighed finder også anvendelse, når forholdet er begået mod toldtjenestemænd fra Sverige under udførelse af toldtjeneste i Danmark efter aftalen om grænsetoldsamarbejde.
 § 3. Forvolder toldtjenestemænd fra Sverige under udførelse af toldtjeneste i Danmark efter aftalen skader, som efter dansk ret medfører erstatningspligt, udbetales erstatningen af skatteministeren efter aftalens artikel 13.
 § 4. Bekendtgørelsen træder i kraft den 1. maj 2021.
 Stk. 2. Bekendtgørelse nr. 610 af 23. juni 2000 om aftale mellem Danmark og Sverige om grænsetoldsamarbejde vedrørende Øresundsforbindelsen ophæves.
