Fremsat den 11. april 2003 af Torben Hansen (S),  

 Svend Auken (S), Inger Bierbaum (S),  

 Pernille Blach Hansen (S), Helge Mortensen (S),  

 Frode Sørensen (S), Jytte Wittrock (S),  

 Jørn Jespersen (SF),  

 Anne Grete Holmsgaard (SF),  

 Elsebeth Gerner Nielsen (RV), Martin Lidegaard (RV)  

 og Keld Albrechtsen (EL) Forslag til folketingsbeslutning om støtte til forureningstruede vandindvindinger Folketinget opfordrer regeringen til at fremsætte forslag  

 til lov om oprettelse af en fond, der sikrer, at husstande, der får vand fra  

 små vandværker eller enkeltindvindinger, og som rammes af uforskyldt  

 forurening  

 af sprøjtemidler, nitrat m.m. i drikkevandet, kan få tilskud til  

 ekstraudgifter  

 i forbindelse med etablering af ny vandforsyning.
Bemærkninger til forslaget Det danske drikkevand er i stigende grad forurenet af såvel  

 pesticider som nitrat.
Det er efterhånden påvist i mange undersøgelser såvel  

 af  

 vandværksboringer som af de private drikkevandsboringer.
I efteråret 2002 viste en undersøgelse fra Danmarks og  

 Grønlands Geologiske Undersøgelser (GEUS) således, at vandværkers boringer  

 mange steder er forurenet af pesticider og nitrat.
Undersøgelsen påviste  

 pesticider eller nedbrydningsprodukter fra pesticider i ca. hver tredje af de  

 undersøgte boringer samt i hver anden boring i de øverste grundvandsmagasiner  

 (dvs. i 0-20 meters dybde).
Samtidig har en undersøgelse af pesticider i små  

 vandforsyningsanlæg (boringer/brønde til forsyning af enkelthusstande)  

 medført  

 fund af pesticider i mere end 50 pct. af de udtagne drikkevandsprøver  

 grænseværdien var endvidere overskredet i ca. hver tredje boring.
Derudover  

 blev der fundet coliforme bakterier over grænseværdien i ca. 40 pct. af  

 boringerne, og grænseværdien for nitrat var også overskredet i en del af  

 anlæggene.
I dag er det ikke muligt for små private vandværker eller  

 enkeltindvindinger at få tilskud til at løse akutte forureningsproblemer på  

 små  

 vandforsyninger og private brønde og boringer.
Det betyder, at borgere med  

 drikkevand fra enkeltindvindinger eller mindre vandværker, der allerede er  

 ramt  

 eller stærkt truet af forurening, ingen økonomisk hjælp kan få til at  

 genetablere rent drikkevand.
Især for ejere af boringer, der forsyner få  

 husstande, samt mindre vandværker kan udgifterne pr. husstand til disse  

 tiltag  

 være høje.
Med etablering af en statslig fond er der mulighed for at afbøde  

 de  

 økonomiske konsekvenser for borgere med enkeltindvindinger og mindre  

 vandværker, der uforskyldt bliver ramt af forurening.
Fondens midler skal  

 benyttes til at løse akutte forureningsproblemer i små vandforsyninger og  

 private brønde og boringer, dvs. i forbindelse med anlæg, der allerede er  

 ramt  

 i eller stærkt truet af forurening.
 Tidligere kunne borgere med akutte forureningsproblemer i  

 små vandforsyninger og private brønde og boringer få økonomisk støtte fra  

 Vandfonden, der imidlertid blev nedlagt i 2002.
 Fonden skal efter ansøgning kunne yde støtte til:
 Etablering af ny  

 boring til at erstatte den, der er forurenet.
 Tilslutning til anden  

 forsyning, herunder tilslutningsafgift samt udgifter til rørledninger.
 Rensning af vandet i  

 en overgangsperiode.
 Afværgeboring.
 Kontrol og  

 overvågning af vandkvaliteten i indvindingsoplandet.
 Andet, som sikrer den  

 decentrale vandforsyning, for eksempel ændring af dyrkningspraksis eller  

 oprydning efter forurening.
 Fonden får en økonomisk ramme på 30 mio. kr. pr. år  

 startende fra den 1. januar 2004.
Skriftlig fremsættelse Torben Hansen  

  

 (S):
 Som ordfører for forslagsstillerne tillader jeg mig herved at  

 fremsætte:
 Forslag til  

 folketingsbeslutning om støtte til forureningstruede vandindvindinger.
(Beslutningsforslag nr.
B 148).
 Jeg henviser i øvrigt til de bemærkninger, der ledsager  

 forslaget, og anbefaler det til Tingets velvillige behandling.
