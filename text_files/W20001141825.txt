Landsskatteretskendelse Moms - golfanlæg - investeringsgoder, indtægter m.v.
- genoptagelse af TfS 2000.167 LSR Reference:
ML § 13, stk. 1, nr. 5 Golfklubben A A/S var anset fuld momspligtige af  

 indtægter ved certifikatsalg, green-fee, kontingenter/årlige  

 afgifter, indendørs træningscenter m.m.
Der var indrømmet  

 forholdsmæssigt fradrag for moms af investeringsgoder i forbindelse med  

 etableringen/opførelsen af golfbaneanlægget.
 Denne afgørelse var stadfæstet ved  

 Landsskatterettens kendelse af 27. oktober 1999. Sagen var efter klagerens  

 repræsentants anmodning optaget til fornyet behandling af retten i  

 henhold til skattestyrelseslovens § 29, idet Østre Landsret ved dom af  

 26. januar 2000, TfS 2000.161, fandt, at der ikke var hjemmel til at  

 begrænse afgiftsfritagelsesbestemmelsen i momslovens § 13, stk. 1, nr.  

 5, til virksomheder, der ikke var udøvet med gevinst for  

 øje.
 Selskabets repræsentant havde anmodet om, at sagen  

 blev genoptaget i sin helhed.
 For så vidt angik sagens faktiske  

 omstændigheder, selskabets påstande og anbringender henvistes til  

 Landsskatterettens kendelse af 27. oktober 1999, TfS 2000.167.
 Landsskatteretten udtalte:
 Det fremgik af momslovens § 13, stk. 1, nr. 8, at  

 udlejning af fast ejendom var fritaget for afgift.
Landsskatteretten fandt ikke, at de enkelte  

 certifikatejere kunne anses at være i et lejeforhold til Selskabet,  

 idet de enkelte medlemmer ikke havde haft den fulde dispositionsret over  

 golfbanen.
Retten fandt videre ikke, at certifikatejernes automatiske  

 medlemsskab af golfklubben indebar, at golfklubben kunne antages af  

 være lejer af golfbanen.
Retten havde herved henset til, at  

 retsforholdet bestod mellem den enkelte certifikatejer og Selskabet, at den  

 tinglyste deklaration omfattede den enkelte certifikatejers rådighed,  

 at der ikke var fastsat en lejebetaling mellem Selskabet og golfklubben, idet  

 det bemærkedes, at Selskabet overførte penge til golfklubben,  

 samt at det ikke var golfklubben, der over for Selskabet hæftede for de  

 enkelte certifikatejeres indbetalinger, herunder årlige  

 spilleafgift.
 Retten fastholdt således, at certifikatejernes  

 indbetalinger til Selskabet af indskud, spilleafgift mv. ikke kunne  

 sidestilles med momsfri udlejning af fast ejendom efter momslovens § 13, stk.  

 1, nr. 8.
 I henhold til momslovens § 13, stk. 1, nr. 5, var  

 følgende varer og ydelser fritaget for afgift:
"Sportsaktiviteter og -arrangementer, herunder  

 arrangementer, hvortil er knyttet spil på totalisator eller anden  

 lignende måde.
Fritagelsen omfatter dog ikke motorløb og  

 arrangementer, hvor der deltager professionelle sports- og  

 idrætsudøvere, fodboldkampe dog kun, når der deltager  

 professionelle på begge hold".
 Efter Østre Landsrets dom af 26. januar 2000 var  

 afgiftsfritagelsen efter momslovens § 13, stk. 1, nr. 5, ikke begrænset  

 til alene at omfatte virksomheder, der ikke arbejdede med gevinst for  

 øje, og da golf var en sportaktivitet, fandtes indtægterne i  

 Selskabet af være momsfritaget, jf. momslovens § 13, stk. 1, nr. 5.
 Selskabet fik herefter medhold under  

 genoptagelsessagen.
