Forbrugerombudsmandens vejledning om krav til oplysninger i tv-reklame, jf. markedsføringslovens §§ 3, 12 a og 14 a. 15. januar 2015 Baggrund Gennem de seneste år er der sket en udvikling i retning af, at væsentlig flere oplysninger om det markedsførte produkt ikke gives i selve tv-reklamens hovedbudskab, men derimod skriftligt i bunden af skærmbilledet.
Teksterne har endvidere ofte en så lille skrifts størrelse og vises i så kort tid og ofte på en urolig baggrund, at det kan være vanskeligt at læse dem.
TV 2 og Dansk Annoncørforening henvendte sig til Forbrugerombudsmanden på baggrund af afgørelser fra Radio- og TV- nævnet, der havde udtalt, at nogle tv-reklamer efter nævnets opfattelse indebar en overtrædelse af markedsføringslovens § 3. TV 2 og Dansk Annoncørforening foreslog, at der stilles krav om anvendelse af en bestemt tekststørrelse og om varigheden af visningen.
TV 2s tekstretningslinjer af 1. december 2014 vedhæftes som bilag 1. Det blev endvidere foreslået, at seerne kan henvises til at læse mere på en internetside eller på tekst-tv.
Formål Formålet med denne vejledning er generelt at beskrive, hvilke oplysninger der efter markedsføringsloven og forbrugeraftaleloven skal være i en tv-reklame, og hvornår forbrugeren kan henvises til en hjemmeside eller tekst-tv for at læse mere.
Formålet er endvidere at give organisationer og andre rådgivere nogle mere generelle retningslinjer for, hvilke oplysninger en reklame skal indeholde, og hvordan oplysningerne skal præsenteres, således at reklamen ikke bliver vildledende, og således at markedsføringslovens og forbrugeraftalelovens oplysningskrav i øvrigt overholdes.
Det er derimod ikke formålet med vejledningen at redegøre for markedsføringslovens og lovgivningens regler i øvrigt.
Erhvervsdrivende skal sørge for, at sådanne regler også overholdes, herunder bl.a. reglerne i markedsføringslovens § 8 og radio- og fjernsynslovgivningen.1) Lovgrundlaget De centrale bestemmelser ved bedømmelsen af en tv-reklames lovlighed er markedsføringslovens §§ 3, 12 a, og § 14 a.
Bestemmelserne er optrykt i bilag 2. §§ 3 og 12 a gennemfører artikel 6 og artikel 7 i Europa-Parlamentets og Rådets direktiv 2005/29/EF om virksomheders urimelige handelspraksis over for forbrugerne, herefter markedsføringsdirektivet.
Artikel 6 og 7 er ligeledes optrykt i bilag 2. Markedsføringslovens §§ 3 og 12 a skal fortolkes i overensstemmelse med markedsføringsdirektivet.
 Markedsføringslovens § 14 a fastsætter, hvilke oplysninger der skal gives ved markedsføring af kreditaftaler.
 I forbrugeraftaleloven2) er der fastsat regler om, hvilke oplysninger der skal gives før indgåelse af en fjernsalgsaftale, når der er tale om medier med begrænset plads eller tid.
En kort gennemgang af reglerne Markedsføringslovens § 3 fastslår, at en reklame ikke må anvende vildledende eller urigtige angivelser.
Der kan også være tale om vildledning, hvis de oplysninger, som gives i reklamen, er faktuelt korrekte, men gives på en måde, som i kraft af den generelle fremstillingsform, vildleder eller er egnet til at vildlede forbrugeren.
En reklame må heller ikke udelade væsentlige informationer.
Væsentlige informationer er oplysninger, som gennemsnitsforbrugeren har behov for at træffe en informeret beslutning om, hvorvidt, hvordan og på hvilke vilkår han eller hun vil købe et produkt.
Hvor der er tale om en egentlig købsopfordring  dvs. en reklame, der indeholder oplysninger om et produkts karakteristika og pris, således at en forbruger sættes i stand til at foretage et køb  vil de oplysninger, der nævnes i § 12 a, stk. 1, blive anset for væsentlige informationer, der som udgangspunkt ikke kan udelades af en reklame.
Se dog neden for om oplysninger, der kan gøres tilgængelige på anden vis, når der er tale om medier med begrænsninger i rum og tid.
En vildledende udeladelse omfatter ikke kun den situation, hvor den væsentlige information slet ikke er medtaget i reklamen.
Der er også tale om en vildledende udeladelse, hvis den væsentlige information er skjult eller bliver præsenteret på en uklar, uforståelig, dobbelttydig eller uhensigtsmæssig måde.
Markedsføringslovens § 3 kan være overtrådt, hvis reklamen som sådan indeholder vildledende eller urigtige oplysninger, eller hvis væsentlige informationer udelades, og dette er egnet til at få forbrugeren til at foretage en såkaldt transaktionsbeslutning.
En transaktionsbeslutning kan være en beslutning om at gå ind på den erhvervsdrivendes hjemmeside for at se mere eller en beslutning om at kontakte den erhvervsdrivende telefonisk.
Det er således uden betydning, om oplysningerne senere rettes eller gives efterfølgende fx på den erhvervsdrivendes hjemmeside eller ved den telefoniske henvendelse til den erhvervsdrivende.
 Ved markedsføring af kreditaftaler, der angiver en rentesats eller talstørrelser vedrørende omkostningerne i forbindelse med forbrugerkredit skal reklamen indeholde nogle nærmere angivne standardoplysninger jf. markedsføringslovens § 14 a.3) Der stilles i bestemmelsen krav om, at oplysningerne gives på en klar, tydelig og fremtrædende måde.
Medier med begrænsninger i rum og tid Når det skal afgøres, om en væsentlig oplysning er blevet udeladt, skal der tages hensyn til, om det medie, der anvendes til at formidle reklamen, indebærer begrænsninger i rum og tid, og om den erhvervsdrivende har truffet foranstaltninger for at gøre oplysningerne tilgængelige for forbrugerne på anden vis.4) Selvom der er tale om medier med begrænsninger i rum og tid, og selvom oplysningerne er gjort tilgængelige på anden vis, må reklamens oplysninger stadig ikke være urigtige eller vildledende, og det samlede indtryk, man får af reklamen, skal være retvisende og afbalanceret.
Der er endvidere visse essentielle oplysninger, som det selv i sådanne medier vil være vildledende at udelade5). Som eksempel på oplysninger, der ikke kan udelades, kan nævnes ikke-uvæsentlige begrænsninger, forbehold eller betingelser.
 De oplysninger, der skal gives ved markedsføring af kreditaftaler, jf. markedsføringslovens § 14 a, kan ikke udelades6).
Forbrugeraftaleloven Efter forbrugeraftaleloven, som finder anvendelse ved indgåelse af fjernsalgsaftaler, er der pligt til at give en lang række oplysninger, inden en aftale indgås.
Når der er tale om medier med begrænset plads eller tid, er oplysningspligten begrænset.
I lovens § 11, stk. 2, er det nævnt, hvilke oplysninger der som minimum skal gives.
Oplysningspligten efter forbrugeraftaleloven omfatter som udgangspunkt også tilbud i tv-reklamer, hvis købsaftalerne indgås ved fjernsalg.
Skal forbrugeren efter at have set tv-reklamen ind på en hjemmeside for at bestille varen eller ydelsen dér, kan oplysningspligten efter forbrugeraftaleloven opfyldes på hjemmesiden.
Kan forbrugeren på baggrund af oplysningerne i tv-reklamen bestille en vare eller ydelse ved afsendelse af fx en tillægstakseret sms, skal oplysningspligten opfyldes i selve tv-reklamen.
Er der tale om en tv-reklame for en vare eller ydelse, der skal købes i en fysisk forretning, er der ikke pligt til at overholde oplysningspligten efter forbrugeraftaleloven i tv-reklamen.
Hvornår er der tale om en købsopfordring Betydningen af, at der er tale om en købsopfordring, er, at der som udgangspunkt skal gives en række oplysninger som nævnt i markedsføringslovens § 12 a.
Det gælder dog ikke, hvis disse oplysninger tydeligt fremgår af sammenhængen.
Der er tale om en købsopfordring, når der markedsføres et bestemt produkt med angivelse af en pris, således at forbrugeren sættes i stand til at foretage et køb.
Er der omvendt fx tale om en reklame, der alene opbygger den erhvervsdrivendes omdømme eller generelt reklamerer for dennes produkter (branding), uden at særlige produkter udbydes, som nævnt ovenfor, er der ikke tale om en købsopfordring, og oplysningspligten i § 12 a gælder dermed ikke.
Selvom der ikke er tale om en købsopfordring, må reklamen dog ikke indeholde urigtige eller vildledende oplysninger, eller udelade oplysninger der gør, at hovedbudskabet bliver urigtigt eller vildledende.
Det vil sige, at selvom der ikke er tale om en købsopfordring, skal budskabet være retvisende og afbalanceret. jf. markedsføringslovens § 3.
Forbrugerombudsmandens opfattelse Hvis en erhvervsdrivende overholder de nedenfor nævnte henstillinger, vil den erhvervsdrivende normalt kunne gå ud fra, at en tv-reklame overholder markedsføringslovens krav.
Overordnet er det Forbrugerombudsmandens opfattelse, at der ved præsentationen af oplysninger i tv-reklamer skal tages hensyn til, at forbrugerens opmærksomhed normalt fanges af reklamens billeder og handling mv., og at fokus som følge heraf fjernes fra teksterne, som kan indeholde væsentlige oplysninger.
Hvis de væsentlige oplysninger præsenteres i en tekst i bunden af skærmbilledet, kan der derfor rejses spørgsmål om vildledende udeladelser, idet oplysningerne præsenteres på en skjult, uklar, uforståelig, dobbelttydig eller uhensigtsmæssig måde.
Hvis den erhvervsdrivende vil være på den sikre side, anbefaler Forbrugerombudsmanden, at de oplysninger, der kan læses på fx en hjemmeside og tekst-tv7), nævnes summarisk i forbindelse med henvisningen.
Fx læs mere om fragtomkostninger og betalingsgebyr på tekst-tv s. xx eller www.xx.dk.
Forhåndsbesked Hvis en annoncør efter at have søgt juridisk bistand konkret er i tvivl om, hvorvidt oplysningerne i reklamen lever op til markedsføringslovens krav, kan annoncøren anmode Forbrugerombudsmanden om en forhåndsbesked.
Anmodningen skal ledsages af en begrundelse for, hvorfor annoncøren anser reklamen for lovlig.
Evaluering Forbrugerombudsmanden vil være opmærksom på, om nærværende vejledning og TV 2s retningslinjer for tekstinformation i tv-reklamer har den tilsigtede effekt.
Viser det sig, at reklamerne ikke bliver mere overskuelige for forbrugerne, forbeholder Forbrugerombudsmanden sig at tage vejledningen op til revision.
Ikrafttrædelse Vejledningen træder i kraft den 15. januar 2015. TV 2s tekstretningslinjer træder i kraft den 1. marts 2015. Indtil da anbefaler Forbrugerombudsmanden, at de erhvervsdrivende lever op til de generelle krav i pkt. 3, c.
Bilag 1 TV 2s retningslinjer for tekstinformation i TV-reklamer Pligttekster Formålet med retningslinjerne er at fastsætte kravene til de såkaldte "pligttekster.
Udtrykket pligttekster dækker i daglig tale over den tekst i TV-reklamer, der indeholder pris- og/eller produktoplysninger, som forbrugerne har krav på at få for at kunne gennemskue et konkret tilbud.
 Varighed  hvor lang tid teksten skal stå på skærmen En tekst i en TV-reklame skal stå i minimum 2 sekunder på skærmen.
Dertil skal lægges en tillægslængde på 0,2 sekund pr. ord.
For eksempel skal en tekst på 6 ord stå i mindst 3,2 sekunder.
Seerne vil som udgangspunkt ikke være er i stand til at adskille den tekst, der måtte indeholde vigtig information fra eventuel anden tekst i reklamen.
Derfor skal al tekst  både tekst i bunden af skærmen og al anden tekst på skærmen - indgå i beregningen af minimumstiden.
Det samme gælder, selvom dele af oplysningerne i pligtteksten ligeledes måtte fremgå af reklamens lydside/speak.
Teksten skal som udgangspunkt være placeret på en rolig, uigennemsigtig, ensfarvet baggrund med god kontrast og læselighed.
Eventuel tekst placeret i bunden af skærmen skal endvidere stå uafbrudt i minimumstiden, og visningen må således ikke splittes op i flere dele.
En tekst, der skal stå i 20 sekunder, må eksempelvis ikke vises i 10 sekunder i starten af reklamen og så sættes på igen senere i reklamen i yderligere 10 sekunder.
Varighed ved bevægelig baggrund Er baggrunden bevægelig, har mange farver, eller er der anden tekst og illustrationer, der kan tage seernes opmærksomhed, skal teksten opfylde følgende skærpede minimumskrav i forhold til den tidsmæssige udstrækning:
Teksten skal stå i minimum 3 sekunder på skærmen.
Dertil skal lægges en tillægslængde på 0,2 sekund pr. ord.
For eksempel skal en tekst på 6 ord stå i mindst 4,2 sekunder.
Minimumsstørrelsen på tekster i TV-reklamer Teksten skal minimum have en størrelse, der svarer til, at hver tekstlinje har en højde på 1/30 af skærmhøjden - svarende til 36 pixels fra linjebund til linjebund ved fuld HD 1920 x 1080.
 Minimumsstørrelse ved bevægelig baggrund:
 Er baggrunden bevægelig, har mange farver eller er der anden tekst og illustrationer, der kan tage seernes opmærksomhed, skal teksten opfylde følgende skærpede minimumskrav i forhold til størrelsen:
 Teksten skal minimum have en størrelse, der svarer til, at hver tekstlinje har en højde på 1/25 af skærmhøjden  svarende til 43,2 pixels fra liniebund til liniebund ved fuld HD 1920 x 1080.
Forhåndsgodkendelse Som nævnt er TV-reklamer lovgivningsmæssigt et kompliceret område.
Det kan være små nuancer, der afgør, hvorvidt en reklame lander på den rigtige side af lovens grænse, og vi kan derfor kun opfordre til at gøre brug af muligheden for at få udkast til reklamefilm forhåndsvurderet.
 Vi er naturligvis også altid parate til at svare på spørgsmål, der måtte opstå i forbindelse med produktionen af filmene, ligesom vi gerne tager ud og holder foredrag om teori og praksis på området.
Bilag 2 Markedsføringsloven Markedsføringslovens § 3, stk. 1, har følgende ordlyd:
 Erhvervsdrivende må ikke anvende vildledende eller urigtige angivelser eller udelade væsentlige informationer, såfremt dette er egnet til mærk- bart at forvride forbrugernes eller andre erhvervsdrivendes økonomiske adfærd på markedet.
 Markedsføringslovens § 12 a har følgende ordlyd:
 Ved en opfordring til køb rettet mod forbrugerne skal en erhvervsdrivende give følgende oplysninger, medmindre de allerede fremgår tydeligt af sammenhængen:
 Markedsføringslovens § 14 a har følgende ordlyd:
 Stk. 3. Hvis indgåelsen af en aftale om en accessorisk tjenesteydelse i forbindelse med kreditaftalen, navnlig en forsikring, er obligatorisk for at opnå kreditten eller for at opnå kreditten på de annoncerede vilkår og betingelser og en sådan aftales omkostninger ikke kan beregnes på forhånd, skal forpligtelsen til at indgå denne aftale også være angivet klart, tydeligt og på en fremtrædende måde sammen med de årlige om- kostninger i procent.
 Stk. 4. En kreditformidler skal i reklamer og i dokumentation henvendt til forbrugere gøre opmærksom på omfanget af sine beføjelser, navnlig om vedkommende udelukkende samarbejder med en eller flere kredit- givere eller optræder som selvstændig mægler.
Europa-Parlamentets og Rådets direktiv 2005/29/EF om virksomheders urimelige handelspraksis over for forbrugerne artikel 6 og artikel 7 Markedsføringslovens § 3 og § 12a gennemfører artikel 6 og 7 i direktiv 2005/29/EF om urimelig handelspraksis.
Sidstnævnte bestemmelser har følgende ordlyd:
Artikel 6 Vildledende handlinger Artikel 7 Vildledende udeladelser Forbrugeraftaleloven Forbrugerombudsmanden, den 15. januar 2015 Benedikte Havskov Hansen 1) Som et eksempel kan nævnes reklamebekendtgørelsen, jf. bekendtgørelse nr. 801 af 21. juni 2013, der bl.a. fastsætter særlige krav til reklamer, der henvender sig til børn.
 2) Lov nr. 1457 af 17. december 2013.
 3) Forbrugerombudsmanden har udtalt, at han fortolker § 14 a således, at oplysningsforpligtelsen ikke finder anvendelse, når der er tale om forbrugerkredit, der ydes helt rente- og omkostningsfrit.
4) Markedsføringsdirektivets artikel 7, stk. 3, som der er henvist til i lovforslag L2, fremsat den 4. oktober 2006, og som har dannet grundlag for vedtagelsen af lov nr. 1547 af 20. december 2006, der gennemfører direktivet i dansk ret 5) Jf bemærkningerne til § 3, stk. 1, i lovforslag L2, fremsat den 4. oktober 2006.
6) § 14 a gennemfører Europa-Parlamentets og Rådets direktiv 2008/102EØF om forbrugerkreditaftaler, artikel 4. Det fremgår af forarbejderne til § 14 a, jf. lov nr. 535 af 26. maj 2010 pkt. 2.3 og bemærkningerne til § 2, nr. 3, at forbrugerkreditdirektivet supplerer markedsføringsdirektivet, og at enhver reklame skal opfylde oplysningspligten.
Se endvidere Kommissionens ikke bindende vejledning om fortolkning af forbrugerkreditdirektivet af 8. maj 2012, side 12.
 7) Det anbefales, at oplysningerne gives både på en internetside og tekst-tv, da nogle mennesker ikke har adgang til internettet, mens det kan være vanskeligt at opnå adgang til tekst-tv via tablets, smartphones osv.
