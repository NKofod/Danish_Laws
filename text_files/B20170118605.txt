Bekendtgørelse om visse beskyttelsesforanstaltninger over for højpatogen aviær influenza hos vilde fugle1) I medfør af § 29, § 30, stk. 1 og 3, §§ 33-34, § 37, § 44, stk. 1, § 47, § 67 og § 70, stk. 3, i lov om hold af dyr, jf. lovbekendtgørelse nr. 925 af 3. juli 2017, og § 5, § 39, § 40, stk. 1 og 2, § 49, stk. 1 og § 60, stk. 3 og 4, i lov om fødevarer, jf. lovbekendtgørelse nr. 46 af 11. januar 2017, fastsættes efter bemyndigelse i henhold til § 7, nr. 1 og  3, og § 10, stk. 1, nr. 1, i bekendtgørelse nr. 777 af 19. juni 2017 om Fødevarestyrelsens opgaver og beføjelser:
Kapitel 1 Anvendelse og definitioner Anvendelsesområde § 1. Bekendtgørelsen finder anvendelse ved fund af eller mistanke om højpatogen aviær influenza forårsaget af influenza type A, subtype H5N1, hos vilde fugle.
Definitioner § 2. I denne bekendtgørelse forstås ved:
 1) Fjerkræ: Alle fugle, der opdrættes eller holdes i fangenskab med henblik på produktion af kød eller æg til konsum, produktion af andre varer, genopbygning af fuglevildtbestande eller med henblik på avlsprogrammer for produktion af disse kategorier af fugle.
2) Andre fugle i fangenskab: Andre fugle end fjerkræ, som holdes i fangenskab til ethvert andet formål end de i nr. 1 nævnte, herunder med henblik på dyrskuer, konkurrencer, udstillinger, avl eller salg.
Selskabsfugle og fugle bestemt til zoologiske anlæg, cirkus, forlystelsesparker samt fugle i forsøgslaboratorier er ikke omfattet af definitionen.
 3) Vilde fugle: Fritlevende fugle, der ikke holdes på en bedrift som defineret i nr. 4.
4) Bedrift: En landbrugsvirksomhed eller anden virksomhed, herunder rugerier, cirkus, zoologiske haver, fuglehandlere, fuglemarkeder, opdræt af fjervildt og volierer, hvor der opdrættes eller holdes fjerkræ eller andre fugle i fangenskab.
Hobbyhold er omfattet af definitionen.
 5) Rugeæg: Æg af fjerkræ bestemt til udrugning.
 6) Forordningen om animalske biprodukter: Europa-Parlamentets og Rådets forordning (EF) nr. 1069/2009 af 21. oktober 2009 om sundhedsbestemmelser for animalske biprodukter og afledte produkter, som ikke er bestemt til konsum, og om ophævelse af forordning (EF) nr. 1774/2002.
 7) Gennemførelsesforordningen: Kommissionens forordning (EU) Nr. 142/2011 af 25. februar 2011 om gennemførelse af Europa-Parlamentets og Rådets forordning (EF) nr. 1069/2009 af 21. oktober 2009 om sundhedsbestemmelser for animalske biprodukter og afledte produkter, som ikke er bestemt til konsum og om gennemførelse af Rådets direktiv 97/78/EF for så vidt angår visse prøver og genstande, der er fritaget for veterinærkontrol ved grænsen som omhandlet i samme direktiv.
 8) Forordningerne om animalske biprodukter: Samlet henvisning til forordningen om animalske biprodukter og gennemførelsesforordningen.
 9) Animalske biprodukter: Hele kroppe eller dele af dyr, animalske produkter eller andre produkter fra dyr, som ikke er bestemt til konsum, herunder oocytter, embryoner og sæd.
 10) Afledte produkter: Produkter der er fremstillet ved en eller flere behandlinger, omdannelser eller trin i forarbejdningen af animalske biprodukter.
 11) Direktiv 92/65/EØF: Rådets direktiv 92/65/EØF af 13. juli 1992 om dyresundhedsmæssige betingelser for samhandel med og indførsel til Fællesskabet af dyr samt sæd, æg og embryoner, der for så vidt angår disse betingelser ikke er underlagt specifikke fællesskabsbetingelser som omhandlet i bilag A, del I, til direktiv 90/425/EØF (som ændret).
 12) Hygiejneforordning om fødevarehygiejne: Europa-Parlamentets og Rådets forordning (EF) nr. 852/2004 af 29. april 2004 om hygiejnebestemmelser om fødevarehygiejne (som ændret).
 13) Hygiejneforordning for animalske fødevarer: Europa-Parlamentets og Rådets forordning (EF) nr. 853/2004 af 29. april 2004 om særlige hygiejnebestemmelser for animalske fødevarer (som ændret).
 14) Kontrolforordning for animalske fødevarer: Europa-Parlamentets og Rådets forordning (EF) nr. 854/2004 af 29. april 2004 om særlige bestemmelser for tilrettelæggelsen af den offentlige kontrol af animalske produkter til konsum (som ændret).
Kapitel 2 Oprettelse af kontrol- og moniteringsområder § 3. Fødevarestyrelsen opretter et kontrolområde og et moniteringsområde ved fund af eller mistanke om højpatogen aviær influenza, jf. § 1, i vilde fugle.
Kontrolområdet skal have en radius på mindst 3 km, og moniteringsområdet skal have en radius på 10 km, hvori kontrolområdet er iberegnet, jf. dog § 4, stk. 2.
 Stk. 2. Ved oprettelse af områder, jf. stk. 1, tager Fødevarestyrelsen hensyn til geografiske, limnologiske, administrative, økologiske og epizootiologiske faktorer vedrørende aviær influenza og til faciliteter til overvågning.
Stk. 3. Fødevarestyrelsen opretter kontrol- og moniteringsområder, hvis der er mistanke om eller fund af højpatogen aviær influenza, jf. § 1, i vilde fugle i en beskyttelses- eller overvågningszone, jf. bekendtgørelse om bekæmpelse af højpatogen aviær influenza.
Ud fra en risikovurdering kan Fødevarestyrelsen beslutte at udvide kontrol- og moniteringsområdernes radius, så områderne dækker beskyttelses- og overvågningszonerne.
 § 4. Uanset bestemmelsen i § 3, stk. 1, kan Fødevarestyrelsen efter en risikovurdering undlade at oprette kontrol- og moniteringsområder.
Stk. 2. Fødevarestyrelsen kan efter en risikovurdering ændre kontrolområdets udstrækning, jf. § 3, stk. 1, 2. pkt., til et område af tilstrækkelig udstrækning, dog med en radius på 1 km, eller oprettet som en 1 km bred og mindst 3 km lang landstrimmel langs med og grænsende op til å, sø eller farvand.
Moniteringsområdets udformning og udstrækning tilpasses tilsvarende.
Kapitel 3 Foranstaltninger i kontrol- og moniteringsområdet Foranstaltninger i kontrolområdet § 5. I kontrolområdet gennemfører Fødevarestyrelsen:
 1) En kortlægning af alle bedrifter og hobbyhold i området.
 2) Regelmæssige, dokumenterede besøg på alle bedrifter samt en klinisk undersøgelse af fjerkræet, herunder om fornødent udtagning af prøver til laboratorieundersøgelse.
3) Særlig målrettede besøg på hobbyhold med prioritering af de hobbyhold, som er udsat for alvorlig risiko.
Ved besøgene skal der foretages en klinisk undersøgelse, herunder om fornødent udtagning af prøver til laboratorieundersøgelse.
Stk. 2. Ejeren eller den ansvarlige skal foretage indberetning om hobbyhold i moniteringsområdet.
Registrering af hobbyhold skal ske elektronisk på landbrugsindberetning.dk.
 Stk. 3. Personer og virksomheder, der hos kommunen er blevet fritaget for kravet om at modtage digital post, er undtaget fra kravet om, at registrering skal ske elektronisk, jf. stk. 2. I stedet skal registrering ske ved at kontakte SEGES.
Forbud i kontrolområdet § 6. I kontrolområdet er det forbudt at:
 1) Fjerne fjerkræ eller andre fugle i fangenskab fra den bedrift, hvor de holdes.
 2) Samle fjerkræ eller andre fugle i fangenskab på dyrskuer, markeder, udstillinger eller anden samling.
 3) Transportere fjerkræ og andre fugle i fangenskab gennem området, undtagen transit ad hovedveje eller jernbanelinjer uden aflæsning eller ophold undervejs.
 4) Afsende rugeæg fra bedrifter i området.
 5) Afsende fersk kød, hakket kød, tilberedt kød og kødprodukter af fjerkræ med oprindelse i kontrolområdet samt vildtlevende fjervildt nedlagt eller fanget i naturen i kontrolområdet.
 6) Transportere eller sprede uforarbejdet brugt strøelse eller fjerkrægødning fra bedrifter i området, undtagen i forbindelse med transport med henblik på behandling i overensstemmelse med bestemmelserne i forordningerne om animalske biprodukter.
 7) Afsende animalske biprodukter af fjerkræ, andre fugle i fangenskab eller vildtlevende fjervildt med oprindelse i kontrolområdet til andre medlemslande eller tredjelande.
 8) Holde fjerkræ og andre fugle i fangenskab udendørs.
 9) Jage, herunder regulere, vilde fugle og fjerkræ, og at udsætte og genudsætte vilde fugle og fjerkræ.
 Stk. 2. Strudsefugle kan fortsat holdes udendørs, hvis de fodres og vandes indendørs eller under overdækning, der sikrer, at vilde fugle ikke kommer i kontakt med det foder og vand, der er tiltænkt de pågældende strudsefugle.
Stk. 3. Opdrættet fjervildt kan fortsat holdes udendørs, hvis det opdrættede fjervildt holdes under net.
Nettet må maksimalt have en maskestørrelse på 10 cm x 10 cm.
Endvidere skal fjervildtet fodres og vandes indendørs eller under overdækning, der sikrer, at vilde fugle ikke kommer i kontakt med det foder og vand, der er tiltænkt det pågældende fjervildtet.
 § 7. I kontrolområdet skal der efter Fødevarestyrelsens anvisning foretages relevante biosikkerhedsforanstaltninger på bedrifterne og hobbyhold, herunder desinfektion ved indgange til og udgange fra bedriften og anbringelse af fjerkræ i bygninger eller aflukker, hvor direkte og indirekte kontakt med andet fjerkræ og andre fugle i fangenskab kan undgås.
Foranstaltninger i moniteringsområde § 8. I moniteringsområdet gennemfører Fødevarestyrelsen en kortlægning af alle bedrifter og hobbyhold i området.
Stk. 2. Ejeren eller den ansvarlige skal foretage indberetning om hobbyhold i moniteringsområdet.
Registrering af hobbyhold skal ske elektronisk på landbrugsindberetning.dk.
 Stk. 3. Personer og virksomheder, der hos kommunen er blevet fritaget for kravet om at modtage digital post, er undtaget fra kravet om, at registrering skal ske elektronisk, jf. stk. 2. I stedet skal registrering ske ved at kontakte SEGES.
 § 9. I moniteringsområdet skal der efter fødevarestyrelsens anvisning foretages relevante biosikkerhedsforanstaltninger på bedrifterne og hobbyhold, herunder desinfektion ved indgange til og udgange fra bedriften og anbringelse af fjerkræ i bygninger eller aflukker, så direkte og indirekte kontakt med andet fjerkræ og andre fugle i fangenskab kan undgås.
Forbud i moniteringsområdet § 10. I moniteringsområdet er det forbudt at:
 1) Flytte fjerkræ eller andre fugle i fangenskab ud af området i de første 15 dage efter områdets oprettelse.
 2) Samle fjerkræ eller andre fugle i fangenskab på dyrskuer, markeder, udstillinger eller anden samling.
 3) Holde fjerkræ og andre fugle i fangenskab udendørs.
 4) Jage, herunder regulere, vilde fugle og fjerkræ samt udsætte og genudsætte vilde fugle og fjerkræ.
 Stk. 2. Strudsefugle kan fortsat holdes udendørs, hvis de fodres eller vandes indendørs eller under overdækning, der sikrer, at vilde fugle ikke kommer i kontakt med det foder eller vand, der er tiltænkt de pågældende strudsefugle.
Stk. 3. Opdrættet fjervildt kan fortsat holdes udendørs, hvis det opdrættede fjervildt holdes under net.
Nettet må maksimalt have en maskestørrelse på 10 cm x 10 cm.
Endvidere skal fjervildtet fodres eller vandes indendørs eller under overdækning, der sikrer, at vilde fugle ikke kommer i kontakt med det foder eller vand, der er tiltænkt det pågældende fjervildtet.
Kapitel 4 Undtagelser fra restriktioner i kontrol- og moniteringsområder Undtagelser fra forbuddet i kontrol- og moniteringsområderne vedrørende levende fugle og daggamle kyllinger § 11. Fødevarestyrelsen kan efter en konkret risikovurdering tillade transport af:
 1) Fjerkræ til bedrifter, som er under offentligt tilsyn, og som er beliggende i kontrol- og moniteringsområdet.
 2) Hønniker og slagtekalkuner til bedrifter i Danmark, som er under offentligt tilsyn, og hvor fjerkræet skal forblive mindst 21 dage efter ankomsten.
 3) Fjerkræ til omgående slagtning på et slagteri i kontrol- eller moniteringsområdet, eller, hvis det ikke er muligt, på et slagteri, der er udpeget af Fødevarestyrelsen uden for kontrol- og moniteringsområderne.
 4) Fjerkræ fra moniteringsområdet til bedrifter i Danmark, som er under offentligt tilsyn.
 5) Daggamle kyllinger, udklækket på bedrifter, der på indsamlingsdagen lå i kontrolområdet, til bedrifter i Danmark, forudsat at følgende betingelser er opfyldt:
a) at der træffes relevante biosikkerhedsforanstaltninger under transporten og på bestemmelsesbedriften, b) at bestemmelsesbedriften sættes under offentligt tilsyn ved ankomst, og c) at fjerkræet skal forblive på bestemmelsesbedriften i mindst 21 dage efter ankomsten.
 6) Daggamle kyllinger, udklækket af æg, der er indsamlet på bedrifter, som på indsamlingsdagen lå i moniteringsområdet, til bedrifter i Danmark, som er under offentligt tilsyn.
 7) Daggamle kyllinger, udklækket af æg, der er indsamlet på bedrifter, som på indsamlingsdagen lå uden for kontrol- og monteringsområdet, til en anden bedrift, forudsat at afsendelsesrugeriet med sine logistiske systemer og hygiejniske forhold kan sikre, at æggene ikke har været i kontakt med andre rugeæg eller daggamle kyllinger, som har oprindelse i fjerkræflokke inden for moniteringsområdet og derfor har en anden sundhedsstatus.
Undtagelser fra forbuddet i kontrolområderne vedrørende rugeæg § 12. Fødevarestyrelsen kan efter en konkret risikovurdering tillade transport af rugeæg indsamlet på bedrifter, der på indsamlingsdagen lå i kontrolområdet:
 1) Til et rugeri i Danmark, der er udpeget af Fødevarestyrelsen.
 2) Til et rugeri forudsat:
a) at fjerkræ på bedriften har været underkastet en serologisk undersøgelse for HPAI H5N1med et negativt resultat, som kan påvise en prævalens på 5 % med et konfidensniveau på mindst 95 %, og b) at rugeæggene og emballagen desinficeres inden afsendelsen, æggene kan tilbagespores, rugeæggene transporteres i køretøjer plomberet af Fødevarestyrelsen, og der træffes biosikkerhedsforanstaltninger på det udpegede rugeri efter Fødevarestyrelsens anvisninger.
 3) Til en virksomhed, der fremstiller ægprodukter, jf. afsnit X, kapitel II i bilag III til hygiejneforordningen for animalske fødevarer, for at blive håndteret og behandlet i overensstemmelse med kapitel XI i bilag II til hygiejneforordningen om fødevarehygiejne.
 4) Til bortskaffelse.
 Stk. 2. Fødevarestyrelsen kan tillade afsendelse af rugeæg eller SPF-æg indsamlet på bedrifter i kontrolområdet til udpegede laboratorier, institutter eller vaccineproducenter til forskning, diagnosticering eller lægefremstilling.
 Stk. 3. Dyresundscertifikater, jf. bekendtgørelse om samhandel inden for Den Europæiske Union med fjerkræ og rugeæg samt indførsel herfra fra tredjelande, der skal ledsage rugeæg, jf. stk.1, nr. 2, og stk. 2, skal indeholde følgende: »Denne sending er i overensstemmelse med de dyresundhedsbestemmelser, der er fastsat i Kommissions beslutning 2006/563/EF«.
Undtagelser fra forbuddet i kontrolområdet vedrørende fersk kød, hakket kød, tilberedt kød, maskinsepareret kød og kødprodukter § 13. Fødevarestyrelsen kan efter en konkret risikovurdering tillade afsendelse fra kontrolområdet af:
 1) Fersk fjerkrækød, herunder kød af opdrættet fjervildt:
a) som er produceret i overensstemmelse med bilag II og afsnit II og III i bilag III til hygiejneforordningen for animalske fødevarer, og b) som er kontrolleret i overensstemmelse med afsnit I, II og III og afsnit IV, kapitel V, del A, punkt 1, og kapitel VII, i bilag I til kontrolforordningen for animalske fødevarer.
 2) Hakket kød, tilberedt kød, maskinsepareret kød og kødprodukter indeholdende kød, der er omhandlet i nr. 1 og fremstillet i henhold til afsnit V og VI i bilag III til hygiejneforordningen for animalske fødevarer.
 3) Kødprodukter, der har undergået den behandling vedrørende aviær influenza, der er angivet i bilag 1, litra a, b eller c, til bekendtgørelse nr. 94 af 17. februar 2006 om dyresundhedsbestemmelser for behandling og markedsføring af animalske fødevarer.
 4) Fersk kød, hakket kød og maskinsepareret kød af fjerkræ, opdrættet fjervildt og vildtlevende fjervildt fanget eller nedlagt i naturen i området, før kontrolområdet blev oprettet, samt tilberedt kød og kødprodukter indeholdende dette kød, som er fremstillet på virksomheder i kontrolområdet.
 Stk. 2. Uanset § 6, stk. 1, nr. 1, kan Fødevarestyrelsen tillade afsendelse fra kontrolområdet til hjemmemarkedet af fersk kød, hakket kød og maskinsepareret kød af fjerkræ eller opdrættet fjervildt med oprindelse i kontrolområdet, samt tilberedt kød og kødprodukter indeholdende dette kød, hvis kødet opfylder følgende betingelser:
 1) Det er mærket med det særlige identifikationsmærke, der er foreskrevet i bilag 2 til bekendtgørelse nr. 94 af 17. februar 2006 om dyresundhedsbestemmelser for behandling og markedsføring af animalske fødevarer.
 2) Det er fremstillet, opskåret, oplagret og transporteret særskilt fra andet kød af fjerkræ eller opdrættet fjervildt og blandes ikke med tilberedt kød eller kødprodukter, der er bestemt til afsendelse til andre medlemsstater eller til eksport til tredjelande.
Undtagelser fra forbuddet i kontrolområdet vedrørende animalske biprodukter og afledte produkter § 14. Fødevarestyrelsen kan efter en konkret risikovurdering tillade afsendelse fra kontrolområdet af animalske biprodukter og afledte produkter af fugle, som overholder betingelserne i forordningerne om animalske biprodukter og transporteres, under anvendelse af biosikkerhedsforanstaltninger for at undgå spredning af aviær influenzavirus, til bortskaffelse, videre forarbejdning eller anvendelse, der sikrer, at virusset mindst inaktiveres.
 Stk. 2. Fødevarestyrelsen kan tillade transport eller spredning af uforarbejdet brugt strøelse eller fjerkrægødning fra fjerkræbedrifter i kontrolområdet, hvis det kommer fra stalde, hvorfra fjerkræet er blevet flyttet i henhold til § 11, nr. 1-3, eller hvor fjerkræ og opdrættet fjervildt er blevet holdt med henblik på produktion af fersk kød i overensstemmelse med § 13.
Betingelser § 15. Fødevarestyrelsen kan fastsætte vilkår for de i §§ 11-14 nævnte tilladelser.
Kapitel 5 Ophør af foranstaltninger § 16. Hvis det bekræftes, at neuraminidasetypen er forskellig fra N1, ophører anvendelsen af foranstaltningerne omhandlet i §§ 5-10.
 § 17. Hvis forekomsten hos vilde fugle af højpatogen aviær influenza, jf. § 1, bekræftes, anvendes foranstaltningerne omhandlet i §§ 5-10, så længe det er nødvendigt under hensyn til geografiske, limnologiske, administrative, økologiske og epizootiologiske faktorer vedrørende aviær influenza.
 Stk. 2. Kontrolområdet og moniteringsområdet kan tidligst ophæves henholdsvis 21 dage og 30 dage efter det tidspunkt, hvor de prøver, hvori forekomst af et højpatogen aviær influenza H5N1-virus blev bekræftet, blev indsamlet fra vilde fugle.
 § 18. Uanset bestemmelsen i § 17 kan Fødevarestyrelsen efter en risikovurdering og under hensyn til kriterierne i § 3, stk. 2, beslutte at fravige foranstaltninger, jf. § 6, stk. 1, i kontrolområdet og § 10, stk. 1, i moniteringsområdet, også selv om yderligere inficerede vilde fugle skulle være fundet, hvis der er gået mindst 21 dage, siden kontrol- og moniteringsområderne oprindeligt blev oprettet, og der ikke har været udbrud eller mistanke om aviær influenza hos fjerkræ og andre fugle i fangenskab i de pågældende områder.
 Stk. 2. Uanset § 17 kan Fødevarestyrelsen, når et kontrol- eller moniteringsområde dækker en overvågningszone, jf. bekendtgørelse om bekæmpelse af højpatogen aviær influenza, og den pågældende overvågningszone er blevet ophævet, på grundlag af et positivt resultat af en risikovurdering i kontrolområdet suspendere nogle af eller alle foranstaltningerne omhandlet i § 5, stk. 1, og § 6.
 Stk. 3. Uanset § 17 kan Fødevarestyrelsen beslutte at ændre kontrolområdet til et moniteringsområde, hvis følgende betingelser er opfyldt:
 1) Der skal foreligge positive resultater af en risikovurdering, hvor kriterierne i § 3, stk. 2, er taget i betragtning.
 2) Foranstaltningerne omhandlet i § 5, stk. 1, nr. 1, skal være gennemført fuldt ud.
 3) Der skal være foretaget mindst ét besøg på hver bedrift, jf. § 5, stk. 1, nr. 2 og 3.
 4) Alle laboratorieundersøgelser foretaget i henhold til § 5, stk. 1, nr. 3, skal have givet negative resultater.
Stk. 4. Hvis Fødevarestyrelsen beslutter at ændre kontrolområdet til et moniteringsområde, jf. stk. 3, kan det pågældende moniteringsområdes udformning og udstrækning ændres, forudsat at moniteringsområdet fortsat har en radius på mindst 1 km eller udgør en 1 km bred og mindst 3 km lang landstrimmel langs med og grænsende op til en å, en sø eller et farvand.
Foranstaltningerne omhandlet i § 5, stk. 2, § 6, nr. 9, og § 7 opretholdes indtil udløbet af perioden på 30 dage efter oprettelsen af kontrol- og moniteringsområderne, jf. § 3, stk. 1.
Kapitel 6 Straf og ikrafttræden § 19. Med bøde straffes den, der:
1) overtræder § 5, stk. 2, § 6, § 8, stk. 2, eller § 10 eller 2) tilsidesætter anvisninger eller vilkår fastsat i medfør af § 7, § 9 eller §§ 11-14, jf. § 15.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 20. Bekendtgørelsen træder i kraft den 9. november 2017.
 Stk. 2. Bekendtgørelse nr. 940 af 14. september 2006 om visse beskyttelsesforanstaltninger over for højpatogen aviær influenza hos vilde fugle ophæves.
Fødevarestyrelsen, den 6. november 2017 P.D.V.Per S.
Henriksen / Sibel Zuferov 1) Bekendtgørelsen gennemfører Kommissionens beslutning 2006/563/EF af 11. august 2006 om visse beskyttelsesforanstaltninger over for højpatogen aviær influenza af subtype H5N1 hos vilde fugle i Fællesskabet og om ophævelse af beslutning 2006/115/EF, EU-Tidende 2006, nr.
L 222, side 11.
