Under hensyn til, at det af Det Store Nordiske Telegraf-Selskab A/S (i det  

 følgende kaldet selskabet) i 1906 etablerede undersøiske telegrafkabel mellem  

 Island, Færøerne og Storbritannien er blevet erstattet af et undersøisk,  

 koaksialt telekommunikationskabel (i det følgende kaldet SCOTICE), om hvis  

 anlæg, ejerforhold og vedligeholdelse overenskomst den 30. november 1959 er  

 indgået mellem post- og telegrafstyrelserne i Danmark, Island og  

 Storbritannien samt selskabet, og under hensyn til, at overenskomst den 2. marts 1960 er indgået mellem  

 post- og telegrafstyrelserne i Danmark, Island og Storbritannien, Canadian  

 Overseas Telecommunication Corporation og Selskabet om benyttelsen dels af  

 SCOTICE, dels af et undersøisk koaksialt telekommunikationskabel, som  

 selskabet har etableret mellem Island og Grønland og - i samarbejde med  

 Canadian Overseas Telecommunication Corporation - mellem Grønland og Canada, meddeler ministeriet for offentlige arbejder herved i henhold til lov nr.  

 84 af 11. maj 1897 om telegrafer og telefoner, som ændret ved lov nr. 119 af  

 31. marts 1960 og senere love for tidsrummet 1. januar 1962 - 31. december  

 1985 selskabet koncession på anlæg og drift af SCOTICE i sameje og samdrift  

 med post- og telegrafvæsenet i overensstemmelse med derom mellem parterne  

 trufne aftaler og i øvrigt på følgende vilkår:
1. Selskabet er - med de i nærværende koncession  

 angivne begrænsninger - eneberettiget til besørgelse over SCOTICE af  

 telegram- og telextrafikken samt til udlejning af telegrafkredsløb mellem på  

 den ene side Færøerne og på den anden side det øvrige Danmark og alle andre  

 lande.
Ved eventuel tilkomst af nye tjenester optages forhandling om,  

 hvorvidt selskabet skal være berettiget til at varetage disse.
 Dette tilsagn skal dog ikke være til hinder for, at staten selv  

 tilvejebringer og driver en forbindelse mellem Færøerne og Danmark, såfremt  

 SCOTICE's kapacitet ikke måtte være tilstrækkelig til besørgelse af den  

 nævnte trafik, og den for denne trafik fornødne kapacitetsforøgelse af kablet  

 ikke kan tilvejebringes inden for rimelig tid, eller såfremt kablet ikke er  

 funktionsdygtigt.
 Endvidere kan der uanset tilsagn i denne koncession etableres  

 radioforbindelser, der befordrer ren militær trafik, og som af militære  

 grunde ønskes således befordret, samt kontrol- eller tjenesteforbindelser  

 mellem samarbejdende stationer af speciel karakter, som f.eks. stationer for  

 radionavigation.
 Selskabet er endvidere berettiget til i Thorshavn at foretage transitering  

 af teletrafik mellem den nordgående og den sydgående del af SCOTICE.
 2. På Færøerne varetager selskabet driften af kablet,  

 og omkostningerne fordeles efter aftale mellem selskabet og post- og  

 telegrafvæsenet.
 3. Selskabets takstandele for færøsk teletrafik skal  

 godkendes af ministeren for offentlige arbejder.
 4. Der tilkommer ikke staten ret til ved koncessionens  

 udløb at overtage anlægget.
 5. Den selskabet den 31. juli 1926 af regeringerne i  

 Danmark og Island meddelte koncession på det hidtil benyttede telegrafkabel  

 mellem Island, Færøerne og Storbritannien er bortfaldet samtidig med, at  

 SCOTICE er taget i brug.
6. Selskabet kan kun med ministeren for offentlige  

 arbejders samtykke overdrage denne koncession til andre.
Sådant samtykke er  

 også nødvendigt, hvis selskabet skulle ønske at forandre sin nationalitet.
7. De personer, der ansættes til kablets betjening på  

 stationen i Thorshavn skal have dansk indfødsret.
Selskabet og dets personale  

 er med hensyn til den teletrafik, hvormed de bliver bekendt, under ansvar  

 efter lovgivningen underkastet samme hemmeligholdelsespligt som  

 tjenestemændene ved statens telegraf- og telefonvæsen.
 8. Med hensyn til fortolkningen af nærværende  

 koncession skal selskabet være underkastet kendelse af ministeren for  

 offentlige arbejder.
 Ministeriet for offentlige arbejder, den  

 6. maj 1970.
 Ove Guldberg.
/J.
Bang Christensen.
