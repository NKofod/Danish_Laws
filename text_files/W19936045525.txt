 Ankenævnet fandt, at en ansøgning om patent på »fremgangsmåde ved  

 drift af et varmepumpeanlæg til udnyttelse af koldt vand, og varmepumpeanlæg  

 til udøvelse af fremgangsmåden« ikke adskilte sig væsentligt fra kendt  

 teknik og stadfæstede dermed direktoratets afgørelse i en indsigelsessag.
År 1993, den 22. marts afsagde Patentankenævnet (Grønning-Nielsen, Hans Chr.
Thomsen, Laubst, Terndrup Pedersen, Ansgar  

 Sørensen) følgende Den 9. december 1985 fremlagdes under nr. 148.990 en af klageren den 13.  

 april 1981 indleveret ansøgning om patent på »fremgangsmåde ved drift af  

 et varmepumpeanlæg til udnyttelse af koldt vand, og varmepumpeanlæg til  

 udøvelse af fremgangsmåden«.
De fremlagte krav lød således:
 »1. Fremgangsmåde til i et varmepumpeanlæg, fortrinsvis med meget  

 stor kapacitet, at udnytte koldt vand som varmetilbringningsmedium, ved  

 hvilken fremgangsmåde man udvirker, at mindst noget af det tilførte vand  

 bringes til at fryse, hvorved det medium, som optager frysevarmen, føres til  

 varmetilgangssiden af et varmepumpeanlæg, kendetegnet ved, at man  

 udvirker frysningen af vandet ved at indføre dette i et isdannende anlæg af  

 den art, som omfatter et vandmodtagende vacuumkammer med et for en  

 fordampningsfrysning af vandet tilstrækkeligt lavt tryk og midler til løbende  

 udslusning af den herved i vacuumkammeret dannede is eller sne samt en  

 vanddampkompressor til afsugning af vanddampen fra vacuumkammeret og  

 fremføring af den komprimerede damp til en aktivt kølet kondensator, og at  

 man herved som kondensator udnytter fordamperen i et varmepumpeanlæg, der  

 reguleres til drift af fordamperen ved en indvendig fordampningstemperatur på  

 ca. 053 for kondensering af vanddampen ved 053 eller kun lidt over 053, idet  

 vanddampen modsvarende kun komprimeres gennem et enkelt eller ganske få  

 kompressionstrin.
2. Anlæg til udøvelse af fremgangsmåden ifølge krav 1, omfattende et  

 isdannelsesanlæg af den art, som har et vandmodtagende vacuumkammer med et  

 for en fordampningsfrysning af vandet tilstrækkeligt lavt tryk og midler til  

 løbende udslusning af den herved i vacuumkammeret dannede is eller sne samt  

 en vanddampkompressor til afsugning af vanddampen fra vacuumkammeret og  

 fremføring af den komprimerede damp til en aktivt kølet kondensator, idet  

 kondensatoren udgøres af fordamperen i et varmepumpeanlæg, kendetegnet  

 ved, at vanddampkompressoren er indrettet med kun et eller ganske få  

 kompressionstrin, og at varmepumpeanlægget er indrettet til at holde  

 fordamperens temperatur på ca. 053 eller kun lidt over 053.« Stal Refrigeration AB, Sverige, nedlagde ved skrivelse af 7. marts 1986  

 indsigelse mod udstedelse af patent.
Indsigeren anførte:
 »Under henvisning til patentlovens § 21 tillader vi os hermed som  

 fuldmægtige for Stal Refrigeration AB, S-601 87 Norrkobing, Sverige, at  

 nedlægge indsigelse mod, at der udstedes patent på den i fremæggelsesskrift  

 nr. 148.990 (ansøgning nr. 1653/81) beskrevne opfindelse vedrørende  

 »Fremgangsmåde ved drift af et varmepumpeanlæg til udnyttelse af koldt  

 vand, og varmepumpeanlæg til udøvelse af fremgangsmåden«, idet vi til  

 støtte for denne indsigelse iøvrigt skal tillade os at anføre følgende:
Fra USA patentskrift nr. 3.202.343 samt »Principles of  

 Desalination« af K.S.
Spiegler, siderne 322-343, 1966 kendes anlæg til  

 fremstilling af ferskvand ud fra saltvand.
I nævnte anlæg sprøjtes vand ind i  

 et kammer med lavt tryk, hvorved der dannes en partiel fordampning af vandet.  

 En vanddampkompressor forøger den bortførte vanddamps tryk og temperatur, og  

 vanddampen vil ved videre passage forbi en afkølet kondensator i direkte  

 forbindelse med nævnte kammer kondenseres og afledes.
Fra tysk patentskrift nr.
DE 917.491 er det endvidere kendt, ved et  

 lignende anlæg til fremstilling af kunstig is, at arrangere en afkølet  

 kondensator for den afledede vanddamp udenfor kammeret med lavt tryk.
Ifølge K.S.
Spieglers anlæg, der er vist i fig. 7.17 side 323, fremgår det  

 helt klart, at et ydre køleanlæg »Refrigeration Unit«, der må anses  

 fuldstændigt at svare til ansøgningens varmepumpeanlæg, anvendes til  

 afkøling, det vil sige til bortføring af varme fra kondensatoren ved  

 vanddampens kondensering.
På denne måde bortføres varme fra det tilførte  

 kolde vand med køleanlægget-varmepumpeanlægget.
 I patentkravene defineres blot en fremgangsmåde samt et anlæg til  

 udnyttelse af varmen med en varmepumpe fra kondensatoren, hvori vanddampen  

 fra dampkompressoren kondenseres efter fordampningsfrysning af tilført koldt  

 vand, hvilket således i alt væsentligt er kendt fra ovennævnte skrifter.
Under henvisning til det i det foregående anførte kan indsigeren ikke se,  

 at der findes noget patenterbart nyt i fremlæggelsesskriftet, og skal derfor  

 henstille til Patentdirektoratet, at ansøgningen afslås i sin helhed.' Klageren imødegik ved skrivelse af 9. september 1986 indsigelsen og  

 udtalte:
 »Det må konstateres, at indsigeren ikke har formået at henvise til et  

 relevant kendt anlæg til det bestemte formål, som opfindelsen handler om,  

 nemlig et anlæg til med stor kapacitet at udvinde varme fra temmelig koldt  

 vand, f.eks. til opvarmning af København og Malmø ved brug af vandet i  

 Øresund, også om vinteren.
Det har allerede under sagens behandling været drøftet, at  

 isfremstillingsindretningen ifølge De 917.491 ikke på nogen måde peger i  

 retning af en anvendelig indretning til storproduktion af varme med en blot  

 nogenlunde acceptabel økonomi, og det er desuden allerede nævnt i  

 beskrivelsens sidste afsnit, at man kender lignende systemer anvendt til  

 fremstilling af ferskvand ud fra saltvand, hvilket jo netop er tilfældet ved  

 de to øvrige modhold, som indsigeren henviser til.
Dette har endnu mindre  

 relevans til varmeproduktion.
 Jeg har tillid til, at de behandlende myndigheder netop på basis af  

 beskrivelsens sidste afsnit er indforstået med, at en teknik til  

 storproduktion af varme ikke gøres patentmæssigt nærliggende af, at en mere  

 eller mindre tilsvarende teknik er benyttet til et absolut helt andet formål,  

 men jeg vil gerne hertil knytte følgende uddybende bemærkninger:
Det fremgår med al tydelighed af Snyder's artikel, s. 322-323, (klarere  

 end af US 3.202.343, hvor forholdet dog er det samme), at der ved  

 afsaltningen af havvandet er tale om en konverteringsproces, som under helt  

 ideelle betingelser kunne foregå uden væsentlig termisk udveksling med  

 omgivelserne.
Blot er sådanne betingelser uopnåelige, og man må derfor  

 arbejde med en vis tilførsel af kulde, dels for at få vanddampen kondenseret  

 og dels for at kompensere for den varmetilførsel, som skyldes de arbejdende  

 pumper m.v. i systemet.
Kølingen skal være tilstrækkelig til, at der kan  

 opretholdes en termisk balance i systemet, og det nævnes endda, at man  

 eventuelt kan klare sig med en vis tilførsel af is: i US »343 udføres  

 dampkondenseringen rent faktisk ved hjælp af is (sp. 4 1. 10-15). Det siges  

 også, at temperaturforskellen mellem det indkommende havvand og det afgående  

 ferskvand plus opkoncentreret saltvand skal anskues som en varmelækage ind i  

 systemet.
Det kræver en højt udviklet sans for efterrationalisering at få disse  

 angivelser drejet over til at være en anvisning på, hvordan man kan  

 frembringe varme i store mængder og endda på højøkonomisk måde.
Der er dog  

 himmelvid forskel på at frembringe en masse varme og at tilføre en i det  

 forhold forsvindende lille mængde kulde for kompensering af operative tab i  

 et procesanlæg.
Jeg har ingen anledning til at bestride, at der ved opfindelsen forekommer  

 betydelige detailligheder med det modholdte (jf. også sidste afsnit af  

 beskrivelsen), men dels forekommer der altså helt afgørende forskelle på et  

 overordnet plan, og dels er det klart, at netop disse forskelle vil give sig  

 det praktiske udslag, at varmepumpeanlægget ved opfindelsen er en meget stor  

 enhed, som vil være helt usammenlignelig med den smule køleanlæg eller is,  

 som ved de kendte afsaltningsanlæg skal kompensere for en varme, der føres  

 til anlægget på uønsket måde.
At der så ved opfindelsen oven i købet vil være  

 tale om en varmeindvinding med meget god økonomi er noget, der end ikke  

 glimtvis kan udledes af det modholdte.
Nævnte overordnede forskel vil ytre sig ved, at det formentlig vil være  

 yderst urealistisk at arbejde med en dampkondensator anbragt inde i  

 vacuumbeholderens ydre kappe, hvilket ellers er tilfældet ved begge de  

 betragtede modhold.
Jeg er dog betænkelig ved at foreslå nogen præcisering i  

 så henseende, dels fordi jeg skønner den helt overflødig, og dels fordi  

 »intet er umuligt«, omend med outrerede proportionsforvrængninger i  

 forhold til de kendte anlæg.
Jeg må primært henstille, at indsigelsen tilbagevises og at patent  

 udstedes uden ændringer i sagen.' Patentdirektoratet afslog ved skrivelse af 29. marts 1990 ansøgningen med  

 følgende begrundelse:
 »1. Vi har under henvisning til patentlovens § 16 afslået Deres  

 ansøgning, fordi Deres opfindelse ikke adskiller sig væsentligt fra det  

 kendte, sådan som det fordres i patentlovens § 2.
 2. Kravene (og ansøgningen iøvrigt) adskiller sig i det væsentligste kun  

 fra det, der kendes fra »Principles of Desalination« af K.S.  

 Spiegler, Academic Press, New York 1966, side 322-323 ved, at man ved  

 opfindelsen ifølge ansøgningen bortleder hele frysevarmen til en varmepumpes  

 (et køleanlægs) fordamper, hvor man ved anlægget ifølge ovennævnte bog kun  

 bortleder en del af frysevarmen til et køleanlægs fordamper: men denne  

 forskel udgør ikke noget opfinderisk ejendommeligt.
Det bemærkes specielt at kølespolen (fordamperen) ved nævnte anlæg holdes  

 på 3853F (353C) for at undgå isdannelse, jf. side 324, 4. afsnit.' Denne afgørelse har klageren ved skrivelse af 28. maj 1990 indbragt for  

 Patentankenævnet.
I klagebegrundelse af 5. oktober 1990 anførtes:
»Med henvisning til Deres skrivelse af 5. juni 1990 skal jeg hermed  

 som begrundelse for klagen vidtgående henvise til klagebegrundelsen af 19.  

 maj 1990 i parallelsagen PA 1652/81, Deres j.nr.
P 41/89. Den principielle  

 problemstilling er nærmest nøjagtigt den samme i nærværende sag, som blot  

 angår et andet aspekt ved den »storvarmepumpe-teknik«, som også er  

 grundlæggende for parallelsagen.
Der er i sagerne tale om et storforbrug af  

 kuldeenergi med henblik på storproduktion af henholdsvis is og varme, og det  

 afgørende spørgsmål er, hvorvidt denne teknik er nærliggende på baggrund af  

 den teknik, der kendes fra US 3.202.343.
Ved den sidstnævnte teknik er der tale om, at de komplementære  

 produktioner af is og varme antager minimerede proportioner, da det  

 angiveligt kun drejer sig om en udligning af beklageligvis uundgåelige tab  

 ved en proces, som ideelt ville forløbe helt uden sådanne tab.
For en  

 målrettet produktion af henholdsvis varme og is vil den modholdte teknik være  

 helt håbløs netop når man holder sig til de betragtede minimerede  

 proportioner, da der for fremstilling af både varme og is i almindeligt  

 forekommende målestok allerede findes langt mere effektive eller økonomiske  

 systemer.
Det er fra ansøgerens side i begge sager understreget, at det drejer sig  

 om udprægede storproduktioner af henholdsvis varme og is, og der er intet som  

 helst i det modholdte, der peger frem imod en sådan storproduktion al den  

 stund, den pågældende produktion tværtimod søges minimeret ud fra helt andre  

 kriterier, nemlig som tabskompensation.
Opfindelsen er slet ikke fordelagtig  

 overfor andre metoder til is- og varmefremstilling i sædvanlig målestok, hvad  

 den modholdte teknik heller ikke er, men det står helt klart som opfindelsens  

 fortjeneste at indse, at visse principper i den modholdte  

 »minimumteknik« bliver yderst fordelagtige, når de adapteres imod  

 en »normalteknik« (med kendte, endnu bedre løsninger) over til en  

 »maksimumteknik«, som netop ved en tilhørende ekstrem  

 storproduktion (men ellers ikke) er endnu bedre end den  

 »normalteknik«, som det modholdte må siges at pege bort fra, al den  

 stund det ved modholdet alene drejer sig om at udligne her helt irrelevante  

 procestab.
 I afslagsbegrundelsen tales om, at der ved de sammenlignende anlæg  

 bortledes henholdsvis mere og mindre frysevarme, og at »denne forskel  

 ikke udtrykker noget opfinderisk ejendommeligt«: jeg forstår ikke den  

 vurderingsmåde, da det vel er mere relevant at se på, om forskellen ytrer sig  

 ved væsentligt forskellige konsekvenser, og om den ene slags konsekvens  

 rummer nogen tilskyndelse til at indse, at den anden slags konsekvens har  

 væsentlige fordele på et andet plan.
Jeg vil være indforstået med i krav 1's linie 1 at stryge ordet  

 »fortrinsvis«, da opfindelsen kun er teknisk relevant i forbindelse  

 med virkeligt store opvarmningskapaciteter.
Det bliver derved endnu klarere,  

 at opfindelsen på det overordnede plan ikke har det ringeste at gøre med det  

 modholdte.' Indsigeren har i skrivelse af 7. december 1990 anført følgende:
»I klagebegrundelsen fokuseres der primært på forskellen mellem  

 storproduktion og »normal produktion«.
Det anføres, at  

 patentansøgningen, 1653/81, drejer sig om udpræget storproduktion, og der  

 argumenteres for, at ansøgningen omhandler en patenterbar opfindelse på basis  

 af den teknik, der kendes fra US patent nr. 3.202.343. Denne argumentation  

 forekommer ulogisk, da Patentdirektoratets afslagsbegrundelse ikke er baseret  

 på dette US patent.
Afslagsbegrundelsen er derimod baseret på den teknik, der  

 er kendt fra det materiale, som er fremdraget af indsigeren, nemlig:  

 »Principles of Desalination« af K.S.
Spiegler, Academic Press, New  

 York 1966. Denne publikation beskriver en teknik, som adskiller sig fra  

 teknikken, der er beskrevet i US-patentet.
 I denne fremførte publikation beskrives på siderne 322-343 netop et anlæg  

 for en udpræget storproduktion ved fremstilling af ferskvand ud fra saltvand,  

 se fig. 7.17.
Anlægget vil, med henvisning til fig. 7.17, afsløre alle de særpræg, som  

 er indeholdt i patentkravene.
I anlægget sprøjtes vand ind i et vakuumkammer,  

 hvorved der dannes is gennem partiel fordampning.
En vanddampkompressor  

 forøger tryk og temperatur i den bortfjernede vanddamp, som efterfølgende  

 kondenseres ved passage gennem en kondensator.
Kondensatoren afkøles med et  

 kølemedium fra en ydre kølekreds, hvorved kondensatorens indre fungerer som  

 en fordamper i den ydre kølekreds for udsugning og komprimering af  

 kølemiddelgassen.
Ved hjælp af den ydre kølekreds fjernes der således varme  

 fra det tilførte kolde vand.
Det varmepumpeanlæg, der er beskrevet i patentansøgningen, modsvares  

 således fuldstændigt af den ydre kølekreds, der er beskrevet i den fremdragne  

 publikation.
Den ydre kølekreds er således opbygget med stort set samme  

 grundelementer og fungerer i alt væsentligt på samme måde som  

 varmepumpeanlægget ifølge ansøgningen.
Det bemærkes endvidere, at der i  

 ansøgningen ikke anføres specielt kendetegnende særpræg for varmepumpen.
Med ansøgerens klagebegrundelse tilføres der ikke noget sagligt, som burde  

 kunne give grundlag for en anden tolkning af patentansøgningen, ligesom der  

 heller ikke er grundlag for, at andre eller nye kendetegnende særpræg  

 fremstår som specielt særegne for opfindelsen.
Derfor er fremgangsmåden samt  

 varmepumpeanlægget, således som defineret i ansøgningens patentkrav, i alt  

 væsentligt kendt fra den fremdragne publikation: »Principles of  

 Desalination«.
Dette er anført i direktoratets afslagsbegrundelse samt i  

 vor indsigelsesbegrundelse.
Vi henstiller herefter til Patentankenævnet, at Patentdirektoratets  

 afslagsbeslutning tages til følge, og at patentansøgning nr. 1653/81 afslås i  

 sin helhed.' Patentankenævnet har behandlet sagen på sit møde den 12. februar 1993.
 Der er fra ansøgeren modtaget en skrivelse af 8. februar 1993 vedlagt et  

 subsidiært kravsæt, der på grund af tidspunktet for dets fremsættelse ikke  

 findes at kunne tages under påkendelse.
 For indsigeren mødte ingeniør Leif Nielsen, der havde lejlighed til at  

 udtale sig.
 Ankenævnet skal udtale:
I henhold til de af direktoratet anførte grunde og idet det for Ankenævnet  

 anførte ikke findes at kunne føre til andet resultat bestemmes:
 Den påklagede afgørelse stadfæstes.
