Kendelse fra Pressenævnet i sag nr.  

 95/2000 Landsorganisationen i Danmark ved [K] har ved brev af 24.  

 august 2000 klaget til Pressenævnet over en artikel bragt i Det ny  

 Notat i august 2000, idet man mener, at god presseskik er tilsidesat.
 Af artiklen i Det ny Notat, der udkom i august 2000 med  

 overskriften "LO: Vi ryger ikke af sporet ved et nej", fremgår  

 at:
 "Dommedag er aflyst. "Vi vil ikke engang være  

 nær en katastrofe, hvis det bliver et nej", erkender  LO-formanden  

 nu.
Det vælter ikke det danske velfærdssamfund,  

 hvis det bliver et nej.
Det er der ingen problemer i, vi kan sagtens  

 køre videre som Danmark ser ud i dag.
 Sådan siger  LO's  formand,  Hans  Jensen, i et  

 interview med Ekstra Bladet sidst i juli.
Og det er nye toner fra den kant.
LO var meget tidligt i  

 debatten om euro eller krone ude med bombastiske profetier om tab af  

 titusindvis af arbejdspladser efter et nej.
 Siden har vismændene og andre uafhængige og  

 nøgterne økonomer trukket tæppet helt væk under den  

 slags skrækcenarier.
 Og det er formentlig baggrunden for, at dommedag er aflyst  

   også i Rosenørns Allé:
-Vi fører en fornuftig økonomisk politik, og  

 det vil vi også blive ved med efter et nej.
Så der er ikke nogen  

 katastrofer foran os.
Vi vil ikke end gang være nær en  

 katastrofe, hvis det bliver et nej, erkender  Hans  Jensen nu.
 Han lukker sågar op for lidt kritik af den  

 europæiske centralbank, der suverænt bestemmer rente- og  

 valutapolitikken i euroland, og som sætter inflationsbekæmpelse  

 over alt andet:
 -Jeg synes, at beskæftigelsen skulle være lige  

 så vigtig som inflationstallet, siger  LO-formanden.
 Opråb til Nyrup:
Meld klart ud om EU Alligevel kan  Hans  Jensen ikke se noget problem i, at LO  

 i den sidste måned op til folkeafstemningen vil fyre 3 millioner af  

 medlemmernes kroner af på en ja-kampagne.
Heller ikke selv om  

 undersøgelser viser, at et flertal af medlemmerne ikke ønsker  

 at bytte den danske krone ud med euro´en.
Det ville være et  

 større problem, hvis LO ikke meldte sin holdning ud, mener han.
Samtidig efterlyser han, at regeringen kommer ud af busken  

 med et bud på EU's udvikling   i stedet for at overlade initiativet til  

 Frankrig og Tyskland.
Han tror dog ikke meget på, at det vil ske  

 før 28. september.
Politikernes angst for at "skabe utryghed" i  

 befolkningen op til folkeafstemningen er for stor, vurderer han.
Men:
-Lad os dog prøve at samle os efter 28. september  

 og få et udspil på, hvad Danmark skal i Europa.
Uanset om det  

 bliver et ja eller et nej, opfordrer  LO-formanden." I artiklen er indsat et billede af  Hans  Jensen med  

 følgende undertekst:
 " LO-formand  Hans  Jensen:
Vi kan sagtens køre videre som Danmark ser ud i  

 dag." Klageren har anført, at indklagede har bragt  

 artiklen i forbindelse med folkeafstemningen om den fælles valuta, og  

 at artiklen fremstår som et interview med  LO's  formand  Hans  Jensen.  

 Indklagede har imidlertid ikke interviewet  Hans  Jensen, hvorfor der er tale  

 om et fiktivt interview baseret på sammenklippede citater fra et  

 interview med  Hans  Jensen, der blev offentliggjort i Ekstra Bladet den 24.  

 juli 2000, samt redaktionel tekst.
Indklagede har således aldrig  

 kontaktet  Hans  Jensen og bedt om et interview.
 Klageren har endvidere anført, at formålet  

 med det fiktive interview er at placere  LO's  formand i en position, hvor  

 man kan opfatte ham som nej-siger eller subsidiært i en rolle, hvor han  

 giver lønmodtagerne et alibi for at sige nej, hvilket sker på  

 trods af, at indklagede er fuldt informeret om, at LO og  Hans  Jensen  

 anbefaler et ja til den fælles valuta.
 Klageren har tillige anført, at indklagede anvender  

 en urimelig kampagnejournalistik, hvor man med en kombination af tilpassede  

 citater og redaktionel tekst får fremhævet holdninger og pointer,  

 der ikke er dækning for i interviewet offentliggjort i Ekstra Bladet  

 den 24. juli 2000. Et eksempel herpå er  Hans  Jensens holdning til og  

 vurdering af Den Europæiske Centralbank, hvor det fulde citat i Ekstra  

 Bladet lyder således:
"Den Europæiske Centralbank har været meget  

 påpasselig med at sætte renten op, og det kan alene tilskrives,  

 at man har respekt for den beskæftigelsesmæssige udvikling.  

 Selvom jeg også synes, der mangler noget: Jeg synes, at  

 beskæftigelsen skulle være lige så vigtig som  

 inflationstallet." I indklagedes artikel blev det til:
"Han lukker sågar op for lidt kritik af Den  

 Europæiske Centralbank, der suverænt bestemmer rente- og  

 valutapolitikken i euroland, og som sætter inflationsbekæmpelsen  

 over alt andet: Jeg synes, at beskæftigelsen skulle være lige  

 så vigtig som inflationstallet, siger  LO-formanden." Klageren har herudover anført, at artiklens  

 overskrift fremstår som et citat fra LO, men at LO ikke har meldt ud,  

 "at vi ikke ryger af sporet ved et nej". Det samme gælder artiklens  

 oplysning om, at LO har aflyst dommedag, og at LO meget tidligt i debatten om  

 krone eller euro var ude med bombastiske profetier om tab af tusindvis af  

 arbejdspladser efter et nej.
LO står derimod ved sine beregninger, som  

 er kommet til udtryk i en rapport om euroen   "Danmark og den fælles  

 valuta"- hvori man har lavet et regneeksempel, som viser sandsynlige  

 konsekvenser, hvis forskellen på et ja og et nej er en merrente  

 på 1 procentpoint.
Her er konklusionen, at det formentlig vil betyde en  

 mindre beskæftigelse på 35.000, men det fremhæves, at et  

 nej næppe vil føre til en stigning i ledigheden på 35.000,  

 men at man snarere kan forvente, at den udvidelse af arbejdsmarkedet, som er  

 undervejs, mod øget beskæftigelse kommer til at forløbe  

 langsommere.
Klageren har endelig anført, at der skal tages  

 udgangspunkt i, hvilke motiver der ligger til grund for det fiktive  

 interview, og om disse er i overensstemmelse med god presseskik.
Hvorfor var  

  Hans  Jensen f.eks. den eneste ja-siger, der optrådte i det  

 pågældende nummer af indklagedes blad, og hvorfor har indklagede  

 anvendt en form for journalistik, som udelader væsentlige dele af  

 citaterne, og som kombinerer dette med en redaktionel tekst, som underbygger  

 bladets egne politiske synspunkter.
 Indklagede har anført, at der i artiklen  

 udtrykkeligt henvises til, at udtalelserne stammer fra Ekstra Bladet.
Indklagede har endvidere anført, at substansen i  

 dette interview er gengivet loyalt, og at der ikke er tale om sammenklipning  

 af udtalelser eller tilpassede citater, som der ikke er dækning for i  

 interviewet med Ekstra Bladet.
Dette underbygges af, at  Hans  Jensen  

 ifølge Fyens Stiftstidende den 9. september 2000 har udtalt: "Vi vil  

 gerne tage dramatikken ud af det her.
Vi tror ikke at det bliver en  

 katastrofe, hvis vi stemmer nej.", hvilket er præcis det samme budskab,  

 som gengives af indklagede i artiklen og i Ekstra Bladets artikel bragt den  

 24. juli 2000.
Indklagede har herudover anført, at det aldrig har  

 været hensigten med artiklen at gøre  Hans  Jensen til  

 nej-siger, idet alle ved, at det er han ikke.
Det er derimod artiklens  

 hovedbudskab, at et nej ved folkeafstemningen ikke er nogen katastrofe for  

 Danmark, hvilket er det samme, som  Hans  Jensen selv giver udtryk for.  

 På denne baggrund må den enkelte lønmodtager selv drage  

 sine konklusioner med hensyn til stemmeafgivningen den 28. september  

 2000.
Indklagede har tillige anført, at der har hersket  

 signalforvirring omkring  Hans  Jensens holdninger til konsekvenserne af et  

 nej, og at der er tale om en signalforvirring, som  Hans  Jensen selv har  

 bidraget til med sine uklare udmeldinger, hvilket bl.a. fremgår af  

 Aktuelt den 25. juli 2000, hvor valgforsker  Hans  Jørgen  Nielsen  

 udtaler: "Tag  LO's  formand, som i første omgang sagde, at et nej  

 ville koste 35.000 arbejdspladser.
Nu siger han, at et nej ikke er nogen  

 ulykke.
Det er da mærkeligt at føre en kampagne for et ja og  

 så samtidig sige, at det ikke gør noget, hvis det bliver et  

 nej." Indklagede har vedrørende citatet om Den  

 Europæiske Centralbank anført, at det vigtigste er  Hans  

  Jensens udtalelse om, at "beskæftigelsen skulle være lige  

 så vigtig som inflationstallet".
 Indklagede har herudover anført, at når det i  

 artiklen anføres, at "LO var meget tidligt i debatten om euro eller  

 krone ude med bombastiske profetier om tab af titusindevis af arbejdspladser  

 efter et nej", så henvises der til, at  Hans  Jensen, da han startede  

 LO's kampagne, sagde, at et nej sandsynligvis ville få renten til at  

 gå op med 0,5 procent, og at det på længere sigt ville  

 betyde et tab på mellem 20.000 og 40.000 arbejdspladser.
Indklagede har endelig anført, at klagen skal ses i  

 lyset af, at LO vil føre en meget hård eurokampagne, og at  Hans  

  Jensens udtalelser om, at det ikke er en katastrofe med et nej ved  

 afstemningen, har været en smutter, og at  Hans  Jensen har fået  

 meget skæld ud af sine partikammerater i Socialdemokratiet for disse  

 udtalelser.
Set med indklagedes øjne har  Hans  Jensen foretaget et  

 holdningsskifte i forhold til sine tidligere udtalelser i Ekstra Bladet, som  

 indklagede har gengivet loyalt, hvorfor klagen er uberettiget.
Indklagede  

 stiller imidlertid gerne spalteplads til rådighed for et interview med  

  Hans  Jensen for at høre, om han står ved sine tidligere  

 udtalelser til Ekstra Bladet, eller om det bare var en smutter.
I sagens behandling har følgende  

 nævnsmedlemmer deltaget: Axel Kierkegaard, Kaare R.
Skou, Bo Maltesen  

 og Ole Askvig.
 Pressenævnet udtaler:
 Når det af artiklen i Det ny Notat fremgår, at  

 "LO har aflyst dommedag", og at "LO meget tidligt var ude med bombastiske  

 profetier om tab af tusindvis af arbejdspladser", er der efter  

 Pressenævnets opfattelse tale om vurderinger og kommentarer, for hvilke  

 der er tilstrækkelig dækning i  Hans  Jensens udtalelser.
 Gengivelsen af  Hans  Jensens syn på Den  

 Europæiske Centralbanks politik stammer fra et interview i Ekstra  

 Bladet i juli 2000. Den sammenhæng, hvori citatet fra Ekstra Bladet er  

 placeret i Det ny Notats artikel, er imidlertid sket på en sådan  

 måde, at gengivelsen ikke er dækkende for  Hans  Jensens  

 synspunkter, således som de er citeret i Ekstra Bladets artikler.  

 Bladet har derfor på dette punkt tilsidesat god presseskik.
Når et medie videregiver indhold og citater fra  

 andre medier, bør offentligheden ikke bibringes det indtryk, at det er  

 mediet selv, der har foretaget et eventuelt interview, men det bør  

 tydeligt fremgå, at interviewet er hentet fra et andet medie.
Da Det ny  

 Notat ikke i fornødent omfang har nævnt Ekstra Bladet som kilde  

 til  Hans  Jensens udtalelser, er god presseskik herved tilsidesat.  

 Pressenævnet udtaler derfor også på dette punkt kritik af  

 Det ny Notat.
 I medfør af medieansvarslovens § 49  

 pålægges det herefter den ansvarshavende redaktør af Det  

 ny Notat at offentliggøre følgende:
"Kendelse fra Pressenævnet Det ny Notat bragte i august 2000 forud for  

 folkeafstemningen om EU's fælles valuta en artikel med overskriften  

 "LO: Vi ryger ikke af sporet ved et nej", hvori  LO-formand  Hans  Jensen er  

 citeret for en lang række udtalelser.
 LO klagede til Pressenævnet, idet man anså god  

 presseskik for tilsidesat.
 Pressenævnet har i anledning af klagen udtalt, at  

 når det af artiklen i Det ny Notat fremgår, at "LO har aflyst  

 dommedag", og at "LO meget tidligt var ude med bombastiske profetier om tab  

 af tusindvis af arbejdspladser", er der efter Pressenævnets opfattelse  

 tale om vurderinger og kommentarer, for hvilke der er tilstrækkelig  

 dækning i  Hans  Jensens udtalelser.
 Gengivelsen af  Hans  Jensens syn på Den  

 Europæiske Centralbanks politik stammer fra et interview i Ekstra  

 Bladet i juli 2000. Den sammenhæng, hvori citatet fra Ekstra Bladet er  

 placeret i Det ny Notats artikel, er imidlertid sket på en sådan  

 måde, at gengivelsen ikke er dækkende for  Hans  Jensens  

 synspunkter, således som de er citeret i Ekstra Bladets artikler.  

 Bladet har derfor på dette punkt tilsidesat god presseskik.
Når et medie videregiver indhold og citater fra  

 andre medier, bør offentligheden ikke bibringes det indtryk, at det er  

 mediet selv, der har foretaget et eventuelt interview, men det bør  

 tydeligt fremgå, at interviewet er hentet fra et andet medie.
Da Det ny  

 Notat ikke i fornødent omfang har nævnt Ekstra Bladet som kilde  

 til  Hans  Jensens udtalelser, er god presseskik herved tilsidesat.  

 Pressenævnet udtaler derfor også på dette punkt kritik af  

 Det ny Notat.
 København den 7. november 2000.
Axel Kierkegaard, Kaare R.
Skou, Bo Maltesen og Ole  

 Askvig." Afsagt den 7. november 2000.
