 I medfør af §§ 46 og 84 i lov nr. 681 af 23. december 1975 om arbejdsmiljø  

 og under henvisning til Rådets direktiv 84/534/EØF om indbyrdes tilnærmelse  

 af medlemsstaternes lovgivning om tilladeligt lydeffektniveau for tårnkraner  

 fastsættes:
 § 1.  Denne bekendtgørelse finder anvendelse på  

 tårnkraner, som anvendes til arbejde på byggepladser og ved andet  

 entreprenørarbejde.
Stk. 2.  Ved tårnkran forstås i denne bekendtgørelse et  

 motordrevet hejseredskab - som i drift udgøres af et lodret tårn, hvis øverste del er udstyret med  

 en kranudligger og evt. bagbro, - som er udstyret med anordninger til at hejse og sænke frit hængende  

 byrder og til at bevæge sådanne byrder vandret ved at forskyde dem i forhold  

 til tårnet og/eller dreje og/eller flytte hele redskabet, og - som kan afmonteres efter arbejdets udførelse.
 § 2.  Uanset bestemmelsen i § 1 stk. 3 i  

 arbejdsministeriets bekendtgørelse nr. 126 af 17.marts 1986 om EF-direktiv om  

 fælles bestemmelser for entreprenørmateriel anses tårnkraner for omfattet af  

 nævnte bekendtgørelses regler.
 § 3.  De i § 1 stk. 2 definerede tårnkraner må kun  

 markedsføres, såfremt de er i overensstemmelse med bestemmelserne i denne  

 bekendtgørelse og i arbejdsministeriets bekendtgørelse nr. 126 af 17. marts  

 1986 om EF-direktiv om fælles bestemmelser for entreprenørmateriel.
 § 4.  Tårnkraner skal, når de markedsføres, opfylde  

 kravene i Rådets direktiv 84/534/EØF af 17. september 1984 om indbyrdes  

 tilnærmelse af medlemsstaternes lovgivning om tilladeligt lydeffektniveau for  

 tårnkraner med senere ændringer.
 § 5.  De organer, der er godkendt af direktøren for  

 arbejdstilsynet i henhold til arbejdsministeriets bekendtgørelse nr. 126 af  

 17. marts 1986 om EF-direktiv om fælles bestemmelser for entreprenørmateriel,  

 udsteder en EØF-typeafprøvningsattest for enhver type tårnkran, hvis  

 støjniveau ikke overstiger de grænser, der er fastsat i Rådets direktiv  

 84/534/EØF af 17. september 1984 med senere ændringer.
 § 6.  EØF-typeafprøvningsattesten er gyldig i 5 år.  

 Gyldigheden kan forlænges med 5 år, såfremt der ansøges herom i løbet af det  

 sidste år inden udløbet af den første femårsperiode.
 Stk. 2.  Uanset reglerne i stk. 1 ophører gyldigheden af  

 en EØF-typeafprøvningsattest den 26. september 1989, såfremt den er udstedt  

 for en type tårnkraner, der ikke opfylder de krav om højst tilladeligt  

 lydeffektniveau, der træder i kraft denne dato.
 § 7.  Enhver tårnkran, som er fremstillet i  

 overensstemmelse med den type, for hvilken der er udstedt  

 EØF-typeafprøvningsattest, skal være forsynet med et synligt og varigt mærke  

 til angivelse af det lydeffektniveau i dB(A)/1 pw, som garanteres af  

 fabrikanten, samt mærket det græske bogstav epsilon (se direktivets bilag  

 III).
 § 8.  De organer, der er godkendt af direktøren for  

 arbejdstilsynet i overensstemmelse med reglerne herom i rådets direktiv  

 84/532/EØF, foretager kontrol med produkternes overensstemmelse med den  

 afprøvede type, så vidt muligt ved stikprøver.
 § 9.  En afgørelse truffet af et godkendt organ kan  

 indbringes for direktøren for arbejdstilsynet inden 4 uger efter, at  

 afgørelsen er meddelt den pågældende.
 Stk. 2.  Direktørens afgørelse kan indbringes for  

 arbejdsministeren inden 4 uger efter, at afgørelsen er meddelt den  

 pågældende.
 § 10.  Overtrædelse af §§ 3 og 7 straffes med bøde  

 eller hæfte.
 Stk. 2.  For overtrædelser, der begås af aktieselskaber,  

 andelsselskaber eller lignende, kan der pålægges selskabet som sådant  

 bødeansvar.
 § 11.  Bekendtgørelsen træder i kraft den 26. marts  

 1986.
