Betænkning afgivet af Forsvarsudvalget  

 den 13. april 1999 Betænkning over Forslag til folketingsbeslutning om dansk  

 deltagelse i en NATO-ledet multinational styrke i Albanien Udvalget har behandlet beslutningsforslaget i to  

 møder og har herunder stillet spørgsmål til  

 udenrigsministeren og forsvarsministeren, som disse har besvaret skriftligt  

 og i samråd.
Nogle af udvalgets spørgsmål og ministrenes  

 svar herpå er optrykt som bilag til betænkningen.
 Herefter indstiller et flertal (Socialdemokratiets,  

 Venstres, Det Konservative Folkepartis, Socialistisk Folkepartis, Dansk  

 Folkepartis, Centrum-Demokraternes, Det Radikale Venstres,  

 Fremskridtspartiets og Kristeligt Folkepartis medlemmer af udvalget)  

 beslutningsforslaget til vedtagelse uændret.
Et mindretal inden for flertallet (Socialistisk  

 Folkepartis medlem af udvalget) finder med udgangspunkt i den nuværende  

 situation i Albanien, at man principielt skal være positiv over for  

 militær tilstedeværelse i landet.
Dels fordi den albanske  

 regering har bedt om det, og fordi Albanien allerede har modtaget over  

 400.000 flygtninge fra Kosovo.
Det vil uden hjælp udefra være en  

 umulig opgave at løse   ikke kun økonomisk, men også  

 praktisk og logistisk for Europas fattigste land, der i forvejen er på  

 sammenbruddets rand.
Der skal oprettes lejre og fremskaffes mad og andre  

 fornødenheder.
Dels fordi Nordalbanien i forvejen er et område  

 præget af lovløshed.
Der vil derfor være brug for  

 beskyttelse af nødhjælpsorganisationerne under disses arbejde og  

 af flygtningene, så disse kan leve i sikkerhed.
Mindretallet finder det til gengæld også helt  

 afgørende for at kunne give sin støtte til forslaget, at der  

 hermed ikke åbnes op for, at Danmark skal kunne inddrages i en  

 landmilitær aktion i Kosovo, men at der alene er tale om, at den  

 multinationale styrke skal sikre gennemførelse af det humanitære  

 bistandsarbejde i Albanien.
Socialistisk Folkeparti skal i den forbindelse  

 henvise til udenrigsministerens svar på et af udvalgets  

 spørgsmål, hvoraf det fremgår, at »skulle der opstå behov for væsentlige  

 justeringer i det danske bidrag eller ske større ændringer i  

 styrkens opgaver på en måde, der kan berøre det danske  

 bidrag, vil regeringen rådføre sig med Det Udenrigspolitiske  

 Nævn herom eller, om nødvendigt, på ny forelægge  

 sagen for Folketinget.
Det er regeringens holdning, at spørgsmål om  

 et nyt mandat skal forelægges for Folketinget i form af et  

 beslutningsforslag.« Det er endvidere afgørende for mindretallet, at den  

 militære indsats begrænses til de erklærede  

 humanitære mål og ikke bruges indirekte til at  

 støtte den ene af konfliktens parter (UCK). Endelig har mindretallet  

 noteret sig, at indsatsområdet for styrken er afgrænset af  

 albansk land- , sø- og luftterritorium, og at magtanvendelsen er  

 begrænset til det militært nødvendige, er sidste udvej og  

 efter forudgående varsel på det lavest mulige niveau og i videst  

 muligt omfang sker uden følgeskader på civile, samt at  

 gengældelsesaktioner ikke er tilladt.
 Mindretallet synes tillige, at det er afgørende i  

 den nuværende situation på Balkan, at Danmark er indstillet  

 på at modtage flygtninge, i det omfang disse har behov for beskyttelse  

 i Danmark.
Et andet mindretal inden for flertallet (Dansk Folkepartis  

 medlem af udvalget) kan tilslutte sig beslutningsforslaget under den klare  

 forudsætning, at styrkens målsætning om at hjælpe  

 humanitært med nødhjælp til flygtningene i Albanien  

 fastholdes.
Det er således en forudsætning for mindretallets  

 støtte, at styrken  på de 200 mand ikke er fortroppen for  

 landstyrker til indsættelse på Balkan.
Det er vigtigt, at Vesten og FN aktivt hjælper  

 humanitært med fødevarer, nødhjælp, medicin, telte,  

 feltlazaretter, læger og sygeplejersker.
Vi må og skal  

 hjælpe mennesker, der er i nød.
Samtidig er det afgørende for mindretallet, at  

 hjælpen til de nødlidende mennesker sker i deres  

 nærområde, så disse hurtigt kan vende tilbage til deres  

 hjemland, når der er kommet mere fredelige forhold.
Skal  

 flygtningesituationen afhjælpes i nærområdet, er det derfor  

 også vigtigt, at nødhjælpstransporter og -organisationer  

 m.v. kan beskyttes - om nødvendigt med militære midler.
På  

 den baggrund er beslutningsforslaget rigtigt.
En landkrig i området vil derimod medføre en  

 yderligere forværring af flygtningesituationen og de humanitære  

 vilkår.
Derfor lægger mindretallet vægt på  

 udenrigsministerens svar på et af udvalgets spørgsmål, som  

 er optrykt i tilknytning til betænkningen.
Heraf fremgår det, at  

 »skulle der opstå behov for væsentlige justeringer i det danske  

 bidrag eller ske større ændringer i styrkens opgaver på en  

 måde, der kan berøre det danske bidrag, vil regeringen  

 rådføre sig med Det Udenrigspolitiske Nævn herom eller, om  

 nødvendigt, på ny forelægge sagen for Folketinget.
Det er regeringens holdning, at spørgsmål om  

 et nyt mandat skal forelægges for Folketinget i form af et  

 beslutningsforslag.« Dansk Folkeparti hæfter sig desuden ved, at den  

 militære indsats begrænses til støtte og beskyttelse af  

 humanitære formål i området og ikke bruges indirekte til at  

 støtte den ene af konfliktens parter (UCK), som også er  

 særdeles aktive i området.
 Endelig skal Dansk Folkeparti henvise til forslagets  

 bemærkninger, hvoraf det fremgår, at indsatsområdet for  

 styrken er afgrænset af albansk land-, sø- og luftterritorium,  

 og at magtanvendelsen er begrænset til det militært  

 nødvendige, er sidste udvej og efter forudgående varsel på  

 det lavest mulige niveau og i videst muligt omfang sker uden  

 følgeskader på civile, samt at gengældelsesaktioner ikke  

 er tilladt.
 Med disse forudsætninger kan Dansk Folkeparti  

 støtte beslutningsforslaget.
 Et mindretal (Enhedslistens medlem af udvalget)  

 indstiller beslutningsforslaget til forkastelse.
 Det er der tre hovedgrunde til:
 For det første er det utrolig problematisk med den  

 sammenblanding af humanitær nødhjælpsindsats og  

 regulær krigsindsats, som beslutningsforslaget er et udtryk for.
Uanset hvor lidt udenrigsministeren og regeringen kan lide  

 det, så er kendsgerningen, at NATO (og dermed Danmark) er i krig med  

  Restjugoslavien.
Det betyder, at danske soldater, som opererer under  

 NATO-kommando, er krigsførende.
Ideen om, at NATO samtidig hermed kan  

 oprette en væbnet styrke på op til 8.000 mand, som skal operere  

 på grænsen til  Restjugoslavien, og som udelukkende skal tage sig  

 af humanitære opgaver, er naiv.
I hvert fald er det naivt at forestille  

 sig, at Restjugoslavien vil opfatte styrken som rent humanitær.
Dermed  

 øges risikoen for, at nødhjælpsarbejdet bliver trukket  

 ind i krigen, fordi det så entydigt bliver forbundet med den ene  

 krigsførende part.
 På linje med en række humanitære  

 organisationer, jf. bl.a. udtalelsen fra repræsentantskabet i  

 Mellemfolkeligt Samvirke B 116 - bilag 17, er Enhedslisten meget  

 betænkelig ved denne udvikling, fordi det fører frem til en  

 situation, hvor humanitært nødhjælpsarbejde ikke opfattes  

 som upartisk, men som et legitimt angrebsmål - om ikke andet, så  

 fordi det beskyttes af »fjendens « militære enheder.
Enhedslisten har noteret sig, at der ikke er gjort noget  

 forsøg på at få FN eller andre internationale  

 organisationer, der ikke er direkte involveret i konflikten, til at  

 forestå den eventuelt nødvendige beskyttelse af  

 nødhjælpsarbejdet i det nordlige Albanien.
Det understreger blot  

 mistanken om, at der ikke er humanitære årsager til, at den  

 planlagte beskyttelsesenhed skal være under NATO-kommando.
For det andet er det for Enhedslisten fuldstændig  

 åbenlyst, at AFOR-styrken indgår i forberedelsen og en eventuel  

 senere gennemførelse af en militær NATO-intervention i Kosova.  

 Det vil den gøre allerede fra første dag i form af etablering  

 af et brohoved, indsamling af efterretninger, opbygning af forsyningslagre  

 m.v.
Alt sammen noget som efterfølgende vil kunne anvendes i  

 tilfælde af en militær NATO-invasion af Kosova.
Det vil den  

 gøre ved på det givne tidspunkt at ændre opgave fra at  

 være en humanitær AFOR-styrke til at være en direkte  

 krigsførende »KFOR «-styrke.
 I den forbindelse er udenrigsministerens forsikringer om,  

 at regeringen naturligvis vil forelægge denne ændring for Det  

 Udenrigspolitiske Nævn eller endog for Folketinget, ikke af  

 særlig beroligende karakter, da der jo er tradition for, at  

 beslutninger om dansk krigsdeltagelse presses igennem Folketinget på  

 under 24 timer (jf. behandlingen af beslutningsforslag B 4 om et dansk  

 militært bidrag til en NATO-indsats på det vestlige Balkan den 7.  

 oktober 1998).
Mindretallet har tillige bemærket regeringens  

 manglende vilje til at besvare meget enkle og konkrete spørgsmål  

 såsom spørgsmål 33 fra Forsvarsudvalget og tager dette som  

 et tegn på, at de NATO-landstyrker, som nu indsættes i Albanien  

 under navnet AFOR, meget vel på et senere tidspunkt kan komme til at  

 indgå i en egentlig NATO-invasionsstyrke af Kosova.
Hvorfor siger  

 regeringen dog ikke tingene lige ud? For det tredje handler en beslutning om at give mandat til  

 at afsende militære enheder til et fremmed land og at stille disse  

 enheder under NATO-kommando også om tillid til regeringen og til  

 NATO.
 For Enhedslistens vedkommende må vi klart sige, at  

 vi ikke har nogen som helst tillid til den danske regering og til NATO,  

 når det gælder situationen i det tidligere Jugoslavien og  

 Kosova-spørgsmålet.
I de ti år, der er gået siden den serbiske  

 leder Slobodan Milosevic i 1989 ophævede det selvstyre for Kosova, som  

 var blevet indført under præsident Tito, og slog ind på en  

 ekstremt nationalistisk kurs, har Vesten reelt intet gjort for at  

 støtte de demokratiske og antinationalistiske kræfter i Serbien  

 eller de kræfter i Kosova, som arbejdede for menneskerettigheder, og  

 det kosovaalbanske befolkningsflertals ret til selvbestemmelse.  

 Tværtimod! Et skamfuldt eksempel på dette var den måde,  

 som også Danmark behandlede de mange unge fra Restjugoslavien, som  

 nægtede at gøre militærtjeneste i Milosevics hær og  

 flygtede til udlandet.
Ved at have modtaget disse med åbne arme kunne  

 der være sendt et stærkt signal til befolkningen i  

 Restjugoslavien og på hele Balkan om, at de havde international  

 støtte i kampen mod de nationalistiske regimer.
Men det skete ikke.
I  

 stedet blev der udvist store anstrengelser for at sende disse modstandere af  

 Milosevic-regimet tilbage bl.a. med påstande om, at de »kun« risikerede » kortere fængselsstraffe«.
 Utallige gange i de sidste ti år har regeringerne i  

 NATO-landene haft mulighed for at støtte den demokratiske og  

 antinationalistiske opposition i Serbien og for at støtte  

 kosovaalbanernes berettigede krav (f.eks. i forbindelse med Dayton-aftalen),  

 men de har svigtet stort set hver gang.
Man kan selvfølgelig overveje, hvor meget af  

 NATO-landenes politik over for Restjugoslavien der skyldes ond vilje, og hvor  

 meget der skyldes uvidenhed.
Da f.eks.
Forsvarsudvalget i oktober 1998  

 spurgte den danske regering, hvilke konsekvenser den egentlig forestillede  

 sig, at en militær aktion i Kosova ville få for  

 flygtningestrømmen til de øvrige lande i regionen, så  

 svarede regeringen, at det var dens formodning »  

at der netop ikke sker yderligere tilstrømning af flygtninge  

 fra Kosovo til nabolandene« (jf. behandlingen af  

 beslutningsforslag B 4 om et dansk militært bidrag til en NATO-indsats  

 på det vestlige Balkan den 7. oktober 1998, bilag 14).
Uvidenhed eller det, der er værre? Lad os  

 nøjes med at gentage: Enhedslisten har ingen tillid til hverken den  

 danske regering eller til NATO, når det gælder om at fremme en  

 demokratisk udvikling i Restjugoslavien og Kosova.
Vi stemmer derfor ikke for  

 at overlade 8.000 bevæbnede soldater i hænderne på folk,  

 som vi nærer dyb og velbegrundet mistillid til! Afslutningsvis ønsker mindretallet at bemærke  

 følgende om udvalgsbehandlingen af forslaget: Her har vi endnu engang  

 oplevet, hvordan regeringen har gjort det til en vane at give så  

 få og så mangelfulde informationer til Folketinget som muligt.  

 Stillet over for direkte og konkrete spørgsmål vælger  

 regeringen som hovedregel at svare udenom eller slet ikke at svare.
 Når udvalget f.eks. direkte spørger  

 regeringen: »Vil ministeren bekræfte, at det  

 foreliggende mandat åbner mulighed for, at de landstyrker, som  

 indsættes i Albanien, på et senere tidspunkt kan indgå i en  

 invasionsstyrke«, så snakker regeringen om  

 noget andet (jf. optryk af spørgsmål 33), og når  

 regeringen igen bliver anmodet om at besvare spørgsmålet,  

 så henviser den blot til sin tidligere besvarelse (jf. optryk af  

 spørgsmål 57).
 Når udvalget direkte spørger regeringen:  

»Vil ministeren give en udtømmende garanti  

 for, at den multinationale styrke ikke bevæger sig uden for Albaniens  

 grænser «, så er regeringens svar  

 uklart (jf. optryk af spørgsmål 44), og når udvalget  

 så forsøger at få regeringen til at godkende en  

 fortolkning af det uklare svar, så henviser regeringen blot til dette  

 svar (jf. optryk af spørgsmål 60).
Når udvalget anmoder regeringen om at oversende den  

 seneste udgave af Rambouillet-aftalen (som krigen officielt kæmpes for  

 at gennemtvinge), så svarer regeringen: »Selve aftaleteksten er ikke offentlig« (jf. optryk af spørgsmål 26), og det  

 på trods af at aftalen (som regeringen må erkende i svaret  

 på spørgsmål 51) er offentligt tilgængelig for  

 enhver, som ved, hvor man skal lede.
Men det ved regeringen åbenbart  

 ikke, eller også har den det bedst med, at Folketinget træffer  

 sine beslutninger om krig eller fred på et så dårligt og  

 mangelfuldt grundlag som muligt.
Det påstås ofte, at sandheden er krigens  

 første offer.
Den danske regering gør i hvert fald sit til at  

 bevise påstandens rigtighed.
Tom Behnke (FP)  

Per Kaalund (S) Lotte Bundsgaard (S)
Anna-Marie Hansen (S)
Ingrid Rasmussen (S) nfmd.      

 Villy Søvndal (SF)
Arne Melchior (CD)
Jørgen Estrup (RV)
Søren Søndergaard (EL)
Svend Aage Jensby (V)   

 Karen Rønde (V) Erik Jacobsen (V)
Anders Mølgaard (V)
Hans Engell (KF) fmd.  

Helge Adam Møller (KF)   

 Peter Skaarup (DF) Jann Sjursen (KRF) Bilag 1 Spørgsmål nr. 16:
Vil ministeren bekræfte, at regeringen vil  

 søge nyt mandat i Folketingssalen, såfremt anvendelsen af og  

 formålet med AFOR-styrken ændres? Svar:
 Skulle der opstå behov for væsentlige  

 justeringer i det danske bidrag eller ske større ændringer i  

 styrkens opgaver på en måde, der kan berøre det danske  

 bidrag, vil regeringen rådføre sig med Det Udenrigspolitiske  

 Nævn herom eller, om nødvendigt, på ny forelægge  

 sagen for Folketinget.
 Det er regeringens holdning, at spørgsmålet  

 om et nyt mandat skal forelægges for Folketinget i form af et  

 beslutningsforslag.
 Spørgsmål nr. 26:
 Ministeren bedes oversende den udgave af  

 Rambouillet-aftalen (inklusive bilag), som Restjugoslavien afviste at  

 underskrive.
 Svar:
Rambouillet-aftalen bygger på en række  

 principper, fastsat af Kontaktgruppen: Der er tale om en interimsaftale, der  

 gælder for 3 år.
Kosovo får demokratisk selvstyre gennem  

 lovgivende, udøvende og dømmende institutioner.
Alle etniske  

 gruppers rettigheder sikres.
Forbundsrepublikken Jugoslaviens territoriale  

 integritet bekræftes.
Aftalens militære dele skal  

 gennemføres af en NATO-ledet militærstyrke.
Desuden ventes den  

 internationale civile tilstedeværelse, der skal gennemføre  

 aftalens civile dele, at blive ledet af OSCE.
 Selve aftaleteksten er ikke offentlig.
 Spørgsmål nr. 33:
Vil ministeren bekræfte, at det foreliggende mandat  

 åbner mulighed for, at de landstyrker, som indsættes i Albanien,  

 på et senere tidspunkt kan indgå i en invasionsstyrke? Svar:
Styrken har til formål at lette en hurtig og sikker  

 levering af humanitær bistand samt at bistå med at skabe sikre  

 forhold for de albanske myndigheders og internationale civile og  

 humanitære organisationers arbejde i Albanien.
Der henvises i  

 øvrigt til besvarelsen af spørgsmål 16.
 Spørgsmål nr. 40:
Vil ministeren oplyse, hvorfor NATO-styrkens indsats i  

 Albanien primært koncentreres i den nordlige del af landet? Svar:
 Behovet for en sikker og hurtig levering af  

 humanitær bistand til flygtningene fra Kosovo er størst i det  

 nordlige Albanien, hvor hovedparten af flygtningene for  

 nærværende befinder sig.
 Spørgsmål nr. 43:
 Ministeren bedes bekræfte, om indsatsområdet  

 for styrken omfatter albansk land-, sø- og luftterritorium.
 Svar:
 Det fremgår af bemærkningerne til  

 beslutningsforslag nr. b 116, at indsatsområdet for styrken omfatter  

 albansk land-, sø- og luftterritorium.
 Spørgsmål nr. 44:
Vil ministeren give en udtømmende garanti for, at  

 den multinationale styrke ikke bevæger sig uden for Albaniens  

 grænser? Svar:
 I fortsættelse af besvarelse af  

 spørgsmål nr. 40 og 43 kan det anføres, at styrken  

 primært vil skulle indsættes i det nordlige Albanien, men det kan  

 ikke udelukkes, at der kan blive behov for en indsats andre steder,  

 eksempelvis i den sydlige del af landet mod grænsen til Makedonien, ved  

 havne eller ved flygtningelejre, f.eks. ved Tirana.
 Spørgsmål nr. 51:
Ad besvarelsen af spørgsmål 26 Kan ministeren bekræfte, at vedlagte dokument er  

 Rambouillet-aftalen? Svar:
 Det kan bekræftes, at vedlagte dokument er  

 Rambouillet-aftalen.
 Spørgsmål nr. 57:
Ad besvarelse af spørgsmål 33 Vil ministeren besvare spørgsmålet? Svar:
 Der henvises til besvarelsen af spørgsmål 33.  

 Folketinget bliver med det foreliggende beslutningsforslag alene anmodet om  

 at give samtykke til, at et dansk militært bidrag stilles til  

 rådighed for en NATO-ledet multinational styrke i Albanien med det  

 formål at lette en sikker og hurtig levering af humanitær bistand  

 til flygtningene fra Kosovo samt at bistå med at skabe sikre forhold  

 for de albanske myndigheders og internationale humanitære  

 organisationers arbejde hermed.
 Spørgsmål nr. 60:
Ad besvarelse af spørgsmål 44, jf. bilag  

 11 Vil ministeren bekræfte, at svaret på  

 spørgsmål 44 skal forstås på den måde, at  

 regeringen ikke vil give en garanti for, at den multinationale styrke ikke  

 bevæger sig uden for Albaniens grænser? Svar:
 Der henvises til besvarelsen af spørgsmål nr.  

 44.
