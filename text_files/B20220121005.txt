Bekendtgørelse om kompensation til virksomheders meromkostninger som konsekvens af Brexit I medfør af § 3, stk. 1, § 7, stk. 3, og § 23, stk. 3, i lov nr. 1518 af 18. december 2018 om erhvervsfremme, som ændret ved lov nr. 782 af 4. maj 2021, fastsættes efter bemyndigelse i henhold til § 1, stk. 1 og 2, i bekendtgørelse nr. 1808 af 28. december 2018 om henlæggelse af visse beføjelser efter lov om erhvervsfremme til Erhvervsstyrelsen og afskæring af administrativ rekurs af afgørelser truffet af Erhvervsstyrelsen, Danmarks Erhvervsfremmebestyrelse og bevillingsudvalg nedsat af Danmarks Erhvervsfremmebestyrelse, som ændret ved bekendtgørelse nr. 255 af 12. februar 2021:
Kapitel 1 Bekendtgørelsens anvendelsesområde § 1. Efter denne bekendtgørelse kan virksomheder søge om kompensation for dokumenterbare meromkostninger afholdt som en direkte konsekvens af Brexit.
 Stk. 2. Puljens ansøgningsfrister fastsættes af Erhvervsstyrelsen og meldes ud på Virk.dk.
 Stk. 3. Virksomheder i den finansielle sektor kan ikke søge kompensation efter denne bekendtgørelse.
 Stk. 4. Organer inden for den offentlige forvaltning kan ikke søge om kompensation efter denne bekendtgørelse.
 Stk. 5. Kompensationen ydes som de minimis-støtte i overensstemmelse med Europa-Kommissionens forordning (EU) nr. 1407/2013 af 18. december 2013 om anvendelse af artikel 107 og 108 i traktaten om Den Europæiske Unions funktionsmåde på de minimis-støtte (EUT L 352 af 24. december 2013, s. 1), som senest ændret ved Europa-Kommissionens forordning nr. 2020/972 af 2. juli 2020, Europa-Kommissionens forordning (EU) nr. 717/2014 af 27. juni 2014 om anvendelse af artikel 107 og 108 i traktaten om Den Europæiske Unions funktionsmåde på de minimis-støtte i fiskeri- og akvakultursektoren (EUT L 190 af 28. juni 2014, s. 45), som senest ændret ved Europa-Kommissionens forordning (EU) 2020/2008 af 8. december 2020, og Europa-Kommissionens forordning (EU) nr. 1408/2013 af 18. december 2013 om anvendelse af artikel 107 og 108 i traktaten om Den Europæiske Unions funktionsmåde på de minimis-støtte i landbrugssektoren (EUT L 352 af 24. december 2013, s. 9), som senest ændret ved Europa-Kommissionens forordning (EU) 2019/316 af 21. februar 2019 (EUT L 511 af 22. februar 2019, s. 1).
Kapitel 2 Definitioner § 2. I denne bekendtgørelse forstås ved:
 1) Virksomhed: En privatretlig juridisk person eller personligt ejet virksomhed, herunder foreninger, fonde og selvejende institutioner, som er registreret i Det Centrale Virksomhedsregister (CVR). Ved beregning af de i denne bekendtgørelse omhandlede statsstøttelofter under de minimis-forordningen skal alle enheder, som de jure eller de facto kontrolleres af én og samme enhed, betragtes som én virksomhed.
 2) Finansiel sektor: Virksomheder og filialer omfattet af lov om finansiel virksomhed m.v.
 3) Organer inden for den offentlige forvaltning: Statslige myndigheder og statsfinansierede selvejende institutioner, der er omfattet af § 2, stk. 1, nr. 1 og 2, i bekendtgørelse om statens regnskabsvæsen m.v., kommuner og regioner, kommunale og regionale organisationer og selskaber m.v., som er oprettet i henhold til lov om kommunernes styrelse, samt institutioner hvor statsligt, regionalt eller kommunalt tilskud til drift udgør halvdelen eller mere og forventes vedvarende at dække halvdelen eller mere af institutionens ordinære driftsudgifter.
 4) Meromkostninger: Dokumentérbare omkostninger, der er blevet nødvendiggjort af Det Forenede Kongerige Storbritannien og Nordirlands udtræden af den Europæiske Union og som er afholdt med henblik på, at virksomheden kan bevare sin markedsposition eller omstille sig til nye markeder.
Kapitel 3 Støtteberettigede omkostninger § 3. En virksomhed kan efter reglerne i denne bekendtgørelse opnå kompensation for delvis dækning af meromkostninger, virksomheden har afholdt som en direkte konsekvens af Brexit.
 Stk. 2. Der kan efter denne bekendtgørelse blandt andet ydes kompensation for følgende meromkostninger:
 1) Konsulentbistand med henblik på at omstille virksomhedens aktiviteter til nye regler, standarder og retningslinjer som følge af Brexit, med henblik på enten at bevare virksomhedens markedsposition eller omstille virksomheden til nye markeder.
 2) Interne timer med henblik på at omstille virksomhedens aktiviteter til nye regler og retningslinjer som følge af Brexit, med henblik på enten at bevare virksomhedens markedsposition eller omstille virksomheden til nye markeder.
 3) Afskrivningsværdi fra indkøbsdato, dog tidligst 01.01.2020 til og med ansøgningstidspunktet, på ny materiel og software, som er blevet nødvendiggjort af Brexit.
 4) Omkostninger til visum som følge af Brexit.
 5) Konkrete markedsundersøgelser, dog ikke markedsføringstiltag.
6) Deltagelse på faglige messer i form af omkostninger til deltagergebyr og messestande med henblik på omstilling til nye markeder.
Rejseomkostninger, bespisning mv. dækkes ikke indenfor 1. pkt.
 Stk. 3. Erhvervsstyrelsen fastsætter timesatser og loft over antallet af timer pr. medarbejder.
 § 4. Kompensation for meromkostningerne udgør 50 pct. af virksomhedens dokumenterbare meromkostninger, dog maksimalt 250.000 kr. og minimum 20.000 kr. pr. virksomhed.
 Stk. 2. Der ydes ikke kompensation for moms.
 § 5. Erhvervsstyrelsen kan fastsætte supplerende vilkår for tilsagn om støtte.
Kapitel 4 Betingelser for kompensation § 6. Virksomheder kan søge om kompensation efter denne bekendtgørelse under følgende betingelser:
 1) Virksomheden er registreret i det Centrale Virksomhedsregister (CVR) senest den 13. januar 2022.
 2) Virksomheden kan dokumentere at have afholdt kompensationsberettigede meromkostninger i form af fakturaer eller lignende.
 3) Meromkostningerne er afholdt i perioden den 1. januar 2020 og frem til og med ansøgningstidspunktet.
 4) Virksomheden ikke har modtaget ulovlig statsstøtte, som endnu ikke er tilbagebetalt.
 § 7. Der ydes ikke kompensation for omkostninger, som godtgøres virksomheden på anden vis, herunder ved forsikringsdækning, betaling fra anden virksomhed, andre offentlige refusioner, kompensation m.v., eller anden statslig kompensationsordning i anledning af udmøntningen af Brexittilpasningsreserven.
 Stk. 2. Retten til kompensation bortfalder, hvis kompensationen er i strid med EUROPA-PARLAMENTETS OG RÅDETS FORORDNING (EU) 2021/1755 af 6. oktober 2021 om oprettelse af brexittilpasningsreserven.
Kapitel 5 Ansøgning og dokumentation § 8. Puljen udmøntes over to ansøgningsrunder i henholdsvis år 2022 og 2023. Erhvervsstyrelsen fastsætter de præcise datoer.
Stk. 2. Ansøgningen skal udarbejdes i et særligt skema, der er tilgængeligt via virk.dk.
Skemaet vedlægges de foreskrevne bilag samt dokumentation, jf. § 6.
 Stk. 3. Der kan alene ansøges om kompensation for ét CVR-nr. til omkostninger efter §§ 3 og 4.
 Stk. 4. Erhvervsstyrelsen behandler ansøgningerne efter ansøgningsfristen, som Erhvervsstyrelsen fastsætter i henhold til stk. 1, med henblik på udbetaling af kompensation inden for puljens rammer.
 § 9. Virksomheden skal på forlangende i ansøgningsblanketten, jf. § 6, eller på forespørgsel fra Erhvervsstyrelsen indsende følgende:
 1) Dokumentation for at virksomheden har afholdt meromkostninger i form af fakturaer eller lignende.
 2) Et udfyldt skema for egne løntimer, hvis virksomheden ønsker at søge om kompensation af interne timer.
 3) Redegørelse for, at meromkostningerne er afholdt som en direkte konsekvens af Brexit, jf. § 2, stk. 1, pkt. 4.
 § 10. Virksomheden skal indsende en erklæring om al øvrig de minimis-støtte, som virksomheden har modtaget i indeværende og de to foregående regnskabsår i medfør af Europa-Kommissionens forordning (EU) nr. 1407/2013 eller øvrige de minimis-forordninger.
Stk. 2. Virksomhedens ledelse skal under strafansvar, jf. § 14, på tro og love erklære, at de afgivne oplysninger efter stk. 1 er korrekte.
Erklæringen kan tilgås via den digitale løsning på virk.dk.
 Stk. 3. Virksomheden har pligt til at give Erhvervsstyrelsen meddelelse om forhold, der kan medføre kompensationens bortfald.
 § 11. Erhvervsstyrelsen kan til brug for behandlingen af ansøgninger indhente oplysninger fra andre offentlige myndigheder samt relevante offentlige registre m.v., jf. lov om Erhvervsstyrelsens behandling af data.
 Stk. 2. Erhvervsstyrelsen kan af virksomheden og dens ledelse forlange de oplysninger, som er nødvendige for at dokumentere, at kravene i denne bekendtgørelse er overholdt.
 Stk. 3. Erhvervsstyrelsen kan udtage ansøgninger af særlig karakter, herunder hvor der vurderes at være en særlig risiko for, at ansøger ikke er berettiget til den ansøgte kompensation, eksempelvis ved atypiske forhold omkring ansøgningsgrundlaget, til udvidet sagsbehandling.
 Stk. 4. Erhvervsstyrelsen kan pålægge enhver, der i medfør af stk. 2, udtages til udvidet sagsbehandling at udlevere supplerende oplysninger og dokumentation til brug for afgørelsen.
 Stk. 5. Erhvervsstyrelsen fastsætter i forbindelse med indhentelse af oplysninger efter stk. 2 og stk. 4, en frist for indsendelse af oplysningerne.
 Stk. 6. Der kan alene udbetales kompensation, når sagen er dokumenteret i fornødent omfang og inden for den af Erhvervsstyrelsen fastsatte frist, jf. stk. 5.
Kapitel 6 Udbetaling af kompensation § 12. Efter udløb af ansøgningsperioderne, jf. § 6, stk. 1, behandler Erhvervsstyrelsen alle ansøgninger efter kompensationsbetingelserne i denne bekendtgørelse med henblik på udbetaling af de to puljers samlede midler.
 Stk. 2. Overstiger summen af de kompensationsberettigede ansøgninger puljens størrelse, vil kompensationen blive nedjusteret forholdsmæssigt med de ansøgte beløb, så den samlede udbetaling svarer til puljens størrelse.
 Stk. 3. Udbetaling af kompensation vil ske direkte til virksomheden, når virksomhedens fremsendte dokumentation, jf. §§ 6-10, er godkendt af Erhvervsstyrelsen, og når summen af de kompensationsberettigede ansøgninger er klarlagt og eventuelt er reduceret, jf. stk. 2. Udbetaling af kompensation sker direkte til virksomhedens NemKonto.
 Stk. 4. Hvis puljerne tilføres yderligere midler som følge af tilbagebetaling, vil midlerne ikke på et senere tidspunkt blive udbetalt.
Stk. 5. Retten til kompensation bortfalder, 1) hvis virksomheden har afgivet urigtige eller vildledende oplysninger, eller har fortiet oplysninger af betydning for sagens afgørelse.
I de nævnte tilfælde, træffer Erhvervsstyrelsen afgørelse om tilbagebetaling af uretmæssigt udbetalt kompensation, 2) kompensationen er i strid med EUROPA-PARLAMENTETS OG RÅDETS FORORDNING (EU) 2021/1755 af 6. oktober 2021 om oprettelse af brexittilpasningsreserven, eller 3) kompensationen er i strid med Europa-Kommissionens forordning (EU) nr. 1407/2013 af 18. december 2013 om anvendelse af artikel 107 og 108 i traktaten om Den Europæiske Unions funktionsmåde på de minimis-støtte (EUT L 352 af 24. december 2013, s. 1), som senest ændret ved Europa-Kommissionens forordning nr. 2020/972 af 2. juli 2020, Europa-Kommissionens forordning (EU) nr. 717/2014 af 27. juni 2014 om anvendelse af artikel 107 og 108 i traktaten om Den Europæiske Unions funktionsmåde på de minimis-støtte i fiskeri- og akvakultursektoren (EUT L 190 af 28. juni 2014, s. 45), som senest ændret ved Europa-Kommissionens forordning (EU) 2020/2008 af 8. december 2020, og Europa-Kommissionens forordning (EU) nr. 1408/2013 af 18. december 2013 om anvendelse af artikel 107 og 108 i traktaten om Den Europæiske Unions funktionsmåde på de minimis-støtte i landbrugssektoren (EUT L 352 af 24. december 2013, s. 9), som senest ændret ved Europa-Kommissionens forordning (EU) 2019/316 af 21. februar 2019 (EUT L 511 af 22. februar 2019, s. 1).
Kapitel 7 Klage, straf og ikrafttræden Klageadgang § 13. Erhvervsstyrelsens afgørelser i henhold til denne bekendtgørelse kan påklages til Erhvervsstyrelsens forvaltningsmyndighed af Brexitreserven.
Stk. 2. Klager efter stk. 1 skal indgives skriftligt inden fire uger efter, at afgørelsen er meddelt den pågældende.
Klagefristen løber fra dagen efter, afgørelsen er kommet frem til adressaten, jf. stk. 3. Hvis klagefristen er en lørdag, søndag eller helligdag, udløber klagefristen den førstkommende hverdag.
Stk. 3. Erhvervsstyrelsens forvaltningsmyndighed af Brexitreserven kan bestemme, at klagen skal indgives via e-mail eller anden digital løsning.
En digital meddelelse anses for at være kommet frem, når den er tilgængelig for adressaten for meddelelsen.
Stk. 4. Erhvervsstyrelsens forvaltningsmyndighed af Brexitreserven kan fastsætte vilkår for, hvortil klagen skal sendes.
Der kan også fastsættes en vejledende sagsbehandlingstid.
Straf § 14. Medmindre højere straf er forskyldt efter anden lovgivning, straffes med bøde den, der i forbindelse med en ansøgning og bevilling heraf, herunder om medfinansiering og kompensation m.v., afgiver urigtige eller vildledende oplysninger eller fortier oplysninger af betydning for en sags afgørelse.
 Stk. 2. Der kan pålægges selskaber m.v. (juridiske personer), strafansvar efter reglerne i straffelovens 5. kapitel.
Ikrafttræden § 15. Bekendtgørelsen træder i kraft den 1. september 2022.
