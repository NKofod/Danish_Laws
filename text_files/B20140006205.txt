Bekendtgørelse om ændring af bekendtgørelse om tilskud til fastholdelse og pleje af vådområder § 1 I bekendtgørelse nr. 605 af 14. juni 2007 om tilskud til fastholdelse og pleje af vådområder, som ændret ved bekendtgørelse nr. 171 af 10. marts 2008, bekendtgørelse nr. 889 af 5. september 2008, bekendtgørelse nr. 84 af 4. februar 2009, bekendtgørelse nr. 93 af 27. januar 2012, bekendtgørelse nr. 91 af 29. januar 2013 og bekendtgørelse nr. 1041 af 26. august 2013, foretages følgende ændringer:
 1. I § 1 indsættes som stk. 6 og 7:
 »Stk. 6. Ved revisionsklausul forstås i denne bekendtgørelse revisionsklausul, som omhandlet i artikel 46 i Kommissionens forordning (EF) nr. 1974/2006 af 15. december 2006 om gennemførelsesbestemmelser til Rådets forordning (EF) nr. 1698/2005 om støtte til udvikling af landdistrikterne fra Den Europæiske Landbrugsfond for Udvikling af Landdistrikterne (ELFUL).
Stk. 7. Ved fristen for ansøgning om enkeltbetaling forstås i denne bekendtgørelse den frist, der er anført i bestemmelserne i NaturErhvervstyrelsens bekendtgørelse om elektronisk Fællesskema og markkort eller senere bestemmelser, der måtte afløse de nævnte bestemmelser.« 2. § 4, stk. 2, 4. pkt. og 5. pkt., affattes således:
»Der skal anvendes et markkort, der sikrer en nøjagtighed, som mindst svarer til kartografi i størrelsesordenen 1:10.000. Målforholdet og de markblokke og markbloknumre, der fremgår af Fødevareministeriets markblokregister ved indgivelse af ansøgningen, skal fremgå af markkortet.« 3. Efter § 4 a indsættes før overskriften før § 5:
»§ 4 b.
Uanset § 4 kan der fra den 1. januar 2015 ikke indgives ansøgning om tilsagn om tilskud.« 4. I § 9 indsættes som stk. 2:
»Stk. 2. For ansøgninger om tilsagn om tilskud, der indgives fra den 1. februar 2014, er tilsagn om tilskud til fastholdelse for et areal endvidere betinget af, at arealet ikke er omfattet af § 21 b, stk. 1, i lov om miljøbeskyttelse ved tilsagnsperiodens begyndelse.« 5. § 20 affattes således:
 »§ 20. For tilsagnsarealer, der er omfattet af forpligtelse til afgræsning, gælder følgende betingelser for tilsagnsår, der begynder den 1. september 2012 eller tidligere:
 1) Arealerne skal hvert tilsagnsår fra den 1. juni og til og med den 31. august være omfattet af en drift med afgræsning, således at arealerne i deres helhed den 31. august hvert tilsagnsår har været omfattet af afgræsning og fremstår som afgræssede med tæt og lavt plantedække.
 2) I perioden fra den 21. juni og til og med den 31. august må slåning af plantedækket kun ske i form af slæt, der gennemføres som en naturlig del af driften med afgræsning, og i form af afpudsning, der gennemføres efter afgræsning.
Stk. 2. NaturErhvervstyrelsen kan for et tilsagnsår ad gangen i særlige tilfælde dispensere fra betingelserne i stk. 1, nr. 1, hvis forholdene på arealet taler herfor.« 6. Efter § 20 indsættes:
»§ 20 a.
For tilsagnsarealer, der er omfattet af forpligtelse til afgræsning, gælder følgende betingelser for tilsagnsår, der begynder den 1. september 2013 eller senere:
 1) Arealerne skal hvert tilsagnsår fra den 1. juni til og med den 31. august være omfattet af en drift med afgræsning, således at arealerne i deres helhed den 31. august hvert tilsagnsår har været omfattet af afgræsning og fremstår som afgræssede.
2) Tilsagnshaver skal hvert tilsagnsår i Fællesskemaet, der anvendes til anmodning om udbetaling af tilskud for det pågældende tilsagnsår, oplyse, om betingelsen i litra a eller b skal være gældende for tilsagnsåret.
Oplysningen skal gives for hver enkelt mark, der er omfattet af forpligtelse til afgræsning.
Tilsagnshaver skal opfylde den for marken og tilsagnsåret gældende betingelse efter litra a eller b:
 a) Marken skal den 31. august i tilsagnsåret fremstå med tæt og lavt plantedække.
b) På ethvert tidspunkt i perioden fra 1. juni til og med 31. august i tilsagnsåret skal der på marken være et antal dyr, der mindst svarer til 1,5 storkreatur pr. ha, jf. omregningstabellen i stk. 4. NaturErhvervstyrelsen kan fastsætte et mindre antal storkreaturer pr. ha, som gældende for marken.
Fastsættelse af et mindre antal storkreaturer pr. ha er betinget af, at NaturErhvervstyrelsen har modtaget en ansøgning herom senest den dag, hvor fristen for ansøgning om enkeltbetaling udløber i det kalenderår, hvor det pågældende tilsagnsår udløber, og at ændringen efter NaturErhvervstyrelsens vurdering er til fordel for naturen. Ændringen har virkning for det pågældende tilsagnsår og efterfølgende tilsagnsår, hvor marken er omfattet af nærværende litra b.
I perioden fra 1. juni til og med 31. august i tilsagnsåret må en indhegning, som omfatter marken, kun omfatte marker, som drives af tilsagnshaver, og som er omfattet af nærværende litra b eller tilsvarende bestemmelser i en af NaturErhvervstyrelsens bekendtgørelser om tilskud til pleje af græs- og naturarealer.
 3) I perioden fra den 21. juni til og med den 31. august må slåning af plantedækket kun ske i form af slæt, der gennemføres som en naturlig del af driften med afgræsning, og i form af afpudsning, der gennemføres efter afgræsning.
 Stk. 2. NaturErhvervstyrelsen kan for et tilsagnsår ad gangen i særlige tilfælde dispensere fra betingelserne i stk. 1, nr. 1 og 2, hvis forholdene på arealet taler herfor.
 Stk. 3. NaturErhvervstyrelsen kan i særlige tilfælde dispensere fra den i stk. 1, nr. 2, litra b, anførte frist for ansøgning om fastsættelse af et mindre antal storkreaturer pr. ha.
 Stk. 4. Heste og drøvtyggere omregnes til storkreaturer på følgende måde:
 1) Tyre, køer og andet kvæg over to år, heste over seks måneder: 1,0 storkreatur.
 2) Kvæg fra seks måneder til to år: 0,6 storkreatur.
 3) Får og geder over et år og hjorte over ni måneder: 0,15 storkreatur.
4) For andre drøvtyggere kan NaturErhvervstyrelsen fastsætte en omregning til storkreaturer.« 7. I § 28, stk. 2, indsættes efter »§ 20, stk. 2,«: »§ 20 a, stk. 2,«.
 8. I § 29 b, stk. 4, indsættes efter »§ 20, stk. 1,«: »§ 20 a, stk. 1,«.
 9. Efter § 34 indsættes:
»§ 34 a.
Tilsagn om tilskud bortfalder for arealer, der inden for det pågældende tilsagnsår er omfattet af § 21 b, stk. 1, i lov om miljøbeskyttelse.
Tilsagnet bortfalder med virkning fra begyndelsen af det pågældende tilsagnsår, hvis bortfald af tilsagnet er en følge af revisionsklausul.
§ 34 b.
Hvis et tilsagn omfatter et tilsagnsareal, der bliver omfattet af § 34 a, kan der indgives erklæring om, at bortfald af tilsagn om tilskud i medfør af § 34 a ikke accepteres, hvis bortfald af tilsagnet er en følge af revisionsklausul.
 Stk. 2. Der gælder følgende bestemmelser for erklæringen:
 1) Erklæringen kan kun omfatte tilsagn, hvor et tilsagnsareal bliver omfattet af § 34 a for det tilsagnsår, som erklæringen vedrører.
 2) Erklæringen skal omfatte alle de tilsagnsarealer, der er omfattet af det eller de tilsagn, som erklæringen vedrører.
Stk. 3. Erklæringen kan tidligst indgives ved begyndelsen af det tilsagnsår, som erklæringen vedrører, og skal være modtaget i NaturErhvervstyrelsen senest den dag, hvor fristen for ansøgning om enkeltbetaling udløber i det kalenderår, hvor tilsagnsåret, som erklæringen vedrører, udløber.
Erklæringen skal indgives af den, der ved indgivelse af erklæringen som ejer eller forpagter driver de tilsagnsarealer, der er omfattet af erklæringen, og som er registreret i NaturErhvervstyrelsen som tilsagnshaver eller i tilfælde af producentskifte vil indtræde i tilsagnet, jf. § 25.
Stk. 4. Erklæringen skal indgives til NaturErhvervstyrelsen på et særligt skema, der fås via NaturErhvervstyrelsens hjemmeside eller ved henvendelse til NaturErhvervstyrelsen.
Erklæringen skal indeholde de oplysninger, der forlanges til brug for sagsbehandlingen, herunder indtegning på et markkort.
Der skal anvendes et markkort, der sikrer en nøjagtighed, som mindst svarer til kartografi i størrelsesordenen 1:10.000. Målforholdet og de markblokke og markbloknumre, der fremgår af Fødevareministeriets markblokregister ved indgivelse af erklæringen, skal fremgå af markkortet.
 Stk. 5. Ved rettidig modtagelse af erklæringen bortfalder det eller de tilsagn, der er omfattet af erklæringen, hvis erklæringen er i overensstemmelse med stk. 1 og 2. Det eller de tilsagn, der er omfattet af erklæringen, bortfalder med virkning fra begyndelsen af det tilsagnsår, som erklæringen vedrører.
Stk. 6. NaturErhvervstyrelsen kan i særlige tilfælde dispensere fra den i stk. 3 anførte frist for indgivelse af erklæringen.« § 2 Bekendtgørelsen træder i kraft den 1. februar 2014.
