Bekendtgørelse  

 af  

 aftale af 23. maj 2000 om samarbejde på  

 miljøbeskyttelsesområdet med Rumænien Den 23. maj 2000 undertegnedes i Cotroceni (Bukarest) en aftale om  

 samarbejde på miljøbeskyttelsesområdet mellem Danmark og  

 Rumænien.
Den danske og engelske version af aftalen har følgende  

 ordlyd:
AFTALE  

 mellem  

 Kongeriget Danmarks  

 Miljø- og Energiministerium  

 og  

 Ministeriet for Vand, Skov og Miljøbeskyttelse i Rumænien  

 om  

 samarbejde på miljøbeskyttelsesområdet Kongeriget Danmarks Miljø- og Energiministerium  

 og  

 Ministeriet for Vand, Skov og Miljøbeskyttelse i Rumænien, herefter benævnt »de to parter«, som har besluttet at udvikle og fremme samarbejdet på  

 miljøbeskyttelsesområdet, som erkender vigtigheden af at beskytte miljøet, som er overbevist om, at tæt samarbejde på  

 miljøbeskyttelsesområdet og en fælles indsats for at  

 reducere grænseoverskridende forurening er ensbetydende med et  

 væsentligt bidrag til udviklingen af forholdet mellem de to lande, som ønsker at udvide deres fælles forbindelser yderligere i  

 overensstemmelse med international ret, specielt De Forenede Nationers Pagt,  

 med Slutakten for Konferencen om Sikkerhed og Samarbejde i Europa i  

 Helsingfors og senere dokumenter, er blevet enige om følgende:
Artikel 1 Parterne udvikler og fremmer samarbejdet om særlige projekter  

 vedrørende overførsel af viden og teknologi på  

 miljøbeskyttelsesområdet med henblik på at reducere  

 grænseoverskridende forurening.
 Samarbejdet baseres på direkte bilateralt samarbejde mellem de  

 involverede myndigheder og andre interesserede parter, herunder virksomheder,  

 institutioner og private organisationer.
 Indsatsen koncentreres hovedsagelig om analyse af de skadelige  

 påvirkninger af miljøet, fælles udvikling og  

 implementering af forslag til forbedring af miljøets tilstand, samt  

 løsning af spørgsmål om beskyttelse og bæredygtig  

 udnyttelse af naturressourcer.
Artikel 2 Samarbejdet omfatter især:
beskyttelse mod forurening af luft, jord og skove, luftforurening fra energiproduktion og industri, vandressourceforvaltning og beskyttelse af grundvandet, kontrol med og bekæmpelse af havforurening, affaldsstyring, naturbevarelse, træning, uddannelse og forskning på  

 miljøområdet, retlige, institutionelle og økonomiske aspekter ved  

 miljøstyring.
 Kvalificerede projekter, der ikke er medtaget i listen ovenfor, kan  

 også komme i betragtning.
 Projekter, der sigter på at forebygge miljøskader eller  

 afhjælpe allerede eksisterende miljøproblemer, er omfattet af  

 denne aftale.
 På forureningsbekæmpelsesområdet lægges der  

 særlig vægt på at støtte indførelsen og  

 anvendelsen af ny/renere teknologi.
Artikel 3 Parterne støtter og fremmer samarbejdet på  

 miljøbeskyttelsesområdet mellem danske og rumænske  

 institutioner, organisationer og virksomheder.
 Inden for rammerne af denne aftale kan der etableres fælles  

 programmer og/eller projekter på miljøbeskyttelsesområdet  

 mellem danske og rumænske virksomheder, institutioner og  

 organisationer.
 Udstyr, materialer og andre aktiver ydet af den danske part til  

 implementering af projekter og programmer inden for rammerne af denne aftale  

 er fritaget for importrelaterede skatter og afgifter.
 Indkomst optjent af udenlandske personer, der udfører  

 rådgivningsarbejde i Rumænien inden for rammerne af de  

 finansielle tilskudsaftaler, betragtes ikke som skattepligtig indkomst i  

 henhold til lovgivning om skat på indkomst til personer.
 Ministeriet for Vand, Skov og Miljøbeskyttelse i Rumænien  

 underretter det danske Miljø- og Energiministerium om eventuelle  

 ændringer i lovgivningen vedrørende skat på indkomst til  

 personer, der måtte have indflydelse på denne aftales  

 bestemmelser.
Artikel 4 Rigsrevisionen i Danmark har på baggrund af relevant dokumentation i  

 Danmark og Rumænien ret til at revidere og efterse anvendelsen af  

 danske finansielle midler.
Artikel 5 Med henblik på at sikre effektiv implementering af denne aftales  

 bestemmelser, nedsætter parterne en permanent dansk-rumænsk  

 arbejdsgruppe.
 Inden for tre måneder fra denne aftales ikrafttræden enes  

 parterne om at udpege en formand og en sekretær for arbejdsgruppen.
 Arbejdsgruppen fungerer også som forum for fælles diskussioner  

 om miljøspørgsmål, der ikke relaterer til specifikke  

 projekter.
 Arbejdsgruppens møder om fælles anliggender og bekymringer  

 afholdes i Danmark eller Rumænien alt efter omstændighederne.
Artikel 6 Regelmæssige møder i arbejdsgruppen afholdes efter  

 forudgående aftale mellem parterne.
Udgifter til rejser i forbindelse med eksperters deltagelse i  

 arbejdsgruppens møder afholdes af den sendende part, medmindre andet  

 aftales.
Udgifter til ophold og transport i værtslandet afholdes af  

 værtslandet.
Artikel 7 Kompetente organer for implementeringen af denne aftale er: det danske  

 Miljø- og Energiministerium i København og det rumænske  

 Ministerium for Vand, Skov og Miljøbeskyttelse i Bukarest.
Artikel 8 Denne aftale træder i kraft på datoen for modtagelse af den  

 sidste note, hvormed parterne på diplomatisk vis orienterer hinanden  

 om, at de har effektueret de retlige betingelser for aftalens  

 ikrafttræden.
 Aftalen kan modificeres eller ændres ved gensidig skriftlig aftale  

 mellem parterne. Ændringer træder i kraft i henhold til  

 bestemmelserne i første afsnit.
 Denne aftale underskrives for en periode på fem år og  

 forlænges automatisk med efterfølgende perioder på fem  

 år, medmindre en af parterne senest tre måneder før  

 udløbet af den respektive periode skriftligt meddeler den anden part,  

 at man agter at opsige aftalen.
Underskrevet i Cotroceni den 23. maj 2000 i to eksemplarer, hver på  

 henholdsvis dansk, rumænsk og engelsk, idet alle tre tekster har samme  

 gyldighed.
I tilfælde af divergens i fortolkningen er den engelske  

 tekst gældende.
For  

 Kongeriget Danmarks  

 Miljø- og Energiministerium Niels HELVEG PETERSEN Udenrigsminister For  

 Ministeriet for Vand, Skov  

 og Miljøbeskyttelse i Rumænien Romica TOMESCU Minister Overenskomsten trådte i medfør af artikel 8 i kraft den 27.  

 november 2000.
