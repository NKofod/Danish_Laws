Nr BTL 202 Betænkning over Forslag til lov om de erhvervsgymnasiale uddannelser til  

 højere handelseksamen og højere teknisk eksamen   

 Nr L 202 1989-90, 1. samling Afgivet af Uddannelsesudvalget Afgivet: 19900509 Udvalget har behandlet lovforslaget i en række møder og har herunder stillet spørgsmål til undervisnings- og forskningsministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Akademisk Centralorganisation, De Samvirkende Invalideorganisationer, Landssammenslutningen af Handelsskoleelever, Lærergruppe ved HTX Aarhus Tekniske Skole og Odense Tekniske Skole.
 Der er af nogle mindretal stillet ændringsforslag, hvorom henvises til de  

 ledsagende bemærkninger.
 Herefter indstiller et mindretal (Det Konservative Folkepartis,  

 Venstres, Det Radikale Venstres og Kristelig Folkepartis medlemmer af  

 udvalget) lovforslaget til vedtagelse uændret.
 Et andet mindretal (Socialdemokratiets og Centrum-Demokraternes  

 medlemmer af udvalget) indstiller lovforslaget til vedtagelse med de  

 under nr. 4 og 5 stillede ændringsforslag.
Et flertal inden for mindretallet (Socialdemokratiets medlemmer af  

 udvalget) ønsker erhvervsuddannelserne styrket og finder det væsentligt, at  

 revisionen af de grundlæggende erhvervsuddannelser fra marts 1989 følges op  

 af en revision af de erhvervsgymnasiale uddannelser.
Disse uddannelser bør  

 for de unge være lige så attraktive uddannelsestilbud som de øvrige  

 gymnasiale ungdomsuddannelser og bør for erhvervslivet være grundlaget for  

 tilgang af en kvalificeret arbejdskraft med en både teoretisk og praktisk  

 baggrund på højt niveau.
 En bevidst og målrettet styrkelse af erhvervsuddannelserne er en  

 forudsætning for, at dansk erhvervsliv kan klare sig i den skærpede  

 internationale konkurrence, der bl.a. følger af EF's indre marked og  

 opbruddet i Østeuropa.
Desværre har regeringen valgt i særlig grad at lade sin nedskæringspolitik  

 ramme erhvervsuddannelserne.
Såfremt 1989-bevillingerne til handelsskoler og  

 tekniske skoler var blevet fremført til 1990, reguleret med finanslovens  

 almindelige løn- og prisudvikling, ville den samlede finanslovsbevilling have  

 været på 4.334 mio. kr. i 1990. Imidlertid gennemførte regeringen en række  

 nedskæringer i bevillingerne, nemlig:
eller en reduktion fra 1989 til 1990 på 8,9 pct.
Hertil kommer, at  

 regeringen valgte først at meddele skolerne denne reduktion den 22. december  

 1989 med besked om, at den skulle have virkning fra den 1. januar 1990. Denne  

 betydelige reduktion af bevillingerne og det uanstændigt korte varsel,  

 hvormed den blev meddelt, undergraver i betydeligt omfang mulighederne for at  

 sikre det danske samfund de fordele, der ellers er tilsigtet med reformen af  

 erhvervsuddannelserne.
Lovforslaget åbner mulighed for, at der i et vist omfang kan indføres  

 brugerbetaling for eleverne for så vidt angår undervisningsmidler og  

 fotokopier til undervisningsbrug.
Socialdemokratiet har i forbindelse med det  

 generelle lovforslag herom (L 141) taget stærkt afstand fra denne  

 bestemmelse.
Argumentationen skal derfor ikke gentages her, men partiets  

 afstandtagen fra bestemmelsen er uændret.
Med lovforslaget understreges, at de erhvervsgymnasiale uddannelser er  

 rene skoleuddannelser og den tidligere erhvervskompetence, der oparbejdes  

 gennem HHX (og som gav arbejdsløse HHX'ere adgang til dagpenge på  

 dimittendsats) er fjernet.
Den årlige besparelse herved anslås af  

 Undervisnings- og Forskningsministeriet til 90 mio. kr.
Socialdemokratiet er  

 modstander af denne ændring og mener, at erhvervskompetencen i stedet bør  

 udvides til også at omfatte HTX.
Inden for en overskuelig årrække vil der  

 opstå mangel på unge uddannelsessøgende.
Derfor vil der være behov for, at  

 HTX'ere og HHX'ere har en formel erhvervskompetence, der giver dem mulighed  

 for at komme ud på arbejdsmarkedet så hurtigt som muligt.
 Med erhvervsuddannelsesloven tilstræbtes en reel ligestilling mellem de to  

 adgangsveje (skoleadgangsvejen og praktikadgangsvejen). Socialdemokratiet  

 tillægger det afgørende betydning, at denne ligestilling også sikres i den  

 daglige administration, og at sammenhængen med erhvervsuddannelserne  

 fastholdes ved, at adgangsvejene til en erhvervsgymnasial uddannelse er  

 gennem 2. og eventuelt tillige 1. skoleperiode i erhvervsuddannelserne, som  

 det f.eks. gælder inden for handels- og kontorområdet.
Socialdemokratiet tillægger det endvidere afgørende betydning, at der med  

 de erhvervsgymnasiale uddannelser sikres såvel adgang til videregående  

 uddannelse som indsigt i en række almene fag, herunder samfundsmæssige  

 forhold.
Man har noteret sig ministerens tilsagn om, at  

 uddannelsesbekendtgørelserne (indeholdende bl.a. uddannelsernes fagrække og  

 timetal) for de to nye gymnasiale uddannelser, HTX og HHX, vil blive tilsendt  

 Folketingets Uddannelsesudvalg, når de nødvendige procedurer med indhentning  

 af indstillinger er gennemført, og inden bekendtgørelserne udsendes.
 Et tredje mindretal (Socialistisk Folkepartis medlemmer af  

 udvalget) indstiller lovforslaget til vedtagelse med de stillede  

 ændringsforslag.
Mindretallet er af den opfattelse, at de gymnasiale ungdomsuddannelser,  

 der indeholder 2 såkaldte højniveaufag, skal være 3-årige.
Gymnasiet er  

 3-årigt.
HHX er 3-årig.
HTX er derimod ifølge lovforslaget kun 21/2-årig.
Det  

 betyder, at HTX-uddannelsen vil få mere end svært ved at leve op til  

 formålsbestemmelsen i § 1, stk. 2, hvori det hedder: »Uddannelserne  

 tilrettelægges således, at de giver egnede unge en erhvervsgymnasial  

 uddannelse, der giver grundlag for videregående uddannelse, og som bidrager  

 til de unges personlige udvikling og til deres forståelse af samfundet og  

 dets udvikling med særlig vægt på erhvervslivets forhold.« Risikoen ved  

 en 21/2-årig HTX-uddannelse er, at den bliver meget »teknisk«  

 orienteret og i for ringe omfang kommer til at bidrage til de unges  

 »forståelse af samfundet«.
Dette er baggrunden for, at SF har  

 stillet ændringsforslag nr. 1-3, hvorefter HTX-uddannelsen i lighed med HHX  

 og gymnasiet bliver 3-årigt.
Mindretallet vil samtidig understrege vigtigheden af, at  

 erhvervsuddannelsesområdet får tilført tilstrækkelig med økonomiske  

 ressourcer.
Erhvervsuddannelsesområdet har de senere år oplevet betydelige  

 nedskæringer, hvilket gør det næsten umuligt at gennemføre en forsvarlig  

 undervisning.
Det gør i denne forbindelse kun ondt værre, at disse  

 nedskæringer ofte sker med meget kort varsel, hvilket gør planlægning meget  

 vanskelig.
Ikke mindst i en situation, hvor reformer skal realiseres, er det  

 vigtigt, at der er tilstrækkelig med ressourcer, og at der er mulighed for at  

 planlægge.
Det gælder både for den almindelige erhvervsuddannelsesreform og  

 dette lovforslag.
Mindretallet vender sig også imod forslaget om, at undervisningen ikke  

 under alle omstændigheder er vederlagsfri.
Derfor har SF stillet  

 ændringsforslag nr. 4.
Mindretallet er endelig af den opfattelse, at det 1-årige kursus til  

 højere handelseksamen skal bevares uændret.
Det er naturligvis ikke det mest  

 hensigtsmæssige, at unge, der ønsker en HHX-eksamen, først tager  

 studentereksamen.
Men når unge med studentereksamen efterfølgende ønsker en  

 HHX-eksamen, er det hensigtsmæssigt, at det kan ske på 1 år.
Derfor er SF  

 medforslagsstiller til ændringsforslag nr. 5.
Et fjerde mindretal (Fremskridtspartiets medlem af udvalget)  

 indstiller lovforslaget til vedtagelse.
Mindretallet kan ikke tiltræde  

 de under nr. 1-4 stillede ændringsforslag og vil redegøre for sin stilling  

 til det under nr. 5 stillede ændringsforslag ved 2. behandling.
Ændringsforslag Af et mindretal (SF):
Til § 4 1) Paragraffen affattes således:
 »§ 4. Uddannelserne tilrettelægges som skoleundervisning  

 opdelt i 2 dele.
Stk. 2. 1. del kan efter regler fastsat af undervisnings- og  

 forskningsministeren erstattes af den indledende del af en  

 erhvervsuddannelse.« Til § 5 2) Paragraffen affattes således:
 »§ 5. Adgang til uddannelsernes 1. del har elever, der har  

 afsluttet 9. klassetrin i grundskolen, og som efter den hidtidige skoles  

 opfattelse forventes at kunne følge undervisningen i en gymnasial uddannelse  

 på tilfredsstillende måde og fuldføre undervisningen på normal tid.
 Stk. 2. Undervisnings- og forskningsministeren fastsætter regler  

 om optagelse af elever i 1. del, herunder om krav til forudgående  

 undervisning og prøver samt om, i hvilke tilfælde en elev, der ikke opfylder  

 betingelserne i stk. 1, skal kunne optages i 1. del.
Til § 6 3) I stk. 1 udgår »2. skoleperiode«, og i stedet  

 indsættes: »1. del«.
Til § 15 Af et mindretal (SF), tiltrådt af et mindretal (S og CD):
 4) Paragraffen affattes således:
 »§ 15. Undervisningen er vederlagsfri.
Stk. 2. De undervisningsmidler, der er nødvendige for  

 undervisningen, skal af skolen stilles til rådighed for eleverne uden  

 betaling.« Af et mindretal (CD og SF), tiltrådt af et mindretal (S):
Til § 25 5) Stk. 5 affattes således:
»Stk. 5. Det 1-årige kursus til højere handelseksamen  

 gennemføres efter de hidtil gældende regler.« Bemærkninger Til nr. 1-3 Uddannelsernes hovedstruktur er en opdeling i 2 dele, der muliggør skift  

 til og fra en erhvervsuddannelse.
Ved skift til en erhvervsgymnasial  

 uddannelse skal hidtidige forløb godkendes, jf. § 4, stk. 2, fordi optagelsen  

 i 2. del ud over egnetheden forudsætter en konkret viden i almene fag.
Eleven  

 kan i et vist omfang supplere sig på dette område ved valgfagene i 2. del.
 Ændringsforslagene indebærer, at HTX på linie med HHX og gymnasiet bliver  

 3-årig.
Til nr. 4 Ændringsforslaget indebærer, at brugerbetaling bortfalder.
Til nr. 5 Studenter bør fortsat have mulighed for at få dispensation fra det 2-årige  

 forløb, således at de ikke uddannelsesmæssigt stilles ringere, end deres  

 eksamen berettiger dem til.
