Nr LSF 15 Forslag til Lov om ophævelse af lov om oprettelse af »Danske  

 Søfarendes Mindefond af 1945« Fremsat af industriministeren (Nils Wilhjelm) den 4. oktober 1989 Vedtaget ved tredjebehandling den 14. december 1989 Lov nr. 816 af 19/12/1989 Lov nr. 480 af 1. oktober 1945 om oprettelse af »Danske Søfarendes Mindefond af 1945« ophæves.
Oprindeligt fremsat forslag Lov nr. 480 af 1. oktober 1945 om oprettelsen af »Danske Søfarendes Mindefond af 1945« ophæves.
Bemærkninger til lovforslaget Forslaget er en konsekvens af den af Folketinget den 26. maj 1989 vedtagne  

 beslutning, der pålægger regeringen at fremsætte et lovforslag, der ophæver  

 lov nr. 480 af 1. oktober 1945 om oprettelse af »Danske Søfarendes  

 Mindefond af 1945«.
I bemærkninger til lovforslaget om oprettelse af »Danske Søfarendes  

 Mindefond af 1945« er der anført, at fonden skal være et varigt minde om  

 den danske sømandsstands indsats under krigen.
Det er således forudsat, at  

 fondens kapital ikke kan angribes, og at alene renterne af kapitalen kan  

 anvendes til økonomisk støtte til de i henhold til loven berettigede  

 personer.
 Forinden loven er ophævet, vil det derfor ikke være muligt at gennemføre  

 de ændringer i fondens fundats, som vil gøre det muligt at anvende også  

 fondens kapital til uddeling og dermed opfylde folketingsbeslutningens  

 bestemmelse om, at fonden ophæves, så hurtigt det er muligt efter de gældende  

 regler.
 Sådanne ændringer vil i øvrigt kun kunne ske efter indstilling herom fra  

 fondens bestyrelse.
 Forslagets har ingen statsfinansielle eller administrative konsekvenser.
Bilag I dette bilag er indsat den gældende formulering af den lov, der ophæves.
