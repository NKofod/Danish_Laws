Fremsat den 27. marts 2015 af Esben Lunde Larsen (V), Bertel Haarder (V), Eva Kjer Hansen (V), Ellen Trane Nørby (V), Mike Legarth (KF) og Per Stig Møller (KF) Forslag til folketingsbeslutning om at sikre mulighed for, at danske universiteter kan udbyde undervisning på dansk på nabolandes universiteter beliggende i  grænselandsområdet til Danmark Folketinget pålægger regeringen at fremsætte lovforslag om ændring af universitetsloven m.v., som gør det muligt for danske universiteter i grænseområder at finansiere udbud af danske universitetsfag på nabolandes universiteter, der ligger i grænseområder til Danmark.
Bemærkninger til forslaget Forslagsstillerne ønsker med dette forslag at sikre en ændring af universitetsloven m.v., så danske universiteter fremover kan finansiere danske fag på udenlandske universiteter i grænseområderne.
 Med den nugældende universitetslovgivning er det ikke muligt for danske universiteter at udbyde undervisning i udlandet  end ikke i nabolandene, da det følger af universitetsloven, at universitetsuddannelser skal udbydes i Danmark for at udløse tilskud fra den danske stat ( jf. ministerens svar i S 1603 fra 25. juni 2014 i Folketingstidende 2013-14 og svar på FIV alm. del  spm. 66 af 2. december 2014, 2014-15). Således er Syddansk Universitet (SDU) ophørt med at udbyde danske kurser på Universität Flensburg, da det viste sig ikke at være tilladt ifølge universitetsloven.
 Det er meget væsentligt for grænseregionernes fortsatte udvikling, at danske universiteter får mulighed for at finansiere udbud af fag på de udenlandske nabouniversiteter, der ligger i grænseområdet, så studerende i vore nabolandes grænseregioner får gode muligheder for at tage »danske« fag udbudt på disse universiteter af et dansk universitet fra samme grænseregion.
 Også for de danske forskere/undervisere, der udbyder disse »danske« fag på nabouniversitetet på den anden side af grænsen i den pågældende grænseregion, vil et sådant grænseoverskridende samarbejde styrke udsyn og indsigt hen over den fælles nationale grænse og dermed bidrage til udviklingen af de fælles grænseregioner.
Skriftlig fremsættelse Esben Lunde Larsen (V):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at sikre mulighed for, at danske universiteter kan udbyde undervisning på dansk på nabolandes universiteter beliggende i  grænselandsområdet til Danmark.
(Beslutningsforslag nr.
B 121) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
