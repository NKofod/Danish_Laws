Nr BSF 53 Forslag til folketingsbeslutning om sikring og udvidelse af  

 subsidiaritetsprincippet Fremsat af Keld Albrechtsen (EL) Søren Søndergaard (EL) Frank Aaen (EL) den 31. januar 1995 Folketinget opfordrer regeringen til at udarbejde forslag til  

 traktatændring, der sikrer subsidiaritetsprincippet i EU ud fra følgende  

 retningslinjer:
 a) Det skal i Maastricht-Traktaten fastslås, at en række områder ligger  

 uden for EU's kompetence: Overenskomstspørgsmål, faglige konfliktspørgsmål,  

 uddannelsespolitik, sundhedspolitik, mediepolitik, retspolitik,  

 socialpolitik, kulturpolitik, boligpolitik, energipolitik, udenrigspolitik,  

 sikkerhedspolitik, forsvarspolitik, finanspolitik, skattepolitik og økonomisk  

 politik m.v.
 b) På de områder, hvor EU har kompetence, skal det sikres, at EU-landene  

 kan nedlægge veto mod EU-lovgivning, og at de frit kan gå videre og  

 gennemføre bedre nationale regler inden for miljø, energi, trafik,  

 transeuropæiske net, sundhed osv.
Bemærkninger til forslaget Som det er for øjeblikket, vil det i de fleste tilfælde være Kommissionen  

 i Bruxelles, som afgør, om en beslutning skal tages nationalt, regionalt  

 eller i EU.
Det er de 17 medlemmer i Europa-Kommissionen, som med  

 flertalsafgørelser kan afgøre, om en EU-regel skal foreslås med udgangspunkt  

 i den ene eller den anden paragraf i Maastricht-Traktaten.
Hvis der vedtages en forordning i EU - imod det mandat, som den danske  

 minister har fået via det danske Folketings Europaudvalg - kan denne ikke  

 ændres ved en afgørelse i det danske Folketing.
Den eneste måde, dette kan  

 undgås på, vil være ved nedlæggelse af et dansk veto i Ministerrådet.
 Det er helt uacceptabelt, at det danske Folketing/regeringen i den grad  

 kan sættes ud af spillet i forhold til de besluttende myndigheder i EU.  

 Derfor finder vi det vigtigt, at Danmark arbejder for, at der under ingen  

 omstændigheder kan vedtages forordninger eller direktiver, som kan sætte  

 nuværende dansk lov ud af kraft imod et flertal i Folketinget, eller som kan  

 forhindre, at der i det danske Folketing kan vedtages et lovforslag af mere  

 vidtgående karakter end det, som er vedtaget i forordning eller direktiv i  

 EU-sammenhæng.
 En vedtagelse af en sådan traktatændring er nødvendig i forhold til den  

 tendens, der er i EU som sådan til at udvide EU's, Ministerrådets og  

 Kommissionens beføjelser til at afgøre, hvad der kan bestemmes i EU, og hvad  

 der kan overlades til nationale og/eller regionale myndigheder/parlamenter.
