Bekendtgørelse om betaling for  

 afskrifter, edb-udskrifter og fotokopier, der udleveres efter kapitel 4 om  

 aktindsigt i lov om patienters retsstilling Efter § 22 i lov nr. 482 af 1. juli 1998 om patienters retsstilling  

 fastsættes:
 § 1. Som betaling for afskrifter, edb-udskrifter  

 og fotokopier af dokumenter i patientjournaler m.v., der udleveres efter  

 kapitel 4 om aktindsigt i lov om patienters retsstilling, opkræver  

 vedkommende myndighed, institution eller autoriserede sundhedsperson 10 kr.  

 for første side og 1 kr. for hver påbegyndt følgende  

 side, jf. dog stk. 2 og 4 og § 2, stk. 1, samt § 3.
Stk. 2. En privat praktiserende autoriseret sundhedsperson,  

 som giver aktindsigt ved afskrift, edb-udskrift eller fotokopi, kan dog som  

 betaling herfor kræve 10 kr. pr. påbegyndt side, i alt dog  

 højst 200 kr., hvis 1)	aktindsigten gives ved edb-udskrift, eller 2)	der i den pågældende praksis ikke rådes over  

 fotokopieringsmaskine eller lignende.
 Stk. 3. De i stk. 1 og 2 nævnte beløb  

 omfatter merværdiafgift, forsendelsesomkostninger og lignende.
 Stk. 4. Udleveres afskrift, edb-udskrift eller fotokopi uden  

 udtrykkelig anmodning, kan der ikke kræves betaling efter stk. 1  

 og 2.
 § 2. Første gang, der efter anmodning gives  

 aktindsigt ved afskrift, edb-udskrift eller fotokopi af en patientjournal  

 m.v., kan der ikke kræves betaling efter § 1, jf. dog  

 § 3.
 Stk. 2. Stk. 1 finder ikke anvendelse i tilfælde,  

 der omfattes af § 1, stk. 2.
 § 3. Såfremt der i forbindelse med  

 aktindsigt efter §§ 1 og 2 udleveres kopi af røntgenbilleder,  

 lystryk, lydbånd, film m.v., kan der som betaling herfor kræves  

 de faktiske omkostninger ved fremstilling af kopien.
 § 4. Hvis der ved lov eller i henhold til lov er  

 fastsat højere betaling for afskrift, edb-udskrift eller fotokopi af  

 et bestemt dokument, opkræves dette beløb.
 § 5. Bekendtgørelsen træder i kraft  

 den 1. oktober 1998.
 Stk. 2. Samtidig ophæves Sundhedsministeriets  

 bekendtgørelse nr. 938 af 7. december 1993 om betaling for afskrifter,  

 edb-udskrifter og fotokopier, der udleveres efter lov om aktindsigt i  

 helbredsoplysninger.
