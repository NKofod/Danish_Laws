(Til kommunalbestyrelser, amtsråd og  

 tilsynsråd) 1. Indledning Ved lov nr. 259 af 6. maj 1993 er der gennemført en række ændringer i lov  

 om kommunernes styrelse. Ændringerne er trådt i kraft den 1. juli 1993. Lov  

 om Københavns kommunes styrelse er ikke blevet ændret ved ændringsloven.
 Efter lovændringerne (og de tidligere gennemførte lovændringer) er der  

 udsendt nye bekendtgørelser af de kommunale styrelseslove.
- Bekendtgørelse nr. 526 af 22. juni 1993 af lov om kommunernes styrelse - Bekendtgørelse nr. 527 af 22. juni 1993 af lov om Københavns kommunes  

 styrelse.
De væsentligste ændringer i styrelsesloven er - indførelse af to nye styreformer, som kommunerne kan vælge - mulighed for dispensation til andre styreformer - mulighed for dispensation fra en række regler i styrelsesloven.
Nedenfor under pkt. 2 - 4 redegøres nærmere for de nævnte ændringer.
Under  

 pkt. 5 nævnes de øvrige ændringer af styrelsesloven.
2. Indførelse-af to nye mulige styreformer a.
Mellemformsstyre Styrelseslovens almindelige styreform er et udvalgsstyre, jf. lovens  

 kapitel III.
Den umiddelbare forvaltning varetages af et økonomiudvalg og et  

 eller flere stående udvalg.
Udvalgenes medlemmer vælges ved forholdstalsvalg,  

 og de stående udvalg vælger selv deres formand.
Efter styrelseslovens § 64 kan der i Frederiksberg, Odense, Aalborg og  

 Århus kommuner etableres et magistratsstyre, hvor den umiddelbare forvaltning  

 varetages af borgmesteren og de øvrige medlemmer af magistraten for hver  

 deres afdeling.
Samme styreform gælder også efter lov om Københavns kommunes  

 styrelse.
 I § 65 i styrelsesloven er der nu skabt hjemmel til, at kommuner kan vælge  

 et såkaldt »mellemformsstyre« (mellem et udvalgsstyre og et  

 magistratsstyre). Denne styreform er indført i Esbjerg Kommune (som et  

 frikommuneforsøg).
I et mellemformsstyre er det fortsat økonomiudvalget og de stående udvalg,  

 der varetager den umiddelbare forvaltning.
Til forskel fra det almindelige  

 udvalgsstyre er formændene for de stående udvalg imidlertid fødte medlemmer  

 af økonomiudvalget.
Endvidere er der - i sammenhæng hermed - den forskel, at  

 udvalgsformændene vælges ved forholdstalsvalg med virkning for  

 kommunalbestyrelsens funktionsperiode.
Da økonomiudvalget skal bestå af et ulige medlemstal (mindst 3 medlemmer  

 incl. borgmesteren), skal der oprettes mindst 2 stående udvalg.
I øvrigt kan  

 kommunalbestyrelsen beslutte, at økonomiudvalget skal bestå af et antal  

 kommunalbestyrelsesmedlemmer ud over udvalgsformændene. Økonomiudvalget kan  

 dog ikke bestå af mere end halvdelen af kommunalbestyrelsens medlemmer, jf.  

 styrelseslovens § 17, stk. 1., 2. pkt.
 Om fremgangsmåden ved valg af medlemmerne til udvalgene henvises i øvrigt  

 til reglerne i styrelseslovens § 65, stk. 3 og 4.
b.
Udvalgsløst styre I § 65 a i styrelsesloven er der skabt hjemmel til, at kommuner kan vælge  

 et såkaldt »udvalgsløst styre«.
Denne styreform er indført i  

 Ravnsborg Kommune (som et frikommuneforsøg).
I kommuner med udvalgsløst styre nedsættes ikke økonomiudvalg og stående  

 udvalg til at varetage den umiddelbare forvaltning.
I kommuner, hvor  

 kommunalbestyrelsen er havnebestyrelse, skal der dog nedsættes et havneudvalg  

 til at varetage den umiddelbare forvaltning af havnens anliggender, jf.  

 styrelseslovens § 19, stk. 2.
 Endvidere skal kommuner, der vælger et udvalgsløst styre nedsætte et  

 stående udvalg til at træffe afgørelse om sociale ydelser m.v. til  

 enkeltpersoner, jf. den sociale styrelseslovs § 2, stk. 2. Dette stående  

 udvalg kan imidlertid ikke varetage andre anliggender inden for det sociale  

 område.
 I kommuner med udvalgsløst styre vil der således i de sager, der  

 forelægges kommunalbestyrelsen, ikke foreligge en indstilling fra  

 økonomiudvalget eller et stående udvalg (bortset fra et eventuelt  

 havneudvalg).
 Det skal i øvrigt bemærkes, at der i kommuner med udvalgsløst styre -  

 ligesom i alle andre kommuner - skal nedsættes de kommissioner, nævn, råd  

 m.v., der er fastsat i sektorlovgivningen, f.eks. beredskabskommissioner,  

 børn- og ungeudvalg, folkeoplysningsudvalg m.v.
 I de udvalgsstyrede kommuner varetager økonomiudvalget (bl.a.)  

 udarbejdelsen af budgetforslaget, jf. styrelseslovens § 37, stk. 1, og  

 aflæggelsen af årsregnskabet, jf. styrelseslovens § 45, stk. 1. Disse  

 funktioner varetages i kommuner med udvalgsløst styre af borgmesteren, der  

 udarbejder grundlaget for kommunalbestyrelsens behandling af forslaget til  

 årsbudget.
Bortset fra de nævnte borgmesterfunktioner varetager borgmesteren de samme  

 funktioner som i udvalgsstyrede kommuner.
Borgmesteren varetager således også  

 de sædvanlige formandsbeføjelser i styrelseslovens § 31 samt de yderligere  

 beføjelser, som kommunalbestyrelsen i enighed henlægger til borgmesteren.
 Det fremgår af bemærkningerne til lovforslaget, at det må forventes, at  

 udvalgsløst styre - i modsætning til mellemformsstyret efter § 65 - særligt  

 vil kunne anvendes i mindre kommuner, hvor omfanget af de kommunale opgaver  

 og sagsmængden er mere begrænset.
c.
Generelt om indførelse af de to nye styreformer Efter § 65 b, stk. 1, i styrelsesloven kan bestemmelse om indførelse af en  

 af de to nye styreformer træffes (af den afgående kommunalbestyrelse) forud  

 for og med virkning fra valgperiodens begyndelse.
Bestemmelse om ændret  

 styreform skal træffes i styrelsesvedtægten (ved to behandlinger).
En nyvalgt kommunalbestyrelse kan ikke på det konstituerende møde træffe  

 beslutning om ændring af styrelsesvedtægten og dermed heller ikke om ændret  

 styreform.
Kommunalbestyrelsen kan imidlertid i løbet af valgperioden træffe  

 bestemmelse om ændring af styreformen.
Har kommunalbestyrelsen i løbet af  

 valgperioden truffet bestemmelse om ændret styreform, er kommunalbestyrelsen  

 herefter afskåret fra at ændre styreformen på ny for den pågældende  

 valgperiode.
 Har den afgående kommunalbestyrelse truffet bestemmelse om indførelse af  

 ny styreform (§ 65 eller § 65 a), kan den nyvalgte kommunalbestyrelse således  

 træffe beslutning om en anden styreform (§ 65, § 65 a eller almindeligt  

 udvalgsstyre), og den valgte styreform vil herefter være bindende for den  

 resterende del af valgperioden.
Det forhold, at udvalgsformændene i et mellemformsstyre er valgt for  

 kommunalbestyrelsens funktionsperiode, afskærer således ikke  

 kommunalbestyrelsen fra i løbet af valgperioden at ændre styreformen til et  

 almindeligt udvalgsstyre med deraf følgende formandsvalg i de enkelte udvalg,  

 jf. styrelseslovens § 22, stk. 1, 1. pkt.
Der kan i øvrigt herved henvises  

 til, at bestemmelsen i styrelseslovens § 17, stk. 3, hvorefter valg af  

 medlemmer til udvalg har virkning for kommunalbestyrelsens funktionsperiode,  

 heller ikke afskærer kommunalbestyrelsen fra i funktionsperioden at  

 gennemføre ændringer i udvalgenes antal eller medlemstal med deraf følgende  

 omkonstituering.
Efter § 65 b, stk. 2, kan indenrigsministeren fastsætte nærmere regler om  

 de to nye styreformer, herunder regler om vederlag m.v., der fraviger de  

 almindeligt gældende regler i styrelseslovens § 16 og § 16 a.
Der er ikke  

 umiddelbart planer om at anvende bemyndigelsen efter § 65 b, stk. 2.  

 Spørgsmålet herom må bero på, i hvilket omfang en ny styreform medfører  

 arbejdsmæssigt mere tidskrævende og belastende hverv.
3. Mulighed for dispensation til andre styreformer Med indenrigsministerens godkendelse kan en kommunalbestyrelse etablere en  

 styreform, der afviger fra det traditionelle udvalgsstyre og magistratsstyre,  

 eller som afviger fra de særlige styreformer, der er nævnt i § 65 og § 65 a,  

 jf. styrelseslovens § 65 c, stk. 2.
Bestemmelse om en ændret styreform skal træffes i styrelsesvedtægten.  

 Bestemmelse herom kan træffes forud for eller i løbet af kommunalbestyrelsens  

 valgperiode.
Den ændrede styreform kan højst gælde for valgperioden eller den  

 resterende del af valgperioden.
Baggrunden for kravet om indenrigsministerens godkendelse af reglerne for  

 den ændrede styreform er et ønske om at sikre, at der tages hensyn til  

 mindretal i kommunalbestyrelsen.
Indenrigsministeren er samtidig tillagt en  

 bemyndigelse til at fastsætte nærmere regler for sådanne ændrede styreformer,  

 herunder regler der fraviger styrelseslovens regler i det omfang, den ændrede  

 styreform gør dette nødvendigt eller ønskeligt, jf. § 65 c, stk. 3.
 Med hjemmel i § 65 c, stk. 2, vil indenrigsministeren således eksempelvis  

 kunne godkende indførelse af et forretningsudvalgsstyre, hvor den umiddelbare  

 forvaltning af kommunens anliggender er henlagt til et enkelt udvalg  

 (forretningsudvalget). Til forretningsudvalg kan tillige henlægges afgørelser  

 om sociale ydelser m.v. til enkeltpersoner, jf. den sociale styrelseslovs §  

 2, stk. 2. Derimod skal der i kommuner, hvor kommunalbestyrelsen er  

 havnebestyrelse, oprettes et havneudvalg, jf. styrelseslovens § 19, stk. 2.  

 Da et forretningsudvalgsstyre ville kunne medføre tendens til  

 magtkoncentration, vil en godkendelse heraf forudsætte, at der tages  

 vidtstrakt hensyn til mindretallene, f.eks. ved nedsættelse af rådgivende  

 udvalg.
 Som et andet eksempel på en styreform, der vil kunne godkendes i henhold  

 til § 65 c, stk. 2, kan nævnes et såkaldt »finansudvalgsstyre«,  

 hvor økonomiudvalgets medlemmer er afskåret fra medlemskab af stående udvalg.  

 Der vil også være mulighed for indførelse af en styreform, hvor  

 udvalgsformænd er afskåret fra medlemskab af økonomiudvalget.
4. Mulighed for dispensation fra regler i styrelsesloven Efter styrelseslovens 65 c, stk. 1, kan en række regler i styrelsesloven,  

 særligt vedrørende udvalgsstyret, fraviges med indenrigsministerens  

 godkendelse.
De regler, der kan dispenseres fra, svarer i det væsentlige til  

 de regler, der har kunnet fraviges i henhold til frikommuneloven.
Bestemmelse om de regler, der fraviges, skal fastsættes i  

 styrelsesvedtægten.
Kommunalbestyrelsens bestemmelse herom kan træffes forud  

 for eller i løbet af valgperioden og kan højst gælde for valgperioden eller  

 den resterende del af valgperioden.
 Kravet om indenrigsministerens godkendelse er begrundet i, at der er tale  

 om fravigelse af lovregler, og at det må sikres, at der tages de nødvendige  

 hensyn til mindretal og til en klar opgave- og kompetenceafgrænsning.
Som eksempler på dispensationer fra de regler, der er nævnt i § 65 c, stk.  

 1, kan nævnes de dispensationer, der hidtil har været godkendt i henhold til  

 frikommuneloven.
Der vil således kunne dispenseres fra bestemmelsen i  

 styrelseslovens § 19, stk. 1, således at personer uden for  

 kommunalbestyrelsen, f.eks. brugerrepræsentanter, kan vælges til medlemmer af  

 stående udvalg.
Endvidere vil der kunne etableres observatørordninger, der  

 fraviger reglerne i § 20, stk. 3 og 4. Desuden vil styrelseslovens § 27 kunne  

 fraviges, således at også pladserne i økonomiudvalget - og ikke kun pladserne  

 i de stående udvalg - indgår i den samlede fordeling under eet af  

 udvalgspladserne.
Endvidere kan bestemmelsen i § 28, stk. 2, fraviges  

 således, at der ved et udvalgsmedlems forfald kan ske indkaldelse af  

 stedfortræder, uanset at forfaldet ikke har en varighed af 1 måned.
Indenrigsministeriet vil i forbindelse med dispensationerne træffe  

 bestemmelse om, hvordan de regler, der fraviger styrelseslovens regler, skal  

 affattes, herunder deres placering i styrelsesvedtægten.
Reglerne vil normalt  

 skulle fastsættes i et nyt kapitel »Midlertidige bestemmelser (indtil  

 31. december ....)» før kapitlet om vedtægtsændringer.
5. Øvrige ændringer af styrelsesloven Særligt vedrørende amtsrådene skal det nævnes, at de særlige regler i § 9 om amtsrådenes møder er ophævet, således at reglerne i § 8 om  

 kommunalbestyrelsernes møder herefter - ligesom styrelseslovens øvrige regler  

 om kommunalbestyrelser - også gælder for amtsråd.
Der er således ikke fundet  

 grundlag for at opretholde forskellige regler for henholdsvis amtsrådsmøder  

 og kommunalbestyrelsesmøder.
Dette indebærer, at amtsrådene herefter skal  

 udarbejde og bekendtgøre en mødeplan, at mødemateriale skal fremlægges, og at  

 amtsrådsmedlemmer - med respekt af tavshedspligten - har ret til at gennemgå  

 mødematerialet med ikke-medlemmer.
 I §4, stk. 2, er indsat en bestemmelse om gebyrer for ansøgning,  

 registrering m.v. af kommunevåben og -segl, jf Patentdirektoratets  

 bekendtgørelse nr. 377 af 14. juni 1993.
 I § 5 er mindstekravet til kommunalbestyrelsens medlemstal forhøjet fra 7  

 til 9.
 I § 18 er som nyt stk. 5 indsat en bestemmelse, hvorefter økonomiudvalget  

 kan varetage den umiddelbare forvaltning af andre kommunale anliggender end  

 de lovbestemte opgaver, der er nævnt i stk. 2 - 4. Hermed er den hidtidige  

 begrænsning i de opgaver, der kan henlægges til økonomiudvalget, ophævet.
I 24, stk. 3, er det fastsat, at der ved valg til økonomiudvalg og stående  

 udvalg - og ikke som hidtil kun ved valg til stående udvalg - skal foretages  

 samme gruppeanmeldelse.
En borgmester vil herefter ikke som født formand for  

 økonomiudvalget kunne anmelde sig som eenmandsgruppe ved valget til  

 økonomiudvalget for derved at opnå, at vedkommendes plads ikke fragår i  

 gruppens pladser.
 Bestemmelsen i § 31, stk. 3, hvorefter borgmesteren har den umiddelbare  

 forvaltning af anliggender, som ikke er henlagt til udvalg m.v., er ophævet.
I praksis har bestemmelsen ikke haft nævneværdig betydning, idet nye  

 kommunale anliggender, der fremkommer, skal placeres under det udvalg, de  

 efter styrelsesvedtægten nærmest hører til.
Hvis det ikke ved en fortolkning  

 af styrelsesvedtægten kan afgøres, under hvilket udvalg et anliggende hører,  

 må borgmesteren sørge for, at kommunalbestyrelsen træffer afgørelse herom.  

 Kommunalbestyrelsen kan træffe beslutning om at henvise det pågældende  

 anliggende til et bestående udvalg og senere ændre styrelsesvedtægten.
Det  

 bemærkes i øvrigt, at forberedelsen af sager til kommunalbestyrelsen  

 vedrørende kommunalbestyrelsens interne forhold må anses for omfattet af  

 borgmesterens funktion som formand for kommunalbestyrelsen.
 Bestemmelsen i § 32 om borgmesterens underskriftsbeføjelse, der er en  

 legitimationsregel af særlig betydning for tinglysningsmyndighederne og  

 långivere, er ændret således, at også viceborgmesteren (eller  

 viceborgmestrene) generelt er tillagt underskriftsbeføjelse, d.v.s.  

 uafhængigt af om vedkommende fungerer som borgmester.
I § 40, stk. 2, er delegationsforbudet i bevillingssager blevet  

 modificeret således, at kommunalbestyrelsen kan bemyndige økonomiudvalget til  

 at meddele tillægsbevillinger i tilfælde, hvor beløb fra en drifts- eller  

 anlægsbevilling ønskes overført til en anden drifts- eller anlægsbevilling.  

 En bemyndigelse vil alene kunne omfatte omdisponeringer mellem meddelte  

 drifts- og anlægsbevillinger, d.v.s. hovedkonto 0 - 6 i Budget- og  

 regnskabssystem for kommuner og amtskommuner.
Det er forudsat, at  

 økonomiudvalgets beslutning om omdisponering af midler træffes efter  

 forudgående forhandling med de berørte udvalg, jf. styrelseslovens § 21, stk.  

 2.
Kommunalbestyrelsens bemyndigelse til økonomiudvalget skal have den  

 fornødne klarhed og bestemthed med hensyn til anvendelsesområde, beføjelser,  

 beløbsgrænser m.v.
Bemyndigelsen kan således eksempelvis være begrænset til  

 bestemte beløbsstørrelser, udvalgsområder eller bevillingsområder.  

 Bemyndigelsen kan også være begrænset således, at overførsel af beløb fra eet  

 udvalgs bevilling til et andet udvalgs bevilling kræver samtykke fra begge  

 udvalg.
 I øvrigt bemærkes, at et økonomiudvalgsmedlem, der ikke er enigt i  

 økonomiudvalgets beslutning om en omdisponering, har mulighed for at standse  

 udførelsen af beslutningen og kræve sagen forelagt til afgørelse af  

 kommunalbestyrelsen, jf. styrelseslovens § 23.
