Skriftlig fremsættelse (30. januar  

 2002) Justitsministeren Herved tillader jeg mig for Folketinget at  

 fremsætte:
 Forslag til lov om ændring af tinglysningsloven.  

 (Udvidet ekstern terminaladgang til tinglysningsregistrene).
(Lovforslag nr.
L 75).
 Med lovforslaget foreslås det at give enhver  

 mulighed for at få "ekstern terminaladgang" til de  

 elektroniske tinglysningsregistre, dvs. adgang til tinglysningsregistrenes  

 elektroniske oplysninger fra brugernes egne edb-anlæg.
Efter de gældende regler har kun nærmere  

 bestemte brugere af tinglysningsoplysningerne mulighed for at få  

 ekstern terminaladgang.
Det drejer sig om offentlige myndigheder, visse  

 erhvervsdrivende, herunder bl.a. kreditinstitutter, ejendomsmæglere og  

 advokater, samt visse forbruger- og brancheorganisationer.
De brugere, der  

 ikke kan opnå tilladelse til ekstern adgang, må i stedet henvende  

 sig på tinglysningskontoret, hvor der er opstillet publikumsterminaler.
Den gældende ordning indebærer, at det for  

 erhvervsvirksomheder, som ikke kan opnå ekstern terminaladgang, og som  

 derfor må indhente oplysningerne på tinglysningskontorerne, er  

 besværligt at få disse oplysninger.
Ordningen kan samtidig virke  

 konkurrenceforvridende.
 Ordningen må endvidere generelt anses for at  

 være utidssvarende i lyset af den stigende anvendelse af IT i samfundet  

 og de øgede erfaringer hermed.
De oplysninger, der kan indhentes via ekstern  

 terminaladgang, er offentligt tilgængelige ved brug af  

 publikumsterminalerne på tinglysningskontorerne og ved opslag i  

 tinglysningskontorernes bøger og akter.
Desuden offentliggøres  

 adkomstdokumenter og pantebreve mv. i Tingbladet, og Tingbladet formidles i  

 medfør af lov om Statstidende via internettet som en del af det  

 elektroniske Statstidende.
 De oplysninger, der tilvejebringes ved ekstern  

 terminaladgang, må desuden kun anvendes til saglige formål, som  

 er nærmere opregnet i tinglysningsloven.
 Der findes derfor ikke grundlag for at opretholde den  

 restriktive lovgivning om, hvem der kan få ekstern terminaladgang til  

 tinglysningsregistrene.
 Lovforslaget ændrer ikke ved de gældende  

 regler om, at oplysninger indhentet fra tinglysningsregistrene via ekstern  

 terminaladgang eller via publikumsterminalerne kun må bruges til  

 nærmere bestemte formål, bortset fra, at det tilføjes, at  

 massemedierne må anvende oplysningerne i journalistisk øjemed.
 Idet jeg i øvrigt henviser til lovforslaget og de  

 ledsagende bemærkninger, skal jeg hermed anbefale lovforslaget til det  

 Høje Tings velvillige behandling.
