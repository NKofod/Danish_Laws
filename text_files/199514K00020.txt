Nr BTL 20 Betænkning over Forslag til lov om ændring af lov om dagpenge ved sygdom  

 eller fødsel og lov om erstatningsansvar (Regres for sygedagpengeydelser  

 udbetalt af kommunen)   

 Nr L 20 1995-96, 1. samling Afgivet af Socialudvalget Afgivet: 19951208 Udvalget har behandlet lovforslaget i nogle møder og har herunder stillet  

 spørgsmål til socialministeren, som denne dels har besvaret skriftligt, dels  

 i samråd.
 Endvidere har udvalget modtaget skriftlige henvendelser fra  

 Assurandør-Societetet og Forenede Danske Motorejere.
 Der er af socialministeren stillet et ændringsforslag, hvorom henvises til  

 de ledsagende bemærkninger.
 Herefter indstiller et flertal (Socialdemokratiets, Det  

 Konservative Folkepartis, Socialistisk Folkepartis, Det Radikale Venstres og  

 Centrum-Demokraternes medlemmer af udvalget) lovforslaget til  

vedtagelse med det stillede ændringsforslag.
Et mindretal (Venstres medlemmer af udvalget) indstiller  

 lovforslaget til forkastelse ved 3. behandling.
Mindretallet vil ikke  

 stemme for det stillede ændringsforslag.
Lovforslaget er efter Venstres mening meget dårligt belyst, og dets  

 økonomiske og retssikkerhedsmæssige konsekvenser hverken gennemtænkt eller  

 bearbejdet.
Alene af den grund finder Venstre forslaget uegnet til  

 vedtagelse.
 Lovforslaget er endvidere helt ude af trit med udviklingen i dansk rets  

 almindelige erstatningsansvarsregler, der tværtimod har taget sigte på at  

 afskære regres for at lette retsopgøret efter en skadevoldende handling.
 I praksis vil lovforslaget have helt vilkårlige konsekvenser, skabe en  

 tilfældig retstilstand på området og udgøre et indgreb i borgernes  

 retssikkerhed.
For det første overlades det suverænt til et frit kommunalt skøn at  

 afgøre, om der skal søges regres eller ej.
På den måde vil to identiske  

 handlinger med identiske konsekvenser i relation til sygedagpengeudbetaling  

 kunne have vidt forskellige konsekvenser for skadevolderen.
For det andet anvendes det offentliges adgang til at søge regres efter  

 erstatningsansvarsloven § 17, stk. 2, i praksis ikke.
Om en skadevolder, der  

 har forvoldt en skade med sygefravær til følge, mødes med et økonomisk krav,  

 vil derfor udelukkende afhænge af, om skadelidte er offentlig ansat eller ej.  

 Det er en helt urimelig tilfældighed, der ud fra en retssikkerhedsmæssig  

 betragtning er ganske uacceptabel.
For det tredje vil de kommunale afgørelser i regressagerne ikke kunne  

 påklages.
Set i sammenhæng med de incitamenter, der følger af  

 refusionsbestemmelserne på sygedagpengeområdet, skaber det risiko for  

 vilkårlighed i sagsbehandlingen og tilsidesættelse af den forvaltningsretlige  

 lighedsgrundsætning.
En kommune vil således være uden økonomisk motiv til at  

 søge regres i situationer, hvor det er kommunen selv, der er ansvarlig  

 skadevolder, eller i situationer, hvor sygedagpengeperioden er mindre end 13  

 uger.
Det er yderligere et forhold, der vil skabe utilsigtede og tilfældige  

 virkninger.
 For det fjerde vil lovforslaget have tilbagevirkende kraft i den forstand,  

 at skader, der er forvoldt før lovens ikrafttræden, nu pludselig kan udløse  

 et regreskrav.
 Ud fra disse grunde, og fordi Venstre betragter lovforslaget som en ekstra  

 skat på forsikringer, da der uværgerligt vil følge præmieforhøjelse i  

 kølvandet på lovens vedtagelse, kan Venstre ikke støtte lovforslaget.
 Et andet mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling.  

 Mindretallet vil ikke stemme for det stillede ændringsforslag.
 Mindretallet mener, at det er helt urimeligt, at regeringen i sin jagt på  

 indtægter fremsætter et lovforslag, som på alle måder er juridisk uholdbart.
For at få lidt penge i kassen foreslås det, at kommunerne kan gøre regres  

 gældende over for skadevolderen, når skaden har resulteret i, at kommunen har  

 udbetalt sygedagpenge.
Men ordningen rammer helt tilfældigt.
 For det første er det op til den enkelte kommune, om man vil benytte sig  

 af muligheden, hvilket betyder, at skadevolderen bliver stillet forskelligt,  

 alt efter hvilken kommune tilskadekomne bor i.
For det andet vil kommunerne først gøre regres gældende, når skadelidte  

 har været sygemeldt i mere end 15 uger.
Den objektivt set samme handling kan  

 medføre forskelligt sygdomsforløb og længde, hvilket gør, at skadevolderen i  

 to ellers identiske sager kan få et større erstatningskrav i den ene sag, men  

 kan slippe i en anden.
 For det tredje vil der opstå en forskel i regreskravet, alt efter om  

 skadelidte er kommunalt ansat eller ej, idet de kommunalt ansatte ikke  

 modtager sygedagpenge, men får sygeløn, hvorved kommunerne forskelsbehandler  

 kravet om regres.
 Endelig vil lovforslaget betyde, at forsikringstagerne vil få en kæmpe  

 forhøjelse af præmien uden at få en tilsvarende skattelettelse.
 Med andre ord er det et helt urimeligt lovforslag, som vil ramme  

 tilfældigt og udelukkende være en ekstraskat.
 Fremskridtspartiet kan naturligvis ikke støtte et sådant lovforslag og  

 står uforstående over for, at andre partier overhovedet kan drømme om at gå  

 med til et sådant lovforslag.
Et tredje mindretal (Enhedslistens medlem af udvalget) indstiller  

 lovforslaget til forkastelse ved 3. behandling.
Mindretallet vil ikke  

 stemme for det stillede ændringsforslag.
Lovforslaget er endnu et eksempel på et ikke gennemtænkt lovforslag, der  

 skal skaffe nogle besparelser.
Enhedslisten mener ikke, at konsekvenserne er  

 ordentligt gennemtænkt.
 Det indeholder positive elementer som eksempelvis, at virksomhederne  

 fremover pålægges at betale for hele sygdomsforløbet ved arbejdsskader.
 Det princip finder Enhedslisten i overensstemmelse med i stigende grad at  

 pålægge de enkelte virksomheder et større ansvar for de forhold, de byder  

 deres ansatte.
 Samtidig indeholder lovforslaget også hjemmel til at søge regres for  

 enkeltpersoners skadevoldende handlinger, og her er Enhedslisten  

 grundlæggende uenig i lovforslaget.
 Er en skadevoldende handling pådømt, så har skadevolder fået sin straf;  

 der skal ikke udmåles tillægsstraf i form af, at det offentlige gør krav på  

 regres.
Enhedslisten skal ligeledes påpege, at man åbner for en ladeport af  

 uoverskuelige krav, for hvad med eventuelle tilstødende komplikationer, og  

 hvor trækkes grænsen for regres i de enkelte tilfælde? Endelig frygter Enhedslisten, at lovforslaget påvirker niveauet for  

 udmåling af erstatning til skadelidte, hvor niveauet i forvejen er meget lavt  

 i dag.
 ÆndringsforslagAf socialministeren, tiltrådt af et flertal  

 (udvalget med undtagelse af V, FP og EL):
 Til § 1 1) I det under nr. 1 foreslåede § 39, stk. 2,  

 ændres »§ 4« til: »§§ 4, 10 og 21«.
Bemærkninger Til nr. 1 Ændringen er teknisk i den forstand, at den præciserer, hvad der  

 hele tiden har været tanken med lovforslaget, at regressen gælder i alle  

 tilfælde, hvor en person modtager sygedagpenge fra kommunen som følge af en  

 lidelse, der er forvoldt af en ansvarlig skadevolder.
Med ændringen fremgår  

 det klart, at adgangen til regres også omfatter de tilfælde, hvor  

 dagpengemodtageren er selvstændig erhvervsdrivende eller har pådraget sig en  

 arbejdsskade, stadig forudsat at der er tale om en ansvarlig skadevolder.
Jørn Pedersen (S) Else Marie Mortensen (S) Jan Petersen (S) Peder Sass (S)  

 Grete Schødts (S) Villy Søvndal (SF) fmd.
Dorit Myltoft (RV) Bruno Jerup  

 (EL) Sonja Albrink (CD) Erik Larsen (V) Else Winther Andersen (V) Flemming  

 Oppfeldt (V) Lars Løkke Rasmussen (V) Karen Højte Jensen (KF) Lene Espersen  

 (KF) Jens Jørgensen (KF) Tom Behnke (FP) nfmd.
 Dansk Folkeparti havde ikke medlemmer i udvalget.
Tillægsbetænkning Udvalget har, efter at lovforslaget ved 2. behandling blev henvist til  

 fornyet udvalgsbehandling, behandlet dette i et møde og har herunder stillet  

 spørgsmål til socialministeren, som denne har besvaret skriftligt.
 Nogle af udvalgets spørgsmål og socialministerens svar herpå er optrykt  

 som bilag til tillægsbetænkningen.
 Herefter indstiller et flertal (Socialdemokratiets, Det  

 Konservative Folkepartis, Socialistisk Folkepartis, Det Radikale Venstres og  

 Centrum-Demokraternes medlemmer af udvalget) lovforslaget til  

vedtagelse i den affattelse, hvori det foreligger efter 2. behandling.
 Et mindretal (Venstres, Fremskridtspartiets og Enhedslistens  

 medlemmer af udvalget) indstiller lovforslaget til forkastelse.
Et flertal inden for mindretallet (Venstres medlemmmer af udvalget)  

 bemærker, at det af ministerens besvarelse af spørgsmål 20 og 28 klart  

 fremgår, at der ikke vil ske nogen kvalitativ opfølgning af kommunernes  

 administration af loven, som således vil kunne blive administreret vidt  

 forskelligt fra kommune til kommune og fra sag til sag.
Det er således  

 dokumenteret, at lovforslaget fraviger den generelle retstilstand på området,  

 skaber en for borgerne vilkårlig retstilstand og indebærer en ny og  

 uacceptabel grænsedragning mellem den almindelige erstatningsret og  

 samfundets pligter på det sociale område.
Venstre kan derfor fortsat ikke  

 støtte lovforslaget.
Et mindretal inden for mindretallet (Enhedslistens medlem af udvalget)  

 udtaler, at den fornyede udvalgsbehandling, herunder besvarelsen af  

 tillægsspørgsmålene, ikke har kastet nyt lys over den vilkårlige  

 retstilstand, som vedtagelsen af lovforslaget medfører.
Enhedslisten finder  

 det dybt betænkeligt, at man vel vidende om konsekvenserne indfører en  

 retstilstand med vidt forskellige mulige retsvirkninger af en skadevoldende  

 handling.
Jørn Pedersen (S) Else Marie Mortensen (S) Jan Petersen (S) Peder Sass (S)  

 Grete Schødts (S) Villy Søvndal (SF) fmd.
Dorit Myltoft (RV) Bruno Jerup  

 (EL) Sonja Albrink (CD) Erik Larsen (V) Else Winther Andersen (V) Flemming  

 Oppfeldt (V) Lars Løkke Rasmussen (V) Karen Højte Jensen (KF) Lene Espersen  

 (KF) Jens Jørgensen (KF) Tom Behnke (FP) nfmd.
Dansk Folkeparti havde  

 ikke medlemmer i udvalget.
Bilag Nogle af udvalgets spørgsmål til socialministeren samt dennes svar herpå Spørgsmål 3:
»Gælder lovforslaget også for voldsmænd?» Svar:
Efter lovforslaget kan en kommune, der som socialforvaltning udbetaler  

 sygedagpenge, gøre regres gældende for de udbetalte dagpenge i alle de  

 tilfælde, hvor der er tale om en lidelse, som er forvoldt af en ansvarlig  

 skadevolder.
Regreskravet vil således også kunne gøres gældende mod en  

 voldsmand.
 Det fremgår af den almindelige lempelsesregel i erstatningsloven, at  

 erstatningsansvar kan nedsættes eller bortfalde, når ansvaret vil virke  

 urimeligt tyngende for den erstatningsansvarlige, eller når ganske særlige  

 omstændigheder i øvrigt gør det rimeligt.
 Det foreliggende lovforslag vedrører alene erstatning, mens  

 straffespørgsmål afgøres efter straffeloven og straffebestemmelserne i anden  

 lovgivning.
 Spørgsmål 19:
»Kan ministeren bekræfte, at ved vedtagelsen af den nu gældende  

 dagpengelov i 1989 blev det forudsat, at det tidligere forbud mod regres  

 skulle ophæves?» Svar:
Den gældende lov om dagpenge ved sygdom eller fødsel er resultatet af et  

 udvalgsarbejde med deltagelse af bl.a.
Kommunernes Landsforening, Dansk  

 Arbejdsgiverforening og Landsorganisationen i Danmark.
 Med vedtagelsen af loven blev der indført en hjemmel for kommunerne til,  

 at den dagpengeudgift, de havde haft i forbindelse med udbetaling af  

 sygedagpenge, hvor der blev fastslået et erstatningsansvar, kunne søges  

 dækket ved regres mod skadevolderen.
Dette skete ved, at man undlod en bestemmelse i den tidligere dagpengelov  

 om, at udbetalingen af dagpenge fra kommunen ikke kunne danne grundlag for  

 regreskrav imod en skadevolder.
Ifølge bemærkningerne til lovforslagets § 39  

 var det op til kommunen, om den ønskede at gøre regreskrav gældende over for  

 en skadevolder.
 Justitsministeriet har derefter i 1990 i forbindelse med en konkret sag  

 udtalt følgende:
»Af erstatningsansvarslovens § 17, stk. 1, fremgår det udtrykkeligt,  

 at ydelser i henhold til den sociale lovgivning, herunder dagpenge og  

 sygehjælp som tilkommer en skadelidt, ikke kan danne grundlag for regreskrav  

 mod den erstatningsansvarlige.
Denne bestemmelse i erstatningsansvarsloven er  

 ikke ændret ved sygedagpengeloven.« På denne baggrund blev det meddelt kommunerne, at udbetaling af  

 sygedagpenge alligevel, trods ændringen af sygedagpengeloven på dette område,  

 ikke kunne danne grundlag for regreskrav mod en skadevolder.
 Spørgsmål 20:
»Under 2. behandling af lovforslaget gav ministeren udtryk for, at  

 hun ville følge udviklingen tæt.
Hvordan vil det konkret ske, skal kommunen  

 indberette alle sager, uanset om der er begæret regres, og vil det ikke give  

 et bureaukrati langt over det, ministeren bebudede i lovforslagets  

 bemærkninger?» Svar:
 Det kræver ikke ekstra eller nye administrative procedurer at gøre op, i  

 hvor stort omfang kommunerne gør regres.
I det omfang kommunerne får indtægter, skal de konteres ifølge den  

 autoriserede kontoplan, og det vil efterfølgende fremgå af de kommunale  

 regnskaber, hvor store indtægter kommunerne har fået.
Det vil således være  

 muligt at se, ikke alene hvor store indtægter forslaget giver på landsplan,  

 men også hvor store indtægter den enkelte kommune får på forslaget.
 Spørgsmål 21:
»Ministeren oplyste under 2. behandling af lovforslaget, at loven  

 ikke har tilbagevirkende kraft, idet loven kun vil gælde for sygedagpenge  

 udbetalt efter 1. januar 1996. Ministeren bedes konkretisere dette, idet  

 udbetalte sygedagpenge efter 1. januar 1996 nemt kan være en følge af en  

 skade sket før 1. januar 1996.« Svar:
 Loven gælder for sygedagpenge udbetalt fra og med 1. januar 1995.
 Det er rigtigt, at skaden med denne ikrafttrædelsesregel kan være sket før  

 1. januar 1995.
 I den statsretlige teori antages det undertiden at følge af grundlovens §  

 22, at myndighederne ikke kan håndhæve en lov før dens kundgørelse.
 Derimod står det fast, at grundloven ikke er til hinder for, at en lov har  

 tilbagevirkende kraft på den måde, at den knytter retsvirkninger til  

 kendsgerninger, der ligger før lovens håndhævelsestidspunkt, herunder  

 eventuelt før kundgørelsen - eller endog før lovens tilblivelse.
 Spørgsmål 23:
»Skal kommunen bruge ressourcer på at få afgjort tvivlstilfælde ved  

 retten, hvis skadevolder eller dennes forsikringsselskab nægter at betale for  

 eventuelle komplikationer, hvor der kan være tvivl om, hvorvidt de udspringer  

 fra den skadevoldende handling?» Svar:
Som det fremgår af lovforslaget, er der tale om en fakultativ bestemmelse  

 - kommunerne kan gøre regres gældende.
Kommunen har således mulighed  

 for at foretage en afvejning af sagens konkrete omstændigheder, herunder af,  

 om kravet står i rimeligt forhold til de udgifter, der er forbundet med at  

 gøre det gældende.
 Spørgsmål 24:
»Er det i overensstemmelse med almindelige retsprincipper, som  

 eksempelvis lighedsgrundsætningen, at nøjagtig samme skadevoldende handling  

 kan få helt forskellig konsekvens for skadevolderen afhængig af, om kommunen  

 vil benytte sig af sin ret til at kræve regres?» Svar:
Det er op til den, der har et regreskrav, at beslutte, om dette krav skal  

 gøres gældende eller ej.
Den »tilfældighed« lever skadevolderen  

 med, f.eks. hvis arbejdsgiveren har grundlag for at gøre regres efter  

 erstatningsansvarslovens § 17, stk. 2, eller der er en anden person, som har  

 lidt et tab i forbindelse med den skadevoldende handling, og som derfor efter  

 dansk rets almindelige erstatningsregler har mulighed for regres.
 Spørgsmål 26:
»Er det rimeligt, at skadelidtes berettigede erstatningskrav skal  

 reguleres efter, om kommunen har gjort regres gældende mod skadevolderen  

 eller ej?» Svar:
Da kommunens krav er et afledt krav, indtræder kommunen blot i skadelidtes  

 krav mod skadevolderen.
Det skal i denne sammenhæng bemærkes, at skadelidte  

 efter de gældende regler i erstatningsansvarsloven kan gøre et tilsvarende  

 krav om tabt arbejdsfortjeneste gældende mod skadevolderen, hvis skadelidte  

 ikke er berettiget til sygedagpenge, f.eks. fordi han ikke havde arbejdet  

 tilstrækkeligt længe til at opfylde beskæftigelseskravet.
 I øvrigt vil, som nævnt i besvarelsen af spørgsmål 24 og 25 efter de  

 gældende regler, den arbejdsgiver, der udbetaler løn, og som kan dokumentere,  

 at han har lidt et tab, kunne beslutte at gøre regres gældende mod  

 skadevolderen.
 Spørgsmål 27:
»Er det ikke betænkeligt, at kommunen frit kan vælge at indtræde i et  

 krav, skadelidte har mod skadevolder, alt efter om pågældende er forsikret  

 eller ej?» Svar:
Lovforslaget giver ikke grundlag for kun at gøre regres gældende i de  

 tilfælde, hvor skadevolder er forsikret.
Der er imidlertid tale om en  

 fakultativ bestemmelse, hvilket giver kommunerne et vist spillerum til at  

 vurdere sagens konkrete omstændigheder og herunder foretage en afvejning af,  

 om kravet står i et rimeligt forhold til de udgifter, der er forbundet med at  

 gøre det gældende.
 Spørgsmål 28:
»Den procedure, ministeren skitserer i sin besvarelse af spørgsmål  

 20, vil skabe overblik over, hvor stor en del af de udbetalte sygedagpenge,  

 der med held søges regres for.
Hvordan vil ministeren derudover sikre sig  

 indseende med, om loven forvaltes ens fra kommune til kommune - og fra sag  

 til sag?» Svar:
 Med den skitserede procedure vil det kunne lade sig gøre at få et billede  

 af, i hvilket omfang de forskellige kommuner gør regres.
 Der er ikke givet tilsagn om at foretage yderligere og mere  

 ressourcekrævende foranstaltninger med henblik på at få et detaljeret  

 kendskab til kommunernes regrespraksis.
 Baggrunden er den, at lovforslagets udformning giver kommunerne et vist  

 spillerum i forbindelse med overvejelserne om regres.
