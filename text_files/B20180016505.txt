Bekendtgørelse om kommunernes indberetning af afstemningsområder til registret Danmarks Administrative Geografiske Inddeling (DAGI) I medfør af § 10, stk. 3, i lov nr. 380 af 26. april 2017 om stedbestemt information fastsættes efter bemyndigelse i henhold til § 1, nr. 9, i bekendtgørelse nr. 849 af 27. juni 2017 om henlæggelse af beføjelser til Styrelsen for Dataforsyning og Effektivisering og efter forhandling med KL:
 § 1. Kommunalbestyrelsen er ansvarlig for ajourføring af kommunens afstemningsområder ved valg til Folketinget, kommunale og regionale valg, valg af danske medlemmer til Europa-Parlamentet og landsdækkende folkeafstemninger i DAGI.
§ 2. Kommunalbestyrelsens ajourføring af afstemningsområder skal ske ved digital indberetning til webportalen DAGI afstemningsområder.
Data skal indberettes i et af de standard GIS-formater, som webportalen kan modtage.
§ 3. For hvert afstemningsområde indberettes 1) afstemningsområdets navn, 2) afstemningsområdets nummer, 3) afstemningssted, 4) afstemningsstedets adresse og 5) afstemningsområdets geografiske afgrænsning.
 § 4. Bekendtgørelsen træder i kraft den 9. marts 2018.
