Bekendtgørelse om grøn iværksætterpulje til ungdomsuddannelser I medfør af tekstanmærkning nr. 111, stk. 1, og nr. 144, stk. 1 og 2, ad 20.89.09 til § 20 på finansloven for finansåret 2021 fastsættes efter bemyndigelse:
Anvendelsesområde og formål § 1. Bekendtgørelsen finder anvendelse på Styrelsen for Undervisning og Kvalitets forvaltning af tilskud fra grøn iværksætterpulje til ungdomsuddannelser, jf. § 20.89.09.10, på finansloven for finansåret 2021.
§ 2. Grøn iværksætterpulje til ungdomsuddannelser er en ansøgningspulje og har til formål at styrke ungdomsuddannelsernes arbejde med grønt iværksætteri.
Puljen skal understøtte, at ungdomsuddannelserne er på forkant med den grønne dagsorden.
Puljen skal sikre inddragelse af eleverne i relevante projekter med fokus på grønt iværksætteri og viden om den grønne, bæredygtige udvikling.
 Stk. 2. Puljen udmøntes som årlige ansøgningspuljer i hvert af årene 2021, 2022 og 2023. Udmøntningen i 2022 og 2023 sker under forudsætning af, at midlerne til ansøgningspuljen videreføres på finansloven for de pågældende år.
Kompetence § 3. Styrelsen for Undervisning og Kvalitet kan yde tilskud fra ansøgningspuljen i overensstemmelse med reglerne i denne bekendtgørelse.
Ansøgerkreds og målgruppe § 4. Tilskud kan ydes til uddannelsesinstitutioner, der efter bestemmelserne i den lovgivning, der gælder for den pågældende uddannelse, er godkendt til at udbyde gymnasiale uddannelser eller erhvervsuddannelser.
 § 5. Målgruppen for ansøgningspuljen er elever på gymnasiale uddannelser og erhvervsuddannelser.
Tildelingskriterier § 6. Der gælder følgende krav for at opnå tilskud fra ansøgningspuljen:
 1) Projektet skal fremme puljens formål.
 2) Projektet skal have en rimelig overførbarhed til eller have inspirationspotentiale for institutioner, som ikke deltager i projektet.
 3) Projektet skal være økonomisk bæredygtigt.
 4) Produkter, der udvikles i projektet, skal stilles vederlagsfrit til rådighed for Børne- og Undervisningsministeriet, ungdomsuddannelsesinstitutioner m.fl. og skal udformes i et format, der opfylder de gældende krav om webtilgængelighed.
 Stk. 2. Der gælder endvidere følgende organisatoriske krav, samt hvordan organiseringen understøtter projektets gennemførelse og målopfyldelse:
 1) Ansøger for projektet skal gennemføre dette i samarbejde med mindst én virksomhed, videregående uddannelsesinstitution eller interesseorganisation.
 2) Ansøger forpligter sig til at inddrage elever, lærere og relevante eksterne repræsentanter i udvikling og afprøvning af projektets elementer.
 3) Det indholdsmæssige arbejde i projektet skal afsluttes inden for den frist, som fastsættes af Styrelsen for Undervisning og Kvalitet.
4) Ansøger skal udarbejde et budget, som udgør en fyldestgørende og retvisende beskrivelse af de forventede udgifter i projektet.
Det ansøgte beløb skal være minimum 200.000 kr.
Tilskud fra ansøgningspuljen kan maksimalt udgøre 80 pct. af projektets samlede budget.
 § 7. Ansøgningen vurderes på baggrund af, om:
 1) Ansøgningens formål falder inden for ansøgningspuljens formål.
 2) Ansøger falder inden for ansøgningspuljens ansøgerkreds.
 3) Ansøgningens målgruppe falder inden for ansøgningspuljens målgruppe.
 4) Ansøgningen indeholder en beskrivelse af et projektforslag, der kan forventes at bidrage til opfyldelse af puljens formål, jf. § 2.
 5) Ansøgningen beskriver projektets sammenhæng mellem formål, målgruppe, aktiviteter, målsætninger, tidsplan, organisering, økonomi m.v. og lever op til kravene, som er angivet i § 6.
 Stk. 2. Ved prioritering af ansøgningerne om tilskud fra ansøgningspuljen lægges der positiv vægt på:
 1) At den enkelte ansøgning indeholder en beskrivelse, der i forhold til puljens formål og vurderingskriterierne er velbegrundet.
 2) At der bliver en geografisk og uddannelsesmæssig spredning af de projekter, der tildeles tilskud.
 3) At projektet demonstrerer en tydelig sammenhæng mellem praksis vedrørende grønt iværksætteri og konkrete grønne faglige elementer fra de relevante fag.
Ansøgning § 8. Ansøgningen om tilskud efter § 1 indsendes til Styrelsen for Undervisning og Kvalitet inden for den frist og i den form, herunder ved brug af elektronisk kommunikation, der er anvist i ansøgningsvejledningen på Børne- og Undervisningsministeriets hjemmeside.
 Ydelse, udbetaling og tilbagebetaling m.v.
§ 9. Tilskud ydes på baggrund af ansøgning til delvis dækning af projektrelaterede udgifter.
Ved projektrelaterede udgifter forstås udgifter, der er nødvendige for at gennemføre projektet, og som er bogført og godkendt i henhold til regnskabskrav for tilskuddet og betalt, dog maksimalt det bevilligede tilskudsbeløb.
Stk. 2. Tilskuddet kan anvendes til løn, frikøb af fagpersonale, køb af ydelser fra andre medvirkende i projektet, rejse- og transportudgifter m.v., der er nødvendige for projektets gennemførelse, samt eventuel krævet revision.
Tilskuddet dækker ikke udgifter til anskaffelse af udstyr.
 § 10. Styrelsen for Undervisning og Kvalitet fastsætter de nærmere betingelser for udbetaling, herunder betingelser med hensyn til følgende:
 1) Løbende og afsluttende rapportering af projektets resultater, jf. § 14.
 2) Offentliggørelse af projektets resultater.
 3) Regnskab og revision vedrørende projektet, jf. § 15.
 § 11. Styrelsen for Undervisning og Kvalitet foretager i overensstemmelse med bevillingsbrevet udbetaling af tilskud til tilskudsmodtager.
 Stk. 2. Tilskud forudbetales.
 § 12. Styrelsen for Undervisning og Kvalitet kan beslutte, at tilskuddet bortfalder helt eller delvist og udbetalte tilskud kan kræves tilbagebetalt helt eller delvist i tilfælde, hvor tilskudsmodtager ikke opfylder betingelserne for tilskuddet, der er fastsat i bevillingsbrevet, herunder hvis de i forbindelse med projektet afholdte udgifter ikke kan dokumenteres af tilskudsmodtageren.
Ændring i projektet § 13. Forud for en væsentlig ændring i projektet eller budgettet skal tilskudsmodtager indsende en skriftlig og begrundet anmodning herom.
Der skal også vedlægges et nyt budget.
Styrelsen for Undervisning og Kvalitet beslutter derefter, hvorvidt ændringen kan godkendes.
Rapportering § 14. Tilskudsmodtager skal aflægge rapport om projektets resultater for de projektperioder og til de frister, som er fastsat i bevillingsbrevet.
 Stk. 2. Ved projektets endelige afslutning skal tilskudsmodtager indsende en afsluttende rapport inden for den i bevillingsbrevet angivne frist.
Regnskab og revision § 15. De regler, som er fastsat om regnskabsaflæggelse, rapportering og revision vedrørende Børne- og Undervisningsministeriets puljemidler m.v., jf. bekendtgørelse nr. 90 af 25. januar 2021 om regnskabsaflæggelse, rapportering og revision vedrørende Børne- og Undervisningsministeriets puljemidler m.v., finder tilsvarende anvendelse for grøn iværksætterpulje til ungdomsuddannelser.
Ikrafttræden § 16. Bekendtgørelsen træder i kraft den 7. oktober 2021.
