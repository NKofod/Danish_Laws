Antaget, at en forening, oprettet med det formål at bekæmpe sygdommen  

 AIDS, kan oprette et register over medlemmerne, bl.a. indeholdende  

 oplysninger om resultater af test for HIV-antistof.
Medlemmerne har  

 frivilligt afgivet oplysningerne.
Det forudsattes, at der ved udmeldelse  

 enten skete udlevering eller destruktion af oplysningerne.
 Registertilsynet modtog en henvendelse fra et erhvervsråd på vegne af en  

 klient i anledning af, at der ønskedes oprettet et register over medlemmer i  

 en forening.
Erhvervsrådet oplyste, at foreningen havde til formål at bekæmpe sygdommen  

 AIDS.
Registeret skulle baseres på, at medlemmerne frivilligt afgav en række  

 oplysninger.
Registeret ville bl.a. indeholde oplysninger om resultater af  

 test for HIV-antistof.
På baggrund af de registrerede oplysninger skulle der  

 udstedes ID-kort til medlemmerne, hvoraf resultatet af en test for  

 HIV-antistof ville fremgå.
 Erhvervsrådet oplyste endvidere, at oplysninger, der registreredes på  

 baggrund af testresultaterne, ville blive registreret med klientens samtykke,  

 samt at de øvrige registrerede oplysninger skulle afgives af klienten selv.  

 Det fulgte i øvrigt af fremgangsmåden med anvendelse af ID-kort, at der  

 forelå omstændigheder, hvor klienten måtte vide, at de pågældende oplysninger  

 ville blive registreret.
Registertilsynet indhentede en udtalelse fra Sundhedsstyrelsen.
Det  

 fremgik heraf, at det sammenfattende var Sundhedsstyrelsens vurdering, at en  

 registrering af enkeltpersoners HIV-antistof status (positiv/negativ) med  

 personidentificerbare oplysninger dels ikke vil have nogen værdi i den  

 generelle bekæmpelse af smittespredningen, dels vil kunne give en falsk  

 tryghed, som i givet fald vil kunne medføre smitte af en anden person.
 Sagen blev behandlet på et møde i Registerrådet.
 Registertilsynet udtalte herefter, at tilsynet under hensyn til  

 foreningens formål fandt, at registrering af de omhandlede oplysninger  

 vedrørende foreningens medlemmer ikke kunne antages at stride mod lov om  

 private registre m.v. § 3, stk. 2.
 Registertilsynet forudsatte, at der i forbindelse med et medlems  

 udmeldelse af foreningen vil ske udlevering eller destruktion af de  

 oplysninger, der er registreret om den pågældende.
 Registertilsynet tilføjede endvidere, at videregivelse af registrerede  

 oplysninger som nævnt i § 3, stk. 2, i lov om private registre m.v. efter  

 lovens § 4, stk. 1, ikke må ske uden samtykke fra den registrerede eller den,  

 der handler på dennes vegne, medmindre dette følger af anden lovgivning.
 Registertilsynets årsberetning 1988 s. 61-62.
