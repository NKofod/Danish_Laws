 Ikke godtgjort, at der på et fællesmøde den 7. april 1987 i anledning  

 af overenskomststridige arbejdsnedlæggelser af vedkommende overenskomstparter  

 var truffet aftale om, at klagerne ikke ville indbringe sagen for  

 Arbejdsretten med påstand om bod, hvis arbejdet blev genoptaget den 9. april  

 efter afholdelse af medlemsmøde den 8.
 april, hvorfor der fastsattes sædvanlig bod for arbejdsnedlæggelsen.
 Det var uden betydning, at Køge kommune, som arbejdsnedlæggelsen  

 direkte var rettet imod, havde haft den opfattelse at en aftale af det nævnte  

 indhold var indgået, og at kommunen havde henstillet til Kommunernes  

 Landsforening ikke at indbringe sagen for Arbejdsretten.
 Under denne sag har Kommunernes Landsforening for Køge kommune indklaget  

 Landsorganisationen i Danmark for Pædagogisk Medhjælper Forbund for  

 Arbejdsretten med påstand om, at de medlemmer af det indklagede forbund, som  

 deltog i en arbejdsnedlæggelse på Køge kommunes daginstitutioner i dagene 6.-  

 8. april 1987, pålægges bod.
De indklagede har påstået frifindelse, subsidiært ikendelse af en mild  

 bod.
Til støtte for frifindelsespåstanden har de indklagede anført, at der på  

 et fællesmøde den 7. april blev truffet aftale om, at sagen ikke ville blive  

 indbragt for Arbejdsretten, såfremt arbejdet blev genoptaget snarest muligt  

 efter et af arbejdstagerorganisationerne til den 8. april indkaldt  

 medlemsmøde.
Mødet blev afholdt den 8. april om aftenen og arbejdet  

 genoptaget den 9. april.
 Sagens omstændigheder er efter det oplyste følgende:
Den 6. april 1987 nedlagde en række medarbejdere på Køge kommunes  

 daginstitutioner, herunder en række medlemmer af det indklagede forbund,  

 arbejdet.
Arbejdsnedlæggelserne, der omfattede ca. 35 daginstitutioner, skete  

 i protest mod nogle af kommunen planlagte ændringer på  

 daginstitutionsområdet.
 I anledning af arbejdsnedlæggelserne blev der afholdt fællesmøde den 7.  

 april 1987 kl. 12. I referatet af fællesmødet anføres:
 »Tid Den 7. april 1987, kl. 12.00.
 Sted Kommunernes Landsforening.
 Emne Fællesmøde i henhold til lov om arbejdsretten, § 9, stk. 2, i  

 anledning af arbejdsnedlæggelse blandt pædagoger og pædagogmedhjælpere ved  

 kommunale og selvejende daginstitutioner i Køge kommune.
 Deltagere Repræsentanter fra Landsorganisationen i Danmark (LO),  

 Pædagogisk Medhjælper Forbund (PMF), Funktionærernes og Tjenestemændenes  

 Fællesråd (FTF), Børne- og Ungdomspædagogernes Landsforbund (BUPL), Køge  

 kommune og Kommunernes Landsforening.
 Fra Køge kommune forelå indberetning om arbejdsnedlæggelse i kommunale og  

 selvejende daginstitutioner fra mandag den 6. april 1987.
 Arbejdsnedlæggelsen er fortsat løbende ved fællesmødets afholdelse og  

 omfatter ca. 35 daginstitutioner.
 Repræsentanter fra Kommunernes Landsforening og Køge kommune tilkendegav,  

 at der var tale om en overenskomststridig arbejdsnedlæggelse, og man anmodede  

 personaleorganisationerne om at pålægge sine medlemmer straks at genoptage  

 arbejdet.
 Organisationernes repræsentanter erkendte, at arbejdsnedlæggelsen er  

 overenskomststridig, og man gav tilsagn om at pålægge sine medlemmer at  

 genoptage arbejdet.
 Baggrunden for arbejdsnedlæggelsen er efter det oplyste, at personalet  

 ikke har kunnet acceptere kommunens udspil til forestående omstruktureringer.
Kommunernes Landsforening og Køge kommune tog forbehold for at indbringe  

 sagen for arbejdsretten, henholdsvis påtaleudvalget for den kommunale  

 tjenestemandsret.« Da arbejdet ikke blev genoptaget den 8. april 1987, indbragte klagerne  

 sagen for Arbejdsretten ved klageskrift af samme dato.
Genoptagelse fandt  

 sted den 9. april.
 Den 24. september 1987 skrev Køge kommune således til Kommunernes  

 Landsforening:
 »Vedr. arbejdsnedlæggelser på Køge kommunes daginstitutioner 6.-8.  

 april 1987.
 På given foranledning, skal Køge kommune henstille til Kommunernes  

 Landsforening, at ovennævnte arbejdsnedlæggelse i kommunens daginstitutioner  

 ikke gøres til genstand for en arbejdsretlig behandling.
 Det er kommunens opfattelse, at der på det tirsdag den 7. april 1987  

 afholdte fællesmøde blev indgået en aftale med organisationerne om ikke at  

 bringe sagen for arbejdsretten, såfremt arbejdet blev genoptaget hurtigst  

 muligt efter et af organisationerne den 8. april 1987 indkaldt medlemsmøde.
 Arbejdet blev genoptaget ved arbejdstids begyndelse den 9. april 1987.
De herfra fremsendte indberetninger beror således på en beklagelig  

 fejltagelse, hvorfor materialet snarest imødeses returneret og sagen trukket  

 tilbage fra arbejdsretten.« Vicekontorchef Flemming Blønd, Kommunernes Landsforening, har som vidne  

 forklaret, at han deltog i fællesmødet den 7. april som mødeleder.
Mødet  

 startede kl. 12 og varede ca. 30 minutter.
Umiddelbart efter mødet blev  

 referatet, der var udarbejdet efter et standardkoncept, udsendt pr. telefax  

 til Landsforeningens advokat.
Der blev ikke på mødet - hverken fra  

 Landsforeningens eller kommunens side - givet afkald på at indbringe sagen  

 for Arbejdsretten med krav om bod, hvis organisationernes pålæg om at  

 genoptage arbejdet ikke blev fulgt.
På fællesmødet drøftedes tidspunktet for  

 afholdelse af orienteringsmøde for medarbejderne, og det blev fra  

 organisationernes side meddelt, at mødet påregnedes afholdt den 8. april om  

 aftenen.
Vidnet gav i den forbindelse udtryk for, at organisationerne ved  

 først at indkalde til møde den følgende dags aften efter hans opfattelse  

 kunne pådrage sig organisationsansvar, men at man dog fra Landsforeningens  

 side ikke ville forfølge dette spørgsmål.
Det er muligt, at det er hans  

 bemærkninger om organisationsansvar, der har givet anledning til den  

 misforståelse, som kommunens skrivelse af 24. september 1987 efter hans  

 opfattelse er udtryk for.
 Til støtte for påstanden har klagerne anført, at det er ubestridt, at  

 arbejdet ikke blev genoptaget i umiddelbar forlængelse af fællesmødet, og at  

 der derfor ikke er grundlag for bodsbortfald efter arbejdsretslovens § 12,  

 stk. 2, 5. punktum.
Af fællesmødereferatet fremgår intet om, at der der skulle være truffet  

 aftale om, at der ikke ville blive krævet bod, hvis arbejdet blev genoptaget  

 den 9. april.
Formodningen må derfor være imod, at der skulle være givet  

 tilsagn herom fra arbejdsgiverside.
De indklagede, som har bevisbyrden, har  

 ikke godtgjort, at et sådant tilsagn foreligger.
Den opfattelse, som Køge  

 kommune giver udtryk for i sin skrivelse af 24. september 1987, må skyldes,  

 at kommunen har misforstået vicekontorchef Blønds bemærkninger om  

 organisationsansvar.
Hertil kommer, at kommunen, som ikke er  

 overenskomstpart, ikke havde kompetence til at frafalde bodskravet.
De foreliggende arbejdsnedlæggelser adskiller sig på ingen måde fra andre  

 overenskomststridige arbejdsnedlæggelser med lignende baggrund.
Arbejdet blev  

 først genoptaget 1 1/2 dag efter afholdelse af fællesmødet.
Der er derfor  

 intet grundlag for nedsættelse af boden.
De indklagede har til støtte for frifindelsespåstanden anført, at det må  

 lægges til grund, at der på fællesmødet den 7. april blev truffet aftale om,  

 at der ikke ville blive krævet bod, hvis arbejdet blev genoptaget den 9.  

 april.
Dette er både kommunens og organisationernes opfattelse.
Denne  

 opfattelse stemmer med de foreliggende oplysninger om, at tidspunktet for  

 afholdelse af medlemsmøde blev drøftet, og at organisationerne herunder gav  

 udtryk for, at det ikke var praktisk muligt at afholde mødet før den 8. april  

 om aftenen.
Den omstændighed, at der ikke nævnes noget om en sådan aftale i  

 fællesmødereferatet kan ikke være afgørende, idet referatet er udarbejdet  

 efter standardkoncept med henblik på sagens indbringelse for Arbejdsretten.  

 Der var ingen anledning til at medtage noget om den særlige aftale i  

 referatet.
 Til støtte for påstanden om ikendelse af en mild bod har de indklagede  

 anført, at der var tale om en kortvarig arbejdsnedlæggelse, at medlemsmøde  

 først kunne afholdes den 8. april om aftenen, og at arbejdet blev genoptaget  

 hurtigst muligt efter afholdelsen af medlemsmødet.
 Arbejdsretten skal udtale:
Som sagen foreligger for Arbejdsretten findes det ikke godtgjort, at der  

 på fællesmødet den 7. april 1987 blev indgået aftale mellem  

 overenskomstparterne - d.v.s.
Kommunernes Landsforening og de i fællesmødet  

 deltagende arbejdstagerorganisationer - om, at klagerne ikke ville indbringe  

 sagen for Arbejdsretten med krav om bod, hvis arbejdet blev genoptaget den 9.  

 april efter afholdelse af medlemsmøde den 8. april.
 Da det er ubestridt, at arbejdsnedlæggelserne var overenskomststridige, og  

 da der ikke findes at være grundlag for at nedsætte den forskyldte bod i  

 forhold til den sædvanligt anvendte, tager Arbejdsretten klagernes påstand  

 til følge som nedenfor bestemt.
 T h i k e n d e s f o r r e t :
 Til Kommunernes Landsforening betaler de på sagens bilag 2 anførte  

 medlemmer af Pædagogisk Medarbejder Forbund en bod på 20 kr. for hver time,  

 hvori de deltog i overenskomststridige arbejdsnedlæggelser i dagene 6.-8.  

 april 1987.
 Sagens omkostninger til Arbejdsretten, 2.000 kr. betales af de indklagede.
 (* 1) Henvisninger: Per Jacobsen s.88 ff, s.94, Hasselbalch  

 Kollektivarbejdsretten s.85, K 86.089 (A1987, s.84).
