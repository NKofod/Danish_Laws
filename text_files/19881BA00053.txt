Nr BSF 53 Folketingsbeslutning om Danmarks ratifikation af Europarådskonventionen af  

 26. november 1987 til Forebyggelse af Tortur og Umenneskelig eller Vanærende  

 Behandling eller Straf Fremsat af udenrigsministeren (Ellemann-Jensen) den 25. januar 1989 Vedtaget ved anden (sidste) behandling den 13. april 1989 Folketinget meddeler sit samtykke til, at Danmark ratificerer den i Europarådet i Strasbourg den 26. november 1987 undertegnede Europæiske Konvention til Forebyggelse af Tortur og Umenneskelig eller Vanærende Behandling eller Straf.
Oprindeligt fremsat forslag Folketinget meddeler sit samtykke til, at Danmark ratificerer den i Europarådet i Strasbourg den 26. november 1987 undertegnede Europæiske Konvention til Forebyggelse af Tortur og Umenneskelig eller Vanærende Behandling eller Straf.
Indholdsfortegnelse Europaråds-konventionen til forebyggelse af tortur og umenneskelig eller  

 vanærende behandling eller straf Bemærkninger:
I Historisk baggrund II Danmarks ratifikation III Konventionens indhold Oversættelse EUROPÆISK KONVENTION TIL FOREBYGGELSE AF TORTUR OG UMENNESKELIG ELLER  

 VANÆRENDE BEHANDLING ELLER STRAF.
 Under hensyntagen til bestemmelserne i Konventionen til Beskyttelse af  

 Menneskerettigheder og Grundlæggende Frihedsrettigheder:
i betragtning af artikel 3 af samme konvention, hvorefter »ingen må  

 underkastes tortur og ej heller umenneskelig eller vanærende behandling eller  

 straf«.; idet de bemærker sig, at mekanismerne oprettet under nævnte konvention kan  

 anvendes i forhold til personer, der påstår, at de er ofre for krænkelser af  

 artikel 3; overbeviste om, at beskyttelsen af personer berøvet deres frihed mod  

 tortur og umenneskelig eller vanærende behandling eller straf kunne styrkes  

 ved ikke-juridiske midler af forebyggende karakter på grundlag af besøg, er de underskrivende regeringer, der er medlemmer af Europarådet, blevet  

 enige om følgende:
KAPITEL I Artikel 1 Der oprettes en Europæisk Komite til Forebyggelse af Tortur og  

 Umenneskelig eller Vanærende Behandling eller Straf (herefter omtalt som  

 »Komiteen«). Gennem besøg skal Komiteen undersøge behandlingen af  

 personer, der er berøvet deres frihed, med henblik på at styrke, hvor det  

 måtte være nødvendigt, beskyttelsen af sådanne personer mod tortur og  

 umenneskelig eller vanærende behandling eller straf.
Artikel 2 Hver part skal tillade besøg i overensstemmelse med denne konvention til  

 ethvert sted inden for sin jurisdiktion, hvor personer er berøvet deres  

 frihed af en offentlig myndighed.
Artikel 3 Ved anvendelsen af denne konvention skal Komiteen og de kompetente  

 nationale myndigheder hos vedkommende part samarbejde med hinanden.
KAPITEL II Artikel 4 1. Komiteen består af et antal medlemmer svarende til antallet af parter.
 2. Komiteens medlemmer vælges blandt personer af høj moralsk anseelse, der  

 er kendt for deres sagkundskab med hensyn til menneskerettigheder eller som  

 har faglig erfaring på områder, der er omfattet af denne konvention.
 3. Der må ikke være to komitemedlemmer, som er statsborgere i samme stat.
 4. Medlemmerne skal virke i deres personlige egenskab, skal være  

 uafhængige og upartiske og skal stå til rådighed med henblik på at tjene  

 Komiteen effektivt.
Artikel 5 1. Komiteens medlemmer vælges af Europarådets Ministerudvalg med absolut  

 flertal på grundlag af en navneliste opstillet af præsidiet for Europarådets  

 Rådgivende Forsamling; hver national delegation fra parterne i Den Rådgivende  

 Forsamling foreslår tre kandidater, hvoraf mindst to af dens egen  

 nationalitet.
 2. Samme fremgangsmåde følges ved besættelsen af lejlighedsvis ledige  

 pladser.
3. Komiteens medlemmer vælges for et tidsrum på fire år.
De kan kun  

 genvælges een gang.
For så vidt angår medlemmer, der vælges ved det første  

 valg, skal funktionstiden for tre medlemmer dog udløbe efter to års forløb.  

 De medlemmer, hvis funktionstid udløber efter forløbet af begyndelsesperioden  

 på to år, vælges ved lodtrækning, der foretages af Europarådets  

 generalsekretær, umiddelbart efter at det første valg har fundet sted.
Artikel 6 1. Komiteen mødes for lukkede døre.
Komiteen er beslutningsdygtig, når  

 mere end halvdelen af medlemmerne er tilstede.
Komiteens beslutninger træffes  

 med et flertal af de tilstedeværende medlemmers stemmer, bortset fra  

 tilfælde, der er omfattet af bestemmelserne i artikel 10, stk. 2.
 2. Komiteen fastsætter selv sin forretningsorden.
 3. Sekretariatet for Komiteen stilles til rådighed af Europarådets  

 generalsekretær.
KAPITEL III Artikel 7 1. Komiteen tilrettelægger besøg til steder omfattet af artikel 2. Udover  

 periodiske besøg kan Komiteen tilrettelægge sådanne andre besøg, som  

 omstændighederne måtte tilsige.
 2. Som hovedregel gennemføres besøg af mindst to medlemmer af Komiteen.  

 Komiteen kan, hvis den finder det nødvendigt, bistås af eksperter og tolke.
Artikel 8 1. Komiteen skal notificere vedkommende parts regering om sin hensigt om  

 at gennemføre et besøg.
Efter sådan notifikation kan den til enhver tid  

 besøge ethvert sted omfattet af artikel 2.
 2. En part skal stille følgende midler til rådighed for Komiteen med  

 henblik på udførelsen af dens opgaver:
a.
Adgang til dens område og ret til at rejse uden begrænsninger; b. fuld oplysning om de steder, hvor personer berøvet deres frihed er  

 anbragt; c. ubegrænset adgang til ethvert sted, hvor personer er berøvet deres  

 frihed, herunder ret til at bevæge sig indenfor sådanne steder uden  

 begrænsning; d. andre oplysninger parten har til rådighed, som er nødvendige for  

 Komiteen med henblik på udførelsen af dens opgaver.
Under indhentelsen af  

 sådanne oplysninger skal Komiteen tage hensyn til derom gældende regler i  

 national lovgivning og faglig etik.
 3. Komiteen kan uden opsyn udspørge personer berøvet deres frihed.
 4. Komiteen kan kommunikere frit med enhver person, som den tror kan yde  

 relevant oplysning.
 5. Om nødvendigt kan Komiteen straks meddele sine bemærkninger til  

 vedkommende parts kompetente myndigheder.
Artikel 9 1. Under særlige omstændigheder kan vedkommende parts kompetente  

 myndigheder gøre indsigelser over for Komiteen på et bestemt tidspunkt eller  

 et bestemt sted foreslået af Komiteen.
Sådanne indsigelser kan kun gøres  

 gældende af hensyn til nationalt forsvar, offentlig sikkerhed, alvorlig  

 forstyrrelse af orden på steder, hvor personer er berøvet deres frihed, en  

 persons sundhedstilstand eller at der foregår en hastende efterforskning med  

 tilknytning til en alvorlig forbrydelse.
2. Efter at en sådan indsigelse er gjort gældende, skal Komiteen og parten  

 straks indlede konsultationer med henblik på at afklare situationen og opnå  

 enighed om ordninger, der sætter Komiteen i stand til at kunne udføre sine  

 funktioner hurtigt.
Sådanne ordninger kan omfatte overførsel til et andet  

 sted af enhver person, som Komiteen har foreslået at besøge.
Indtil besøget  

 finder sted, skal parten give oplysninger til Komiteen om enhver sådan  

 person.
Artikel 10 1. Efter hvert besøg udarbejder Komiteen en beretning om de  

 kendsgerninger, der fremkom under besøget under hensyntagen til enhver  

 bemærkning, som måtte være anført af vedkommende part.
Den fremlægger sin  

 beretning for sidstnævnte med de anbefalinger, som den måtte anse for  

 nødvendige.
Komiteen kan konsultere parten med henblik på om nødvendigt at  

 foreslå forbedringer af beskyttelsen af personer, der er berøvet deres  

 frihed.
 2. Hvis parten undlader at samarbejde eller afslår at forbedre situationen  

 i lyset af Komiteens anbefalinger kan Komiteen, efter at parten har haft  

 mulighed for at give sine synspunkter tilkende, beslutte med to trediedeles  

 flertal at fremkomme med en offentlig udtalelse om sagen.
Artikel 11 1. Oplysningerne indsamlet af Komiteen i forbindelse med et besøg, dens  

 beretning og dens konsultationer med vedkommende part er fortrolige.
 2. Komiteen offentliggør sin beretning samt eventuelle bemærkninger fra  

 vedkommende part, hvis parten anmoder den om at gøre det.
 3. Oplysning om personlige forhold må dog kun offentliggøres med  

 udtrykkelig tilladelse fra vedkommende person.
Artikel 12 Under iagttagelse af bestemmelserne om fortrolighed i artikel 11 tilsender  

 Komiteen hvert år Ministerudvalget en generel beretning om sin virksomhed,  

 som skal oversendes til Den Rådgivende Forsamling og offentliggøres.
Artikel 13 Medlemmerne af Komiteen, eksperter og andre personer, der bistår Komiteen,  

 skal under og efter deres hverv bevare fortroligheden af de kendsgerninger  

 eller oplysninger, som de er blevet bekendt med under udøvelsen af deres  

 virksomhed.
Artikel 14 1. Navnene på personer, der bistår Komiteen, skal fremgå af notifikationen  

 i medfør af artikel 8, stk. 1.
2. Eksperter handler efter instruktion fra Komiteen og under dennes  

 myndighed.
De skal have særlig viden og erfaring på områderne omfattet af  

 denne konvention og er underkastet de samme forpligtelser som medlemmer af  

 Komiteen med hensyn til uafhængighed, upartiskhed og væren til rådighed.
 3. En part kan undtagelsesvis erklære, at en ekspert eller anden person,  

 som bistår Komiteen, ikke kan tillades at deltage i et besøg til et sted  

 inden for dets jurisdiktion.
KAPITEL IV Artikel 15 Hver part oplyser Komiteen om navn og adresse på den myndighed, der kan  

 modtage notifikationer til dens regering, og på enhver forbindelsesperson,  

 som den måtte udpege.
Artikel 16 Komiteen, dens medlemmer og eksperter omfattet af artikel 7, stk. 2, skal  

 nyde de privilegier og immuniteter, der er anført i bilaget til denne  

 konvention.
Artikel 17 1. Denne konvention er ikke til hinder for bestemmelser i national  

 lovgivning eller enhver international aftale, som yder større beskyttelse for  

 personer berøvet deres frihed.
 2. Intet i denne konvention kan forstås som en begrænsning af eller  

 fravigelse fra kompetencen hos organerne under Den europæiske  

 Menneskerettighedskonvention eller forpligtelser, der påhviler parterne i  

 henhold hertil.
 3. Komiteen skal ikke besøge steder, som repræsentanter for eller  

 delegerede fra beskyttelsesmagter eller Den internationale Røde Kors Komite  

 besøger effektivt og regelmæssigt i medfør af Geneve-konventionerne af 12.  

 august 1949 og tillægsprotokollerne dertil af 8. juni 1977.
KAPITEL V Artikel 18 Konventionen er åben for undertegnelse af Europarådets medlemsstater.
Den  

 skal ratificeres, tiltrædes eller godkendes.
Ratifikations-, tiltrædelses-  

 eller godkendelsesinstrumenter deponeres hos Europarådets generalsekretær.
Artikel 19 1. Konventionen træder i kraft på den første dag af måneden efter udløbet  

 af et tidsrum på tre måneder efter den dato, hvor syv medlemsstater af  

 Europarådet har udtrykt deres samtykke til at blive forpligtet af  

 konventionen i overensstemmelse med bestemmelserne i artikel 18.
 2. Med hensyn til enhver medlemsstat, som efterfølgende udtrykker samtykke  

 til at være forpligtet af den, træder konventionen i kraft på den første dag  

 af måneden efter udløbet af et tidsrum på tre måneder efter datoen for  

 deponering af ratifikations-, tiltrædelses- eller godkendelsesinstrumentet.
Artikel 20 1. Enhver stat kan på tidspunktet for undertegnelse eller deponering af  

 sit ratifikations-, tiltrædelses- eller godkendelsesinstrument nærmere  

 angive, for hvilket område eller hvilke områder konventionen skal gælde.
2. Enhver stat kan til enhver tid efterfølgende ved erklæring til  

 Europarådets generalsekretær udvide anvendelsen af denne konvention til  

 ethvert andet område nærmere angivet i erklæringen.
Med hensyn til et sådant  

 område træder konventionen i kraft på den første dag af den første måned  

 efter udløbet af et tidsrum på tre måneder efter datoen for  

 generalsekretærens modtagelse af en sådan erklæring.
3. Enhver erklæring afgivet under de to forudgående stykker kan med hensyn  

 til ethvert område, nærmere angivet i en sådan erklæring, trækkes tilbage ved  

 en notifikation til generalsekretæren.
Tilbagekaldelsen får virkning fra den  

 første dag af måneden efter udløbet af et tidsrum på tre måneder efter datoen  

 for generalsekretærens modtagelse af en sådan notifikation.
Artikel 21 Der kan ikke tages forbehold vedrørende bestemmelser i denne konvention.
Artikel 22 1. Enhver part kan til hver en tid træde tilbage fra denne konvention ved  

 en notifikation til generalsekretæren for Europarådet.
 2. En sådan opsigelse får virkning fra den første dag af måneden efter  

 udløbet af et tidsrum på tolv måneder efter datoen for generalsekretærens  

 modtagelse af notifikationen.
Artikel 23 Europarådets generalsekretær giver medlemsstaterne af Europarådet  

 oplysning om:
a.
Enhver undertegnelse; b. deponering af ethvert ratifikations-, tiltrædelses- eller  

 godkendelsesinstrument; c. enhver dato for ikrafttræden af denne konvention i overensstemmelse med  

 artikel 19 og 20; d. enhver anden handling, notifikation eller meddelelse med tilknytning  

 til denne konvention bortset fra handlinger i medfør af artikel 8 og 10.
 Til bekræftelse heraf har de nedenstående, som er behørigt befuldmægtiget  

 dertil, undertegnet denne konvention.
Udfærdiget i Strasbourg den 26. november 1987 på engelsk og fransk,  

 således at begge tekster har samme gyldighed, i et enkelt eksemplar, som skal  

 opbevares i Europarådets arkiver.
Europarådets generalsekretær skal fremsende  

 bekræftede kopier til hver af Europarådets medlemslande.
BILAG Privilegier og immuniteter (Artikel 16) 1. Med henblik på dette bilag skal henvisninger til medlemmer af Komiteen  

 forstås som også omfattende henvisninger til eksperter nævnt i artikel 7,  

 stk. 2.
 2. Medlemmer af Komiteen har under udøvelsen af deres virksomhed og under  

 rejser foretaget under udøvelsen af deres virksomhed følgende privilegier og  

 immuniteter:
a.
Immunitet mod anholdelse, fængsling og tilbageholdelse og mod  

 beslaglæggelse af deres personlige bagage, samt immunitet mod retlige skridt  

 af enhver art med hensyn til talte eller skrevne ord og alle handlinger  

 foretaget af dem i officiel egenskab; b. fritagelse for enhver begrænsning i deres bevægelsesfrihed ved udrejse  

 fra og tilbagevenden til deres opholdsland, og indrejse i og udrejse fra det  

 land, i hvilket de udøver deres virksomhed, og fra registrering som udlænding  

 i det land, de besøger eller gennem hvilket de rejser under udøvelsen af af  

 deres virksomhed.
 3. Under rejser foretaget i udøvelsen af deres virksomhed skal Komiteens  

 medlemmer i spørgsmål vedrørende told- og valutakontrol tilstås:
a.
Af deres egen regering de samme fordele, som tilstås overordnede  

 embedsmænd, der rejser udenlands på midlertidig tjenesterejse; b. af andre parters regeringer de samme fordele, som tilstås  

 repræsentanter for fremmede regeringer på midlertidig tjenesterejse.
 4. Komiteens dokumenter og papirer, for så vidt de har tilknytning til  

 Komiteens virksomhed, er ukrænkelige.
 Komiteens officielle korrespondance og anden officiel kommunikation må  

 ikke tilbageholdes eller underkastes censur.
 5. Med henblik på at sikre Komiteens medlemmer fuldstændig talefrihed og  

 fuldstændig uafhængighed i udførelsen af deres pligter, skal immunitet mod  

 retsforfølgning med hensyn til talte eller skrevne ord og alle handlinger i  

 udførelsen af deres pligter fortsat tilstås, uanset at de pågældende personer  

 ikke længere udfører sådanne pligter.
6. Privilegier og immuniteter tilstås Komiteens medlemmer, ikke til  

 personlig fordel for de pågældende selv, men med henblik på at beskytte den  

 uafhængige udøvelse af deres virksomhed.
Kun Komiteen kan give afkald på dens  

 medlemmers immunitet; den har ikke alene ret, men også pligt til at give  

 afkald på et af dens medlemmers immunitet i tilfælde, hvor immuniteten, efter  

 dens opfattelse, ville stå i vejen for retfærdighed, og hvor der kan gives  

 afkald uden skadelige følger for det formål, for hvilket immuniteten er  

 tilstået.
Bemærkninger til forslaget I.
Historisk baggrund 1. Forbud mod tortur i FN-sammenhæng Skabelsen af FN efter afslutningen af anden Verdenskrig blev begyndelsen  

 til en omfattende udbygning af den folkeretlige regulering af  

 menneskerettigheder og de folkeretlige og politiske muligheder for at sikre  

 deres overholdelse.
Allerede ved at tilslutte sig FN's Pagt har staterne  

 forpligtet sig til at virke for menneskerettighedernes beskyttelse, hvilket  

 har været en væsentlig begrundelse for at dette spørgsmål ikke længere anses  

 for at være et indre anliggende, som ingen andre stater har ret til at blande  

 sig i.
Under udviklingen af den folkeretlige beskyttelse af menneskerettighederne  

 har forbud mod tortur haft en fremtrædende plads.
Der findes et politisk  

 forpligtende forbud mod tortur i FN's Verdenserklæring om Menneskerettigheder  

 af 10. december 1948. I FN-konventionen om Borgerlige og Politiske  

 Rettigheder af 16. december 1966, der trådte i kraft i 1976, blev dette  

 udmøntet i et folkeretligt forpligtende forbud mod tortur eller grusom,  

 umenneskelig eller nedværdigende behandling eller straf (konventionens art.  

 7). Der henvises til Folketingstidende 1970/71, tillæg A sp. 1719 ff og  

 Folketingets Forhandlinger sp. 3069-3088 og 7716-7717.
Senest er der den 10. december 1984 blevet vedtaget en særlig  

 FN-konvention om Forbud mod Tortur og anden Grusom, Umenneskelig eller  

 Nedværdigende Behandling eller Straf.
Konventionen trådte i kraft den 26.  

 juni 1987. Der henvises til Folketingstidende 1986/87, tillæg A sp. 3983 ff  

 og Folketingets Forhandlinger sp. 7326-7338 og sp. 11097-11098.
2. Forbud mod tortur i Europarådssammenhæng Den 4. november 1950 undertegnede Danmark sammen med de øvrige  

 medlemsstater af Europarådet Den europæiske Menneskerettighedskonvention i  

 Rom.
Danmark ratificerede konventionen den 13. april 1953. Konventionen, der  

 trådte i kraft den 3. september 1953, indeholder i artikel 3 et forbud mod  

 tortur og umenneskelig eller vanærende behandling eller straf.
Der henvises  

 til Rigsdagstidende 1952/53, tillæg A sp. 3025 ff og Forhandlinger i  

 Folketinget sp. 1385-1459 og sp. 3492-3497 samt Rigsdagstidende 1952/53,  

 Forhandlinger i Landstinget sp. 689-700 og sp. 753-755.
 Deltagerstaternes kontrol med overholdelsen af denne og de øvrige  

 bestemmelser i Menneskerettighedskonventionen er sikret gennem oprettelse af  

 en Kommission og en Domstol.
Deltagerstaterne og enkeltpersoner kan indbringe klager over påståede  

 konventionsbrud for Kommissionen.
Deltagerstaternes ret til at klage til  

 Kommissionen er ubetinget.
Enkeltpersoners klageret er betinget af, at den  

 stat, mod hvem klagen er rettet, ved en særlig erklæring har anerkendt  

 Kommissionens kompetence til at modtage og behandle sådanne klager.
Denne  

 klageprocedure - den såkaldte individuelle klageret - repræsenterede en  

 central nydannelse i den internationale beskyttelse af menneskerettighederne,  

 særligt gennem den mulighed, der åbnedes for den enkelte statsborger til selv  

 at føre sin sag ved et internationalt forum.
Klagesager kan henvises til Domstolen af Kommissionen selv eller af en  

 deltagerstat.
Enkeltpersoner har derimod ingen adgang til selv at indbringe  

 deres sag for Domstolen.
Domstolen afgør indbragte klager endeligt og  

 bindende.
Domstolens kompetence til at modtage og afgøre klager er betinget  

 af, at vedkommende stat har afgivet en særlig erklæring om udtrykkelig  

 anerkendelse deraf.
Igennem årene er det fra flere sider gjort gældende, at tortur samt  

 umenneskelig og vanærende behandling og straf repræsenterer så grove  

 krænkelser af de fundamentale menneskerettigheder, at den i Den europæiske  

 Menneskerettighedskonvention hjemlede klageprocedure burde suppleres med  

 ikke-juridiske midler af forebyggende karakter.
Erfaringer har vist, at  

 behovet for en udvidet beskyttelse på dette område er særligt stort for  

 personer, der er berøvet deres frihed.
 Dette er baggrunden for, at Europarådets rådgivende Forsamling den 28.  

 september 1983 vedtog en henstilling til Ministerudvalget, i hvilken det  

 anbefaledes at vedtage en europæisk konvention om frihedsberøvede personers  

 beskyttelse mod tortur og umenneskelig eller vanærende behandling eller  

 straf.
 På dette grundlag fik Europarådets Styringskomite for Menneskerettigheder  

 og et herunder nedsat udvalg af juridiske eksperter i januar 1984 til opgave  

 at udarbejde et udkast til en konvention om frihedsberøvede personers  

 beskyttelse mod tortur m.v. til forelæggelse for Ministerudvalget.
 Ekspertudvalget behandlede sagen under 7 mødesamlinger i perioden maj 1984  

 - juni 1986, under hvilke udvalget bl.a. havde lejlighed til at rådføre sig  

 med Kommissionen og Domstolen.
Et konventionsforslag fra ekspertudvalget blev færdigbehandlet i  

 Styringskomiteen for Menneskerettigheder i november 1986 og derpå forelagt  

 for Den Rådgivende Forsamling.
I en udtalelse af 27. marts 1987 meddelte  

 Forsamlingen sin tilslutning til forslaget.
Ministerudvalget vedtog  

 konventionen den 26. juni 1987. Konventionen åbnedes for undertegnelse den  

 26. november 1987. Den undertegnedes på åbningsdagen af følgende 19 af  

 Europarådets 21 medlemsstater: Danmark, Belgien, Cypern, Frankrig,  

 Forbundsrepublikken Tyskland, Grækenland, Island, Italien, Liechtenstein,  

 Luxembourg, Malta, Holland, Norge, Portugal, Spanien, Sverige, Schweiz,  

 Storbritannien og Østrig.
 Konventionen træder i kraft den 1. februar 1989.
 Konventionen er nu undertegnet af samtlige Europarådets 21 medlemsstater  

 og er pr. 15. december 1988 ratificeret eller godkendt af Tyrkiet, Irland,  

 Malta, Nederlandene, Sverige, Luxembourg, Schweitz og Storbritannien.
II.
Danmarks ratifikation Ved ratifikation påtager Danmark sig en folkeretlig forpligtelse til at  

 give den i medfør af konventionen oprettede Komite adgang til sit  

 jurisdiktionsområde og til at samarbejde med Komiteen i overensstemmelse med  

 konventionens bestemmelser.
 Danmark forpligter sig endvidere til at indrømme Komiteen, dens medlemmer  

 og eksperter de i bilaget til konventionen nævnte privilegier og immuniteter,  

 der har til formål at give de pågældende mulighed for uhindret at udføre de  

 opgaver, der følger af konventionen.
 Spørgsmålet om dansk ratifikation har været forelagt Justitsministeriet,  

 som har meddelt tilslutning hertil, og som tillige har udtalt, at dansk  

 ratifikation ikke forudsætter ændringer i dansk lovgivning.
 Ratifikationen medfører ingen finansielle forpligtelser.
 Konventionen træder for Danmarks vedkommende i kraft den første dag i  

 måneden efter udløbet af et tidsrum på 3 måneder fra deponeringen af det  

 danske ratifikationsinstrument hos Europarådets Generalsekretær.
III.
Konventionens indhold A.
Oversigt over konventionens bestemmelser I præamblen erindres om de forpligtelser, der påhviler Europarådets  

 medlemsstater i medfør af Den europæiske Menneskerettighedskonvention.  

 Specielt fremhæves konventionens artikel 3, ifølge hvilken »ingen  

 må underkastes tortur og ej heller umenneskelig eller vanærende behandling  

 eller straf«.
Der udtrykkes forventning om, at frihedsberøvede personers  

 beskyttelse mod tortur m.v. vil kunne styrkes ved ikke-juridiske midler af  

 forebyggende karakter.
 Konventionen indeholder ingen definition af, hvad der skal forstås ved  

 tortur og umenneskelig eller vanærende behandling eller straf.  

 Begrebsbestemmelsen i så henseende antages at være den samme som den, der  

 gælder i forhold til Den europæiske Menneskerettighedskonvention i lyset af  

 kontrolorganernes praksis omkring artikel 3.
FN's Torturkonvention indeholder i artikel 1, stk. 1 en definition af  

 begrebet »tortur«, hvorefter det omfatter »enhver handling,  

 ved hvilken stærk smerte eller lidelse, enten fysisk eller mental, bevidst  

 påføres en person med det formål at fremskaffe oplysninger eller en  

 tilståelse fra denne eller en trediemand, at straffe ham for en handling, som  

 han selv eller en trediemand har begået eller mistænkes for at have begået,  

 eller at skræmme eller lægge tvang på ham eller en trediemand, eller af nogen  

 grund baseret på nogen form for forskelsbehandling, når en sådan smerte eller  

 lidelse påføres af eller på opfordring af en offentligt ansat eller en anden  

 person, der virker i embeds medfør eller med en sådan persons samtykke eller  

 indvilligelse.
Smerte eller lidelse, der alene er en naturlig eller tilfældig  

 følge eller del af lovlige sanktioner, er ikke omfattet.« Denne definition må antages at få en vis indflydelse på, hvad der skal  

 forstås ved begrebet tortur i Europarådskonventionen.
 Den i sidste punktum indeholdte undtagelse af smerte og lidelse i  

 tilknytning til lovlige sanktioner blev indføjet på foranledning af stater  

 med andre retssystemer end de europæiske, hvor man har korporlige strafformer  

 såsom piskning og lemlæstelse.
Det må antages, at forhold kan blive anset for tortur under Den europæiske  

 Torturkonvention, uanset at de pågældende overgreb ikke tjener de i  

 FN-konventionens artikel 1, stk. 1 angivne formål, men er begået f.eks. af  

 lyst.
Det må endvidere antages, at torturbegrebet i europæisk sammenhæng  

 efter omstændighederne kan omfatte undladelser, f.eks af at give fanger mad  

 og drikke.
Kapitel I (art. 1-3) indeholder konventionens hovedprincipper, ifølge  

 hvilke der skal oprettes en komite som deltagerstaterne skal give adgang til  

 at aflægge besøg overalt på deres jurisdiktionsområde, hvor der befinder sig  

 frihedsberøvede personer.
Til hovedprincipperne hører endvidere, at Komiteen  

 og deltagerstaternes kompetente myndigheder skal samarbejde med hinanden.  

 Kapitel II(art. 4-6) angiver reglerne om Komiteens sammensætning og  

 forretningsorden.
Kapitel III (art. 7-14) indeholder reglerne om Komiteens  

 besøg og rapportering.
Kapitel IV (art. 15-17) angiver reglerne om Komiteens  

 privilegier og immuniteter samt forholdet til deltagerstaternes forpligtelser  

 ifølge andre konventioner.
Kapitel V (art. 18-23) indeholder sædvanlige  

 afslutningsbestemmelser om ratifikation, ikrafttrædelse m.v.
B.
Gennemgang af konventionens enkelte bestemmelser Artikel 1 foreskriver oprettelsen af en »»Europæisk  

 Komite«» til forebyggelse af tortur og umenneskelig eller vanærende  

 behandling eller straf.
Det fastslås, at Komiteens opgave er gennem besøg at  

 undersøge behandlingen af personer berøvet deres frihed med henblik på - hvor  

 det måtte være nødvendigt - at styrke frihedsberøvede personers beskyttelse  

 mod tortur og umenneskelig eller vanærende behandling eller straf.
 Artikel 2 pålægger deltagerstaterne at tillade besøg i overensstemmelse  

 med konventionens regler til ethvert sted inden for deres  

 jurisdiktionsområde, hvor personer er berøvet deres frihed af en offentlig  

 myndighed.
Forpligtelsen består ubetinget og under alle forhold, således også under  

 krig og under interne uroligheder, herunder borgerkrig.
Under væbnede  

 konflikter bør Komiteen dog ikke besøge steder, som repræsentanter for eller  

 delegerede fra beskyttelsesmagter eller Den internationale Komite for Røde  

 Kors besøger effektivt og regelmæssigt i medfør af Geneve-konventionerne,  

 jfr. konventionens artikel 17, stk. 3 og bemærkningerne hertil.
Komiteen har ret til at besøge ethvert sted, hvor personer er berøvet  

 deres frihed af en offentlig myndighed, uanset grunden hertil.
Eksempelvis  

 skal Komiteen således have adgang til at besøge politistationer, arresthuse  

 og fængsler, hvor der er indsat varetægtsfængslede og/eller strafafsonere.  

 Komiteen vil tillige kunne aflægge besøg i sikrede og lukkede afdelinger i  

 institutioner beregnet til døgnophold for børn og unge under forsorg samt for  

 personer med vidtgående psykiske handicaps.
Komiteen skal endvidere have  

 adgang til at besøge hospitaler, hvor sindssyge personer er tvangsindlagt.
Artikel 3 fastslår som generelt princip, at Komiteen og deltagerstaternes  

 kompetente myndigheder skal samarbejde med hinanden.
Et sådant samarbejde er  

 særlig relevant i relation til de i artiklerne 2, 8, 9 og 10  

 indeholdte bestemmelser.
Efter artikel 4 skal Komiteen bestå af et antal uafhængige  

 medlemmer, der svarer til antallet af kontraherende stater, dog således at  

 der ikke må være to komitemedlemmer, som er statssborgere i samme stat.
Som  

 medlemmer af Komiteen vil kunne vælges menneskerettighedseksperter og andre  

 personer med faglig erfaring på områder omfattet af konventionen.
Udover  

 menneskerettighedseksperter vil der eksempelvis kunne udpeges personer med  

 erfaring fra fængselsadministration eller med særlig baggrund fra  

 psykiatriske afdelinger med tvangsindlagte patienter, og læger med særlig  

 erfaring i behandling af torturofre.
Artikel 5 indeholder regler om fremgangsmåden for valg af medlemmer til  

 Komiteen.
Fremgangsmåden svarer til den, der er gældende for udvælgelse af  

 medlemmer til Den europæiske Menneskerettighedskommission.
Komiteens  

 medlemmer vælges herefter af Europarådets Ministerudvalg på grundlag af en  

 navneliste, der er opstillet af Den rådgivende Forsamlings præsidium.  

 Kommitemedlemmerne vælges for en periode på fire år, idet funktionsperioden  

 udløber allerede efter to års forløb for tre af de medlemmer, der vælges ved  

 det første valg.
 Reglerne om Komiteens beslutningsprocedure og fastsættelse af  

 forretningsorden er indeholdt i artikel 6.
 Komiteens besøg kan ifølge artikel 7 stk 1 foregå dels med faste mellemrum  

 efter en forud fastlagt generel tidsplan (periodiske besøg) dels efter  

 konkret opstået behov, f.eks fremkomme beretninger om begået tortur.
Artikel 7 stk. 2 foreskriver, at besøg som hovedregel skal gennemføres af  

 mindst to medlemmer af Komiteen.
Besøg vil dog undtagelsesvis kunne  

 gennemføres af et enkelt medlem af Komiteen.
Dette vil eksempelvis kunne ske,  

 dersom en pludseligt opstået situation gør aflæggelse af et hastebesøg  

 nødvendigt på et tidspunkt, hvor Komiteens øvrige medlemmer er forhindrede.
Efter artikel 8 stk. 1 skal Komiteen forud for ethvert besøg  

 foretage notifikation af regeringen for den pågældende stat.
Notifikation bør  

 indeholde oplysning om hvilket sted, der agtes besøgt, tidspunkt for besøget,  

 Komiteens sammensætning ved den pågældende lejlighed og navnene på eventuelle  

 eksperter og tolke, der måtte ledsage Komiteen.
 Artikel 8 stk. 2-4 indeholder regler om deltagerstaternes forpligtelser  

 til at bistå Komiteen, herunder forpligtelsen til at give Komiteen  

 oplysninger om og ubegrænset adgang til ethvert sted, hvor frihedsberøvede  

 personer er anbragt.
Komiteen har ifølge artikel 8 stk. 5 ret til allerede under besøget  

 at gøre den pågældende stats kompetente myndigheder bekendt med sine  

 foreløbige bemærkninger.
Adgangen til at fremkomme med foreløbige  

 bemærkninger forudses alene anvendt i hastende undtagelsestilfælde, f.eks. i  

 tilfælde, hvor der er et påtrængende behov for at forbedre forholdene for  

 frihedsberøvede personer.
Disse bemærkninger kan ikke erstatte den beretning  

 Komiteen ifølge artikel 10 skal afgive efter besøget.
Artikel 9 stk. 1 indeholder en udtømmende opregning af de  

 undtagelsessituationer i hvilke en deltagerstat kan modsætte sig besøg af  

 Komiteen på et af Komiteen foreslået tidspunkt eller sted.
En sådan afvisning  

 af Komiteen kan således alene begrundes med hensynet til det nationale  

 forsvar, den offentlige sikkerhed, alvorlig uorden på steder, hvor personer  

 er berøvet deres frihed, en persons sundhedstilstand eller at der foregår en  

 hastende efterforskning med tilknytning til en alvorlig forbrydelse.
I artikel 9 stk. 2 fastsættes det, at der skal indledes konsultationer  

 mellem Komiteen og den pågældende deltagerstat i tilfælde, hvor en eller  

 flere af de i stk. 1 nævnte omstændigheder er blevet påberåbt som begrundelse  

 for, at et besøg ikke vil kunne afvikles.
Konsultationen har til formål at  

 afklare situationen og tilvejebringe enighed om en ordning, der uden unødig  

 forsinkelse sætter Komiteen i stand til at undersøge behandlingen af de  

 personer, der tilbageholdes på det sted, Komiteen ønsker at besøge.
I  

 tilfælde, hvor et ønsket besøg ikke har kunnet komme i stand på grund af  

 hensynet til det nationale forsvar eller den offentlige sikkerhed, kan  

 ordningen omfatte de frihedsberøvede personers overflytning til et andet  

 sted.
Ifølge artikel 10 skal Komiteen efter ethvert besøg udarbejde en  

 beretning om de kendsgerninger, der fremkom under besøget.
Beretningen skal  

 tillige tage hensyn til de bemærkninger, der måtte være fremkommet fra den  

 pågældende deltagerstat.
Komiteen kan i forbindelse hermed konsultere staten  

 og eventuelt fremkomme med nødvendige anbefalinger.
Såfremt den pågældende deltagerstat undlader at samarbejde eller undlader  

 at forbedre situationen i lyset af Komiteens anbefalinger har Komiteen i  

 medfør af artikel 10 stk. 2 adgang til at fremkomme med en offentlig  

 udtalelse om sagen.
Beslutningen herom skal træffes af Komiteen med to  

 trediedeles flertal efter at den pågældende stat har haft lejlighed til at  

 fremkomme med sine synspunkter.
Artikel 11 fastslår som princip, at oplysninger indsamlet af Komiteen,  

 Komiteens beretning og dens konsultationer med vedkommende deltagerstat er  

 fortrolige.
Komiteens beretning og eventuelle bemærkninger hertil fra en  

 deltagerstat kan dog offentliggøres ifølge anmodning fra den pågældende  

 deltagerstat.
Ifølge artikel 12 skal Komiteen årligt afgive en generel beretning  

 om sin virksomhed til Ministerudvalget.
Beretningen bør udarbejdes med  

 henblik på oversendelse til Den Rådgivende Forsamling og påfølgende  

 offentliggørelse.
 Artikel 13 pålægger Komiteens medlemmer, eksperter og andre personer, der  

 bistår Komiteen, tavshedspligt for så vidt angår kendsgerninger og  

 oplysninger, som de har fået kendskab til under udøvelsen af deres  

 virksomhed.
Artikel 14 omhandler spørgsmål vedrørende de personer, som bistår  

 Komiteen, herunder de krav, der gælder for Komiteens eksperter.
Det fremgår  

 af stk. 3, at den pågældende deltagerstat kun i sjældne  

 undtagelsestilfælde vil kunne nægte en af Komiteen udpeget medhjælper adgang  

 til at deltage i et besøg på dens territorium.
 Konventionens deltagerstater skal ifølge artikel 15 gøre Komiteen  

 bekendt med, hvilke myndigheder og personer, der kan modtage meddelelser på  

 deres vegne.
Artikel 16 fastslår, at Komiteens medlemmer og eksperter skal nyde de  

 privilegier og immuniteter, der er anført i bilaget til konventionen.
De heri  

 indeholdte regler om privilegier og immuniteter har til formål at give de  

 pågældende mulighed for uhindret at udføre de opgaver, der følger af  

 konventionen.
Reglerne er udformet på grundlag af de bestemmelser, der gælder  

 for Kommissionen og Domstolen under Den europæiske  

 Menneskerettighedskonvention.
 Det følger af artikel 17 stk. 1, at konventionens regler ikke vil  

 kunne påberåbes til støtte for en fravigelse eller indskrænkende fortolkning  

 af bestemmelser i national lovgivning eller international aftale, som måtte  

 indebære en mere vidtgående beskyttelse af personer berøvet deres frihed.
Artikel 17 stk. 2 fastslår, at konventionens regler ikke indebærer nogen  

 ændring i de deltagende staters forpligtelser i medfør af Den europæiske  

 Menneskerettighedskonvention.
Det fremgår endvidere, at konventionens regler  

 ikke gør indgreb i de kompetenceområder og beføjelser, der er tillagt  

 Kommissionen og Domstolen under Den europæiske Menneskerettighedskonvention.  

 Komiteen vil således ikke kunne beskæftige sig med sager, der verserer ved  

 Kommissionen eller Domstolen.
Komiteen vil ej heller være kompetent til at  

 fremkomme med fortolkninger af bestemmelser i Den europæiske  

 Menneskerettighedskonvention.
Konventionens regler gælder både i fredstid og under væbnede konflikter.  

 For så vidt angår krigsfanger og internerede civile under væbnede konflikter  

 følger det imidlertid af artikel 17 stk. 3, at besøg af delegerede fra  

 beskyttelsesmagter eller Den internationale Røde Kors Komite har forret frem  

 for besøg af Komiteen.
Komiteen skal således alene besøge krigsfanger og  

 internerede civile, i det omfang disse ikke besøges effektivt og regelmæssigt  

 af repræsentanter for eller delegerede fra beskyttelsesmagter eller Den  

 internationale Røde Kors Komite i medfør af henholdsvis artikel 126 i  

 Genevekonventionen af 12. august 1949 om behandling af krigsfanger og artikel  

 143 i Genevekonventionen af 12. august 1949 om beskyttelse af civile personer  

 i krigstid.
 Artikel 18-23 indeholder sædvanlige afslutningsbestemmelser om  

 konventionens undertegnelse, ratifikation, ikrafttrædelse m.v.
