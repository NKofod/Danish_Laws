Landsskatteretskendelse Omstrukturering, advokat- og revisorudgifter A ApS klager over, at den stedlige skattemyndighed ikke har godkendt  

 fradrag for advokat- og revisorudgifter ved omstrukturering.
Det fremgår af sagens oplysninger, at B ApS tidligere har  

 været opdelt i en afdeling med malervirksomhed og en afdeling med  

 frisørvirksomhed.
Den 1. oktober 1998 blev virksomhederne i B ApS  

 udskilt til de to datterselskaber A ApS og C ApS efter fusionsskattelovens §  

 15c om tilførsel af aktiver.
 Det klagende selskabs repræsentant har oplyst, at udskillelsen skete  

 som led i forberedelsen af et generationsskifte, idet eneanpartshaverens  

 søn er ansat i A ApS, og datteren er ansat i C ApS.
A ApS driver malervirksomhed.
Selskabet har regnskabsår fra 1.  

 oktober til 30. september.
Selskabet er sambeskattet med B ApS og C ApS.
 Selskabet har ved opgørelsen af den skattepligtige indkomst for  

 indkomståret 1999 fratrukket en advokatudgift på 11.000 kr. og en  

 revisorudgift på 6.000 kr., som blev afholdt i forbindelse med  

 omstruktureringen.
Ifølge fremlagt faktura af 6. april 1999 fra et revisionsfirma  

 på 8.500 kr. er der tale om "honorar for assistance i forbindelse med  

 generationsskifte herunder oplæg, udarbejdelse af  

 vurderingsberetninger, åbningsbalancer, anmodning om tilladelse hos  

 Told & Skat, anmodning om nye SE numre, samt møder og kontakt med  

 D." Ifølge fremlagt faktura af 24. juni 1999 fra et advokatfirma  

 på 11.000 kr. er der tale om honorar for "bistand i forbindelse med  

 tilførsel af aktiver i henhold til fusionsskatteloven, herunder to  

 møder med revisor, stiftelse af selskab, herunder udarbejdelse af  

 vedtægter og anmeldelse m.v. til Erhvervs- og Selskabsstyrelsen samt  

 korrespondance med Told- og Skattestyrelsen vedr. sagen.
For  

 udfærdigelse af udkast til kunde- og medarbejderskrivelser samt  

 forhandling vedr. lejekontrakt." Den kommunale skattemyndighed har fundet, at 13.250 kr. af de omhandlede  

 advokat- og revisorudgifter ikke kan godkendes fratrukket ved  

 indkomstopgørelsen for 1999, og at beløbet i stedet må  

 anses som et tillæg til driftsmiddelsaldi og tillæg til  

 anparternes anskaffelsessum.
Man har herved bl.a. henset til, at hovedparten af de omhandlede advokat-  

 og revisorudgifter må anses at vedrøre udskillelsen af  

 selskabet.
Skønsmæssigt 25 % af udgiften godkendes fradraget som  

 driftsudgift, mens det resterende beløb på 13.250 kr. må  

 tillægges afskrivningsgrundlaget/anparternes anskaffelsessum.  

 Udgifterne kan ikke godkendes fradraget efter ligningslovens § 8 J, idet der  

 ikke kan anses at være tale om etablering eller udvidelse af en  

 bestående erhvervsvirksomhed.
 Selskabets repræsentant har over for Landsskatteretten nedlagt  

 påstand om, at advokat- og revisorudgiften på i alt 17.000 kr.  

 godkendes fradraget fuldt ud ved indkomstopgørelsen for 1999.
Til støtte herfor er det bl.a. anført, at udgifter til  

 advokat- og revisorbistand, som er afholdt i forbindelse med etablering af en  

 erhvervsvirksomhed eller udvidelse af en bestående erhvervsvirksomhed  

 kan fradrages ved opgørelsen af den skattepligtige indkomst i henhold  

 til ligningslovens § 8 J, stk. 1. Det fremgår af cirkulære nr. 72  

 af 17/4 1996 til ligningsloven, pkt. 14.10, at fradragsret efter  

 ligningslovens § 8 J forudsætter, at afholdelsen af udgifterne sker i  

 forbindelse med etablering af en erhvervsvirksomhed eller udvidelse af en  

 bestående erhvervsvirksomhed.
Det fremgår endvidere, at  

 begreberne etablering og udvidelse skal fortolkes bredt, og at bestemmelsen  

 hjemler fradrag for advokat- og revisorudgifter, som afholdes i forbindelse  

 med omstrukturering af virksomheden f. eks. omdannelse, fusion, spaltning  

 eller tilførsel af aktiver.
I den foreliggende sag er de omhandlede udgifter afholdt som led i  

 omstrukturering af virksomheden, således at den erhvervsmæssig  

 aktivitet blev udskilt i to datterselskaber.
De omhandlede udgifter er  

 afholdt af driftsselskaberne, hvor aktiviteten udøves i form af  

 malervirksomhed og frisørvirksomhed.
Der er ikke tale om passiv  

 investering.
 Der henvises til Landsskatterettens kendelse af 10. november 2000, TfS  

 2001.92, hvor der ikke var fradragsret for stiftelsesomkostninger.  

 Landsskatteretten bemærkede, at "erhvervsmæssig virksomhed i  

 ligningslovens § 8 J hverken ud fra bestemmelsens ordlyd eller forarbejder  

 kan antages at omfatte et holdingselskabs besiddelse af aktier i et  

 datterselskab". Med denne bemærkning, kan det modsætningsvis  

 antages, at når der ikke er tale om et holdingselskab, men i stedet et  

 driftsselskab med en erhvervsmæssig aktivitet, så er der  

 fradragsret.
Der henvises endvidere til TfS 2000.93, hvor Landsskatteretten  

 bemærkede, "at det efter ordlyden af både ligningslovens § 8 J og  

 ligningslovens § 8 I er en betingelse for fradrag for udgifter, at disse er  

 afholdt i forbindelse med etablering af en erhvervsvirksomhed eller udvidelse  

 af en bestående erhvervsvirksomhed, og retten finder ikke, at  

 erhvervelse af aktier kan anses for en udvidelse af det klagende selskabs  

 hidtidige erhvervsvirksomhed." I begge Landsskatteretskendelser lægges der således vægt  

 på, at der er tale om passiv virksomhed, hvorfor der ikke er  

 fradragsret.
De omhandlede udgifter kan ikke anses for tillæg til en  

 købesum i en i øvrigt skattefri omstrukturering.
Udgifterne er  

 udelukkende afholdt og forekommet som led i selve omstruktureringen.
I  

 forbindelse med omstruktureringen anskaffes der ingen nye aktiver, men der er  

 kun tale om en overdragelse af eksisterende aktiver.
 Landsskatteretten skal udtale:
 Landsskatteretten bemærker, at det klagende selskab blev stiftet ved  

 tilførsel af aktiver efter fusionsskattelovens § 15 c, således  

 at alle aktiver og passiver i B ApS´s malervirksomhed blev tilført det  

 klagende selskab mod tildeling af anparter.
 Ifølge ligningslovens § 8 J, stk. 1, er der fradrag for udgifter  

 til advokat og revisor, der er afholdt i forbindelse med etablering af en  

 erhvervsvirksomhed eller udvidelse af en bestående erhvervsvirksomhed.  

 Ifølge ligningslovens § 8 J, stk. 3, kan udgifter, der må anses  

 for tillæg til en købesum eller fradrag i en salgssum for et  

 aktiv, ikke fradrages efter stk. 1.
 Det fremgår af cirkulære nr. 72 af 17/4 1996 til ligningsloven  

 pkt. 14.10, at fradragsret efter ligningslovens § 8 J forudsætter, at  

 afholdelsen af udgifterne sker i forbindelse med etablering af en  

 erhvervsvirksomhed eller udvidelse af bestående erhvervsvirksomhed.  

 Endvidere fremgår det, at bestemmelsen efter Skatteministeriets  

 opfattelse hjemler fradrag for advokat- og revisorudgifter, der afholdes i  

 forbindelse med en omstrukturering af virksomheden, f.eks. ved omdannelse,  

 fusion, spaltning eller tilførsel af aktiver, uanset om dette sker  

 skattefrit efter de særlige regler herom i virksomhedsomdannelsesloven  

 og fusionsskatteloven.
 Landsskatteretten finder herefter, at de omhandlede advokat- og  

 revisorudgifter på i alt 17.000 kr., som afholdes ved tilførslen  

 af aktiver efter fusionsskattelovens § 15c og herved ved stiftelsen af det  

 klagende selskab, må godkendes fradraget efter ligningslovens § 8 J,  

 stk. 1, jf. bestemmelsens ordlyd samt det i cirkulære nr. 72 af 17/4  

 1996 anførte.
 Den påklagede ansættelse nedsættes derfor til 0 i  

 overensstemmelse med den af selskabets repræsentant nedlagte  

 påstand.
