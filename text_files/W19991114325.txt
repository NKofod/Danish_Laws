Ejerlejlighed Reference:
SL § 4 b LL § 15 P LV 1998 A.D.3.2.2.1 A klagede for indkomståret 1996 over, at skatteankenævnet  

 havde anset indtægt for værelsesudlejning, 36.933 kr., for  

 skattepligtig indkomst.
 Det fremgik af sagens oplysninger, at klageren var ejer af en ejendom, der  

 var vurderet som en ejerlejlighed med et beboet areal på 133 m² og som  

 bestod af 5 værelser, køkken og badeværelse.
 Ejendomsværdien havde pr. 1. januar 1996 udgjort 650.000 kr., og  

 klageren havde for indkomståret 1996 selvangivet lejeværdi af  

 egen bolig med 13.000 kr.
 Klageren beboede ejerlejligheden sammen med sin mor og sin søster.
 Det fremgik af dags dato kvittering, at klageren den 1. marts 1995 modtog  

 1.900 kr. af moderen til dækning af husleje for marts 1995.
 I klage af 29. marts 1996 til skatteankenævnet vedrørende  

 forskudsregistreringen for indkomståret 1996 havde klageren oplyst, at  

 han modtog i alt 3.800 kr. pr. måned fra moderen og  

 søsteren.
 Skatteankenævnet havde anset klageren for skattepligtig af en  

 lejeindtægt ved værelsesudlejning på 2 x 1.900 kr. pr.  

 måned, svarende til 45.600 kr. pr. år, og havde modsvarende  

 reduceret lejeværdien med 2/3 af 13.000 kr., eller 8.667 kr., hvorefter  

 klagerens skattepligtige indkomst for indkomståret 1996 var  

 forhøjet med 36.933 kr.
Skatteankenævnet havde som begrundelse for den påklagede  

 afgørelse bl.a. anført, at de beløb, som klageren modtog  

 fra søsteren og moderen, ikke kunne karakteriseres som en gave, da  

 beløbene ikke var vederlagsfri eller givet i gavehensigt.
Med  

 udgangspunkt i klagerens forklaringer og fremlagte dokumenter, specielt  

 huslejekvitteringen fremvist for kommunens inkassokontor, ansås de  

 modtagne beløb for husleje for at bo i lejligheden.
Vederlaget var  

 derfor skattepligtigt efter statsskattelovens § 4 b, og overskuddet ved  

 udlejningen var opgjort efter reglerne i ligningslovens § 15 P.
 Klagerens advokat nedlagde over for Landsskatteretten påstand om, at  

 klagerens skattepligtige indkomst for indkomståret 1996 skulle  

 nedsættes med 36.933 kr.
Advokaten gjorde til støtte for påstanden gældende, at  

 klageren ikke drev udlejningsvirksomhed.
Advokaten havde herved bl.a.  

 anført, at klagerens moder var pensionist og plaget af hjertelidelse,  

 gigt og psoriasis, at hun dagligt skulle smøres med creme fra isse til  

 fod, og at klagerens søster var flyttet ind i lejligheden for at tage  

 sig af moderen.
Skattemyndighederne havde endvidere ikke dokumenteret, at  

 klageren skulle have modtaget beløb fra moderen og/eller  

 søsteren.
Huslejekvitteringen på 1.900 kr. for marts måned  

 1995 blev udfærdiget i forbindelse med moderens møde med  

 inkassokontoret i april 1995 efter inkassokontorets vejledning.
Baggrunden  

 for udfærdigelsen af kvitteringen var, at inkassokontoret ville have et  

 budget for klagerens moder i forbindelse med aftale om en afdragsordning  

 på en skatterestance.
Klagerens moder havde i denne forbindelse oplyst,  

 at der ikke var blevet betalt husleje, men inkassokontoret havde forlangt, at  

 der i budgettet indgik en huslejeudgift og havde endvidere forlangt  

 dokumentation for dette.
Til brug herfor og i overensstemmelse med  

 inkassokontoret var der derfor blevet udfærdiget en huslejekvittering  

 for marts måned 1995. Det var den eneste kvittering, der var blevet  

 udfærdiget, og den ville ikke have været blevet udfærdiget,  

 såfremt der ikke havde været afholdt et møde på  

 inkassokontoret.
Der var endvidere ikke udfærdiget lejekontrakt mellem  

 parterne.
Selv om klageren skulle have modtaget beløbet fra moderen  

 og/eller søsteren, ville der blot have været tale om, at de 3  

 familiemedlemmer delte fællesudgifterne, og der var derfor ikke tale  

 om, at klageren mod vederlag stillede lokaler til rådighed.
Lejligheden  

 var endvidere uegnet til udlejning, jf. herved artikel i Jyllands Posten den  

 10. august 1997.
 Landsskatteretten bemærkede, at klagerens ejerlejlighed alene  

 indeholdt en beboelseslejlighed, og at denne i det omhandlede  

 indkomstår var beboet af klageren i fællesskab med hans moder og  

 hans søster.
 Retten fandt herefter, at der havde bestået et  

 boligfællesskab, der havde udgjort een husstand, hvorefter der ikke  

 kunne ansættes en objektiv udlejningsværdi for den del af  

 lejligheden, som klageren havde stillet til rådighed for moderen og  

 søsteren.
 Da der efter det oplyste ikke var udfærdiget lejekontrakt mellem  

 klageren og hans moder og/eller søster, da der i øvrigt ikke  

 forelå huslejekvitteringer, og da de af klageren modtagne beløb  

 fra moderen og søsteren måtte anses for bidrag til den  

 fælles husholdning, fandt retten herefter, at der i overensstemmelse  

 med det selvangivne alene skulle beregnes lejeværdi for hele  

 ejerlejligheden.
 Den påklagede ansættelse for indkomståret 1996 blev  

 derfor nedsat med 36.933 kr.
