Skriftlig fremsættelse (10. november 2021) Social- og ældreministeren (Astrid Krag):
 Herved tillader jeg mig for Folketinget at fremsætte:
Forslag til lov om ændring af lov om retssikkerhed og administration på det sociale område og sundhedsloven (Udveksling af visse oplysninger mellem kommuner og sundhedssektoren for at sikre bedre sammenhængende behandling og omsorg for borgerne) (Lovforslag nr.
L 63) Lovforslaget har til formål at understøtte et bedre tværsektorielt samarbejde mellem sundhedssektoren og kommunerne særligt til gavn for vores ældre.
Med lovforslaget foreslås for det første en forbedring af mulighederne for, at der udveksles besked  et såkaldt sygehusadvis  mellem sygehus og kommune, når en borger, der modtager hjælp og støtte efter visse dele af den socialretlige lovgivning, bliver indlagt på eller udskrevet fra sygehuset.
Med lovforslaget vil også borgere, der har ophold i et midlertidigt botilbud efter servicelovens § 107 eller et længerevarende botilbud efter servicelovens § 108, blive omfattet.
Størstedelen af disse borgere har været omfattet af ordningen tidligere, men er det i praksis ikke længere grundet ændringer i kommunernes registreringspraksis.
Derudover foreslås, at der fremadrettet sendes sygehusadvis, uanset om borgerens sygehusophold er en del af akut ambulant behandling eller en indlæggelse, modsat i dag hvor det alene sendes i forbindelse med indlæggelser.
Forslaget er begrundet i, at en borger i dag kan modtage ambulant behandling på et sygehus i op til 72 timer uden at være indlagt.
For det andet foreslås, at en række ydelser efter serviceloven, der særligt gives til ældre, herunder hjemmehjælp, omfattes af sundhedssektorens system aftaleoversigten.
Det vil give mulighed for, at borgeren selv og med fuldmagt borgerens pårørende kan få et enkelt overblik over borgerens aftaler ikke blot i sundhedssektoren, men også hvornår borgeren modtager f.eks. hjemmehjælp.
Lovforslaget vil også give mulighed for, at sundhedspersoner, hvis det er nødvendigt i forbindelse med borgerens aktuelle behandling, vil kunne se borgerens aftaler på tværs af sektorer  bl.a. for at kunne undgå dobbeltbooking og bedre kunne hjælpe borgeren.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
