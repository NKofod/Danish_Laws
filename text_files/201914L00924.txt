Betænkning afgivet af Transportudvalget den 9. juni 2020 Betænkning over Forslag til lov om ændring af lov om luftfart (Harmonisering af droneområdet) [af transportministeren (Benny Engelbrecht)]:
1. Ændringsforslag Transportministeren har stillet 6 ændringsforslag til lovforslaget.
2. Indstillinger Et flertal i udvalget (udvalget med undtagelse af EL) indstiller lovforslaget til vedtagelse med de stillede ændringsforslag.
Et mindretal i udvalget (EL) vil stemme hverken for eller imod lovforslaget ved 3. behandling.
Mindretallet vil stemme for de stillede ændringsforslag.
 Alternativet, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Ændringsforslag med bemærkninger Ændringsforslag Til § 1 Af transportministeren, tiltrådt af udvalget:
1) I den under nr. 2 foreslåede affattelse af kapitel 9 a udgår efter § 126 e, stk. 6, »Stk. 2. Justitsministeren kan efter forhandling med transportministeren fastsætte bestemmelser om forhold for politiets anvendelse af droner.« [Konsekvensændring af teknisk opsætningsfejl] 2) I den under nr. 2 foreslåede affattelse af kapitel 9 a indsættes i § 126 f som stk. 2:
»Stk. 2. Justitsministeren kan efter forhandling med transportministeren fastsætte bestemmelser om forhold for politiets anvendelse af droner.« [Konsekvensændring af teknisk opsætningsfejl] 3) Efter nr. 3 indsættes som nyt nummer:
 »01. § 149, stk. 17, affattes således:
»Stk. 17. Overtrædelse af § 126 e, stk. 1-3, straffes med bøde.
Straffen kan stige til fængsel indtil 1 år, hvis føreren tidligere er dømt efter § 126 e, stk. 1-3.«« [Konsekvensændring på grund af nyaffattelse af bestemmelse] 4) Nr. 8 affattes således:
»8. I § 150, stk. 15, 1. pkt., ændres »en mindre drone eller ret til at føre en mindre drone, hvortil der kræves tilladelse efter § 126 f, stk. 1« til: »en drone, herunder til at føre en drone, hvortil der kræves tilladelse efter artikel 5 i Europa-Kommissionens gennemførelsesforordning 947/2019/EU af 24. maj 2019 om regler og procedurer for operation af ubemandede fartøjer«.« [Konsekvensændring af ordlydsfejl] 5) Efter nr. 8 indsættes som nyt nummer:
»02. I § 150, stk. 16, stk. 17, 1. pkt., stk. 19, 1. og 4. pkt., og stk. 20 og 21, ændres »en mindre drone eller retten til at føre en mindre drone, hvortil der kræves tilladelse efter § 126 f, stk. 1« til: »en drone, herunder til at føre en drone, hvortil der kræves tilladelse efter artikel 5 i Europa-Kommissionens gennemførelsesforordning 947/2019/EU af 24. maj 2019 om regler og procedurer for operation af ubemandede fartøjer«.« [Konsekvensændring af ordlydsfejl] Til § 2 6) Paragraffen affattes således:
»§ 2 Transportministeren fastsætter tidspunktet for lovens ikrafttræden.
Transportministeren kan herunder fastsætte, at dele af loven træder i kraft på forskellige tidspunkter.« [Ændring af ikrafttrædelsestidspunkt på grund af covid-19-krise] Bemærkninger Til nr. 1 og 2 Der er alene tale om en konsekvensændring som følge af en teknisk opsætningsfejl.
Stk. 2, som udgår af § 126 e, hører oprindelig ikke til i denne bestemmelse og udgår derfor.
Det nyindsatte stk. 2 i § 126 f, er identisk med det stk. 2, som udgår af § 126 e.
Det nyindsatte stk. 2 hører oprindelig til i § 126 f, men er ved en teknisk opsætningsfejl blevet overflyttet til § 126 e.
Nærværende ændringsforslag medfører, at den tekniske opsætningsfejl bliver rettet.
Til nr. 3 Det følger af luftfartslovens § 149, stk. 17, at overtrædelse af § 126 g, stk. 1-3, straffes med bøde, og i gentagelsestilfælde kan straffen stige til fængsel i op til 1 år.
Det foreslås, at luftfartslovens § 149, stk. 17, nyaffattes, og at det i bestemmelsen fastsættes, at overtrædelse af den foreslåede § 126 e, stk. 1-3, om flyvning med droner under påvirkning af spiritus, bevidsthedspåvirkende stoffer eller bevidsthedspåvirkende sygdom, kan straffes med bøde.
I de tilfælde, hvor droneføreren allerede er dømt efter den foreslåede § 126 e, stk. 1-3, kan straffen stige til fængsel i op til 1 år.
Til nr. 4 Ordlyden af § 150, stk. 15, 1. pkt., er ikke eksakt som gengivet i lovforslaget, hvorfor denne bestemmelse ikke kan ændres med den foreslåede bundtede rettelse af § 150. Ændringsforslaget medfører, at § 150, stk. 15, 1. pkt., ændres separat i forhold til § 150, stk. 16, stk. 17, 1. pkt., stk. 19, 1. og 4. pkt., og stk. 20 og 21.
Til nr. 5 Som konsekvens af, at § 150, stk. 15, 1. pkt., ændres separat i forhold til de resterende stykker, indsættes et nyt nummer i lovforslaget, hvori der foretages en bundtet rettelse af § 150, stk. 16, stk. 17, 1. pkt., stk. 19, 1. og 4. pkt., og stk. 20 og 21. Der er alene tale om en konsekvensændring, som følge af at § 150, stk. 15, 1. pkt., ikke kunne ændres med den samme bundtede rettelse, som de andre stykker.
Til nr. 6 Den pågående covid-19-krise har medført, at Europa-Kommissionen påtænker at udskyde anvendelsestidspunktet for en række forordninger på luftfartsområdet, herunder også forordningerne, som vedrører droner.
Det fremsatte lovforslag ophæver fra og med den 1. juli 2020 størstedelen af de nationale droneregler, eftersom droneområdet efter den 1. juli 2020 vil blive reguleret af forordningerne på droneområdet.
Såfremt lovforslaget vedtages og anvendelsen af forordningerne efterfølgende udskydes, vil konsekvensen være, at der opstår et retligt tomrum for droneflyvning i Danmark.
 På den baggrund foreslås det, at transportministeren bemyndiges til at fastsætte, hvornår den foreslåede lovændring træder i kraft, således at dette kan ske synkront med anvendelsestidspunktet for forordningerne på droneområdet.
4. Udvalgsarbejdet Lovforslaget blev fremsat den 26. februar 2020 og var til 1. behandling den 30. april 2020. Lovforslaget blev efter 1. behandling henvist til behandling i Transportudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 2 møder.
Høringssvar Et udkast til lovforslaget har inden fremsættelsen været sendt i høring, og transportministeren sendte den 8. november 2019 dette udkast til udvalget, jf.
TRU alm. del  bilag 56. Den 27. januar 2020 sendte transportministeren et nyt udkast til lovforslag i supplerende høring, som også blev sendt til udvalget, jf.
TRU alm. del  bilag 194. Den 26. februar 2020 sendte transportministeren høringssvarene og et høringsnotat til udvalget.
Bilag Under udvalgsarbejdet er der omdelt 6 bilag på lovforslaget.
Henrik Møller (S) Jan Johansen (S) Jeppe Bruus (S) fmd.
Jesper Petersen (S) Lennart Damsbo-Andersen (S) Malte Larsen (S) Orla Hav (S) Thomas Jensen (S) Andreas Steenberg (RV) Jens Rohde (RV) Rasmus Helveg Petersen (RV) Anne Valentina Berthelsen (SF) Karsten Hønge (SF) Henning Hyllested (EL) Eva Flyvholm (EL) Susanne Zimmer (UFG) Kristian Pihl Lorentzen (V) Hans Andersen (V) Hans Christian Schmidt (V) nfmd.
Ellen Trane Nørby (V) Heidi Bank (V) Martin Geertsen (V) Dennis Flydtkjær (DF) Mette Hjermind Dencker (DF) Hans Kristian Skibby (DF) Niels Flemming Hansen (KF) Mona Juul (KF) Mette Thiesen (NB) Ole Birk Olesen (LA) Alternativet, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
