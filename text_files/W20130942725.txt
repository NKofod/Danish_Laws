SU - ansøgningstidspunkt - uddannelsesskift - ansøgning med tilbagevirkende kraft En ansøgning om SU til en tidligere uddannelse kunne efter et uddannelsesskift ikke give den studerende ret til at modtage SU til den nye uddannelse.
Det var ikke muligt senere at søge SU (med "tilbagevirkende kraft") til den nye uddannelse.
Din klage vedrørende tilbagebetaling af SU I udateret brev, modtaget i Styrelsen for Videregående Uddannelser og Uddannelsesstøttes (herefter: styrelsen) den 18. oktober 2012, har du klaget over styrelsens afgørelse af 21. september 2012 om, at du skal tilbagebetale SU for månederne juli, august og september 2012.
Ankenævnets afgørelse Nævnet tiltræder styrelsens afgørelse af 21. september 2012 om, at du skal tilbagebetale SU for månederne juli, august og september 2012.
Begrundelse SU-loven (lovbekendtgørelse nr. 661 af 29. juni 2009) indeholder bl.a. følgende bestemmelser (uddrag):
§ 2. Uddannelsessøgende kan efter ansøgning få uddannelsesstøtte, når de [] 2) er indskrevet på og gennemgår en uddannelse, der giver ret til uddannelsesstøtte, [] § 28. Uddannelsesstøtten udbetales med foreløbige beløb i støtteåret.
Uddannelsesstøtten tildeles med endelige beløb efter støtteårets afslutning.
§ 29. [] Stk. 3. Foreløbige beløb, der er udbetalt for måneder, hvor den uddannelsessøgende ikke opfylder betingelserne i §§ 2, 2 a, 8, 10 a, 10 b, 11 og 14, § 19, stk. 3 og 4, og § 25, kan kræves tilbagebetalt, før den endelige tildeling finder sted.
[] § 38 b. [] Stk. 2. Uddannelsesstøtte udbetales forud i månedlige rater, [], og kan tidligst udbetales fra begyndelsen af den måned, hvor ansøgning om støtte er modtaget 1) i styrelsens elektroniske selvbetjeningssystem, jf. § 38 a, stk. 1, eller [] EUC Syd har ved brev af 21. august 2012 meddelt dig, at du er udmeldt per 22. juni 2012, da du ikke har fulgt undervisningen.
Du har derfor ikke været indskrevet på og gennemgået en uddannelse i perioden fra og med 22. juni 2012 og frem til september, hvor du blev indskrevet på en ny uddannelse.
Du har derfor ikke været berettiget til at modtage SU i perioden, jf. § 2, stk. 1, nr. 2 i SU-loven.
Uddannelsesstøtte kan fås efter ansøgning, jf. § 2, stk. 1 i SU-loven, og kan tidligst udbetales fra begyndelsen af den måned, hvor ansøgningen om støtte er modtaget i styrelsens elektroniske selvbetjeningssystem, jf. § 38 b, stk. 2, nr. 1 i SU-loven.
SU kan således ikke ansøges med tilbagevirkende kraft.
Ankenævnet bemærker, at det af ansøgningen om SU fremgår, hvilken konkret uddannelse, der søges SU til.
Studerende skal derfor ansøge om SU på ny, når de skifter uddannelse, da ansøgningen er til den konkrete uddannelse, som den studerende har påført ansøgningen.
 Du har først søgt om SU til enkeltfagsundervisningen på VUC Sønderjylland ved ansøgning af 2. oktober 2012. Du kan således tidligst modtage SU til denne uddannelse fra og med oktober måned 2012, jf. § 2, stk. 1, jf. § 38 b, stk. 2, nr. 1 i SU-loven.
Da SU'en er foreløbigt udbetalt på baggrund af de oplysninger, der forelå på udbetalingstidspunktet, har du modtaget SU i juli, august og september 2012, uden at du var berettiget hertil.
Denne SU skal derfor betales tilbage, jf. § 29, stk. 3 i SU-loven.
 Ankenævner finder derfor, at der ikke er grundlag for at ændre styrelsens afgørelse af 21. september 2012 om tilbagebetaling af SU i forbindelse med afbrydelse af uddannelse.
Sagsfremstilling Du har været indskrevet på en ungdomsuddannelse, (udeladt), på EUC Syd fra og med april 2012. Du har modtaget SU til uddannelsen i perioden fra og med april til og med september 2012.
EUC Syd har ved brev af 18. juni 2012 indkaldt dig til en samtale vedrørende dit fravær.
Det fremgår af brevet, at du har været indkaldt til en samtale med din studievejleder den 22. juni 2012, og at du ville blive meldt ud fra uddannelsen, hvis du ikke kom til mødet med din studievejleder.
Du har i brevet fået vejledning om, at det er en forudsætning for at få SU, at du er studieaktiv, og at du derfor skal møde op og deltage aktivt i undervisningen.
 EUC Syd har ved e-mail af 16. august 2012 kontaktet dig, da EUC Syd var blevet opmærksom på, at du havde tilmeldt dig en anden uddannelse.
 EUC Syd har ved brev af 21. august 2012 meddelt dig, at du var udmeldt fra uddannelsen fra og med 22. juni 2012, da du ikke har fulgt undervisningen.
Du har ved e-mail af 22. august 2012 besvaret EUC Syds henvendelse, og du har bl.a. oplyst, at du mødte på skolen efter sommerferien, men at du tog hjem igen rimeligt hurtigt.
Du har endvidere oplyst, at du godt var klar over, at du havde haft fravær efter sommerferien, og at styrelsen derfor ville kunne kræve noget af din SU tilbagebetalt.
Du meddelte i forlængelse heraf, at du derfor ønskede at blive meldt ud af uddannelsen per 22. august 2012.
 Styrelsen har ved brev af 21. september 2012 meddelt dig, at du skal tilbagebetale den SU, som du har modtaget i månederne juli, august og september 2012, da du har afbrudt din uddannelse fra og med juli 2012.
 Du har den 2. oktober 2012 søgt om SU til enkeltfagsundervisningen på VUC Sønderjylland.
 Du har ved udateret brev, modtaget i styrelsen 18. oktober 2012, klaget over tilbagebetalingskravet af 21. september 2012. Du har i din klage bl.a. gjort gældende, at du mødte i skole efter sommerferien, og at du har korresponderet med din studievejleder omkring udmeldelse fra studiet fra og med 22. august 2012.
 Det fremgår af telefonnotat på sagen, dateret den 14. november 2012, at du ikke deltog i mødet den 22. juni 2012, som du var indkaldt til i brev af 18. juni 2012, hvor du skulle have drøftet dit høje fravær med studievejlederen.
Styrelsen har i brev af 15. november 2012 videresendt sagen sammen med en udtalelse til ankenævnet.
Styrelsen har i udtalelsen bl.a. oplyst, at styrelsen fastholder kravet af 21. september 2012, og styrelsen begrunder bl.a. fastholdelsen med, at studerende skal være studieaktive, for at de kan få SU.
Styrelsen har endvidere oplyst, at studerende på ungdomsuddannelser er studieaktive, når de følger den obligatoriske undervisning, går til prøver og eksamener mv. efter de regler, der gælder for uddannelsen.
Styrelsen har endvidere oplyst, at det er uddannelsesstedet, der løbende kontrollerer, om de studerende er studieaktive.
Ankenævnet har ved breve af 27. november 2012 og 15. maj 2013 fremsendt sagens akter til dig, således at du havde lejlighed til at fremkomme med bemærkninger hertil.
Ankenævnet har ikke modtaget bemærkninger fra dig i den anledning.
