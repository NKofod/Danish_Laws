Betænkning afgivet af Udvalget for Forretningsordenen den 23. juni 2020 Betænkning over Forslag til folketingsbeslutning om Hans Kongelige Højhed Prins Joachims modtagelse af årpenge uden for riget [af statsministeren (Mette Frederiksen)]:
1. Indstillinger Et flertal i udvalget (S, V, DF, RV, KF, NB og Simon Emil Ammitzbøll-Bille (UFG)) indstiller beslutningsforslaget til vedtagelse uændret.
 Et mindretal i udvalget (SF, EL og Susanne Zimmer (UFG)) indstiller beslutningsforslaget til forkastelse.
 Liberal Alliance, Alternativet, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Venstre I Venstre er vi stolte af vores kongehus og alle medlemmerne af kongehuset.
Kongehuset har en særstatus, som er forankret i vores grundlov, derfor behandles de på en række områder særligt, hvilket efter Venstres opfattelse kun er rimeligt, da de også har særlige forpligtelser.
Venstre er utrolig glade for, at Hans Kongelige Højhed Prins Joachim har ønsket at påtage sig stillingen som forsvarsattaché på den danske ambassade i Paris.
Det kommer til at være en gevinst for Danmark og en styrkelse af det dansk-franske samarbejde på også forsvarsområdet til stor værdi for begge vore lande og folk.
Venstre finder det derfor helt rimeligt, at Hans Kongelige Højhed Prins Joachim modtager årpenge uden for riget.
Venstre finder det desuden både rimeligt og fornuftigt, at Hans Kongelige Højhed Prins Joachim som følge heraf ikke vil modtage det normale vederlag som forsvarsattaché.
Enhedslisten Enhedslisten bemærker, at det er betænkeligt, at de almindelige ansættelsesregler ikke er fulgt ved besættelse af stillingen som forsvarsattaché i Paris.
Enhedslisten ønsker også, at der bør foretages en lovændring, så løn kan modregnes i apanage.
Enhedslisten er desuden bekymrede for en sammenblanding af roller, hvor det kan være uklart, om den nye forsvarsattaché vil repræsentere kongehuset, forsvaret eller den danske regering.
3. Udvalgsarbejdet Beslutningsforslaget blev fremsat den 11.  juni og var til 1. behandling den 16. juni 2020. Beslutningsforslaget blev efter 1. behandling henvist til behandling i Udvalget for Forretningsordenen.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 2 møder.
Bilag Under udvalgsarbejdet er der omdelt 2 bilag på beslutningsforslaget.
Spørgsmål Udvalget har under udvalgsarbejdet stillet 17 spørgsmål til statsministeren til skriftlig besvarelse, som statsministeren har besvaret.
Henrik Dam Kristensen (S) fmd.
Karen Ellemann (V) Pia Kjærsgaard (DF) Jens Rohde (RV) Trine Torp (SF) Flemming Møller Mortensen (S) Annette Lind (S) Jesper Petersen (S) Leif Lahn Jensen (S) Lennart Damsbo-Andersen (S) Sofie Carsten Nielsen (RV) Jacob Mark (SF) Peder Hvelplund (EL) Susanne Zimmer (UFG) Sophie Løhde (V) Karsten Lauritzen (V) Jakob Ellemann-Jensen (V) Peter Skaarup (DF) Mai Mercado (KF) Pernille Vermund (NB) Simon Emil Ammitzbøll-Bille (UFG) Liberal Alliance, Alternativet, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
