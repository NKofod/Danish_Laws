Kommentar til forlig i retssag om tilbagebetaling af  

 moms til EDB-cental DEP af 18/12 1998 Resumé  

  

 Skatteministeriet har den 21. december 1998 indgået forlig i en retssag  

 ved Østre Landsret, hvor en edb-central krævede for meget erlagt  

 moms tilbagebetalt.
Edb-centralen leverer bl.a. ydelser vedrørende  

 betalingstransaktioner og handel med værdipapirer til  sine medlemmer,  

 der består af pengeinstitutter.
Det følger af forliget, at en  

 række af ydelserne er momsfri, da de er omfattet af momslovens og 6.  

 momsdirektivs momsfritagelsesbestemmelser for finansielle ydelser (art. 13,  

 punkt B, litra d, nr.3 og 5).
Reference 6. momsdirektiv art. 13, punkt B, litra d, nr. 3 og 5 Momsvejl. 1997 D.11.11 Sagen angår en edb-central, der udfører  

 ovennævnte ydelser for sine medlemmer, der udgøres af en  

 række pengeinstitutter, samt for enkelte andre finansielle institutter.  

 Edb-centralen har stedse betalt moms af hele sin omsætning, men fik i  

 1990 og 1991 på baggrund af administrative afgørelser  

 tilbagebetalt et væsentligt beløb i for meget opkrævet  

 moms, incl. renter.
Det skete, inden Momsnævnet i 1992 traf  

 afgørelse om, at alle edb-centralens ydelser var momspligtige.
Edb-centralen anlagde herefter i 1992 retssag ved  

 Østre Landsret med påstand om, at Skatteministeriet skulle  

 anerkende, at edb-centralen i det hele var momsfri.
Synspunktet var, at  

 edb-centralen udførte betalingstransaktioner og andre momsfri  

 pengeinstitutydelser.
Over for Told- og Skattestyrelsen havde man fremsat  

 krav om tilbagebetaling af den opkrævede moms siden 1981.  

 Forældelsesfristen for dette krav var suspenderet.
 Østre Landsret anmodede De Europæiske  

 Fællesskabers Domstol om en præjudiciel afgørelse i sagen.  

 EF-domstolen afsagde dom den 5. juni 1997 (C -2/95). Med forelæggelsen  

 for EF-Domstolen ønskede Østre Landsret at få oplyst, om  

 6. momsdirektivs artikel 13, punkt B, litra d, skal fortolkes således,  

 at tjenesteydelser, der leveres til pengeinstitutter og deres kunder af en  

 datacentral, der er oprettet med henblik på at varetage  

 pengeinstitutternes fælles interesser, er fritaget for moms, når  

 de pågældende ydelser bidrager til gennemførelsen af  

 betalingsoverførsler, rådgivning om og handel med  

 værdipapirer, forvaltning af depoter, købekontrakter og  

 udlån, og de i det væsentlige helt eller delvis udføres  

 elektronisk.
Af dommen følger, at artikel 13, punkt B, litra d,  

 nr. 3 og 5, skal fortolkes således, at fritagelsen ikke er betinget af,  

 at transaktionerne udføres af en bestemt form for virksomhed, af en  

 bestemt form for juridisk person eller, helt eller delvis, på en  

 bestemt måde, det være sig elektronisk eller manuelt, ligesom det  

 forhold, at transaktionerne udføres af en tredjemand, men for  

 pengeinstituttets slutkunde fremstår som en ydelse fra  

 pengeinstituttet, ikke er til hinder for, at en sådan transaktion er  

 fritaget.
En edb-central kan således godt fritages efter nævnte  

 artikel.
Dommen lægger vægt på, at efter ordlyden  

 af art. 13, punkt B, litra d, kan en betalingstransaktion godt bestå af  

 flere forskellige ydelser, der i så fald udgør Atransaktioner vedrørende  

 overførsler@. At en  

 komponent er nødvendig for at gennemføre en fritagen  

 transaktion giver imidlertid ikke tilstrækkeligt holdepunkt for, at den  

 pågældende ydelse er fritaget.
Såfremt en ydelse derfor kun  

 omfatter teknisk eller elektronisk bistand til den, der udfører de  

 væsentligste og specifikke funktioner i relation til de fritagne  

 transaktioner, opfylder ydelsen ikke betingelsen for fritagelse.
For at ydelserne kan anses for fritagne, må de  

 være særskilte, specifikke og væsentlige for de fritagne  

 transaktioner.
For så vidt angår overførsler af penge skal  

 de leverede ydelser således indebære, at der overføres  

 beløb, og at der indtræder retlige og økonomiske  

 ændringer.
Efter EF-domstolens dom har Skatteministeriet og  

 sagsøger forhandlet om en forligsmæssig løsning på  

 sagerne.
Man har bl.a. nøje gennemgået de ydelser, som  

 edb-centralen har leveret til de tilknyttede pengeinstitutter, med henblik  

 på at fastslå, hvilke ydelser der kunne anses for at opfylde de  

 ovennævnte betingelser for momsfrihed.
 Parterne er blevet enige om, hvilke konkrete ydelser, der  

 kan anses for henholdsvis momspligtige, delvis momspligtige og momsfrie.  

 Denne klassifikation af sagsøgers ydelser har muliggjort en opdeling  

 af sagsøgers fakturerede ydelser, så der er opnået enighed  

 om, i hvilket omfang disse ydelser burde have været anset for  

 momsfritaget.
Det blev herefter fastlagt, hvor stor en procentdel af  

 sagsøgers samlede årsomsætning, der burde have været  

 anset for momsfri.
Opgørelsen af omsætningen blev vanskeliggjort  

 af, at edb-centralens vederlag ikke har været fastsat alene på  

 grundlag af en prissætning af de enkelte ydelser.
I stedet er  

 medlemmerne blevet faktureret med udgangspunkt i en datasystematisk eller  

 regnskabsmæssig synsvinkel, der har haft til hovedformål at  

 sikre, at medlemmerne blev belastet ligeligt.
Forliget bygger på en  

 opgørelsesmodel, hvor de enkelte transaktioners karakter  

 bedømmes ud fra de kriterier, der er fastlagt af EF-domstolen.  

 Herefter beregnes, hvor stor en omsætning de momspligtige hhv. momsfrie  

 transaktioner har tegnet sig for i den relevante periode, og dette  

 delingsforhold anvendes så på de øvrige indtægter.  

 Det er således denne beregning, der danner grundlag for  

 fastsættelsen af en momsfritagelsesprocent for edb-centralens samlede  

 omsætning i hvert enkelt år.
 Det har været en forudsætning for forliget, at  

 tilbagebetalingsbeløbet vil blive fordelt til de pengeinstitutter, der  

 har haft omsætning med edb-centralen.
 Den lønsumsafgift, energiafgift  m.v., som  

 edb-centralen er forpligtet til at betale eller tilbagebetale som  

 følge af den nu skete ændring af momspligtens omfang, er  

 fradraget i tilbagebetalingsbeløbet, før dette forrentes.
Edb-centralen har accepteret en nedsættelse af  

 kravet frem til afsigelsen af EF-Domstolens dom med ca. 2 pct. som led i et  

 forlig.
Det er Skatteministeriets opfattelse, at denne reduktion er udtryk  

 for en hensyntagen til, at de pengeinstitutter, der har båret  

 afgiftsbyrden, må antages at have overvæltet en del af denne  

 byrde på deres kunder.
Sagsøger er derimod af den opfattelse, at  

 der ikke har fundet en sådan overvæltning sted, men har af hensyn  

 til opnåelse af forlig accepteret den stedfundne reduktion.
 Principperne for beregning af momsfritagelsesprocenterne i  

 de opgørelser over sagsøgers tilbagebetalingskrav, der har  

 dannet grundlag for indgåelsen af forlig, vil også skulle finde  

 anvendelse ved opgørelsen af sagsøgers momstilsvar fremover.  

 Hvis der sker ændringer i sammensætningen af sagsøgers  

 ydelser til de tilsluttede pengeinstitutter, kan det derfor betyde, at  

 momsfritagelsesprocenten ændres.
I forbindelse med afgørelsen af ovennævnte  

 sag blev der endvidere truffet afgørelse i sager med to andre  

 edb-centraler.
Disse sager blev afgjort ud fra samme principper som  

 ovennævnte sag.
