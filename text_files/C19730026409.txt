(Til samtlige ministerier m.v.) 1. Foranlediget af en henvendelse fra folketingets  

 ombudsmand skal man henlede opmærksomheden på, at krav til forudgående,  

 uddannelse ikke kan stilles og derfor heller ikke angives i opslag af  

 tjenestemandsstillinger, medmindre sådanne krav er fastsat formelt i  

 overensstemmelse med reglerne i tjenestemandslovens § 4.
 Såfremt krav om forudgående uddannelse ikke er fastsat i medfør af  

 tjenestemandslovens § 4, men ansættelsesmyndigheden måtte nære særlige ønsker  

 vedrørende ansøgeres forudgående uddannelse, skal disse ønsker formuleres på  

 en sådan måde, at det af opslaget klart fremgår, at ansøgere med en anden  

 uddannelsesmæssig baggrund også vil kunne komme i betragtning; dette kan  

 f.eks. ske ved en tilkendegivelse i opslaget om, at ansættelsesmyndigheden  

 vil »anse det for en fordel« eller »lægge vægt på«, at  

 ansøgere har den ønskede forudgående uddannelse.
2. Tjenestemandslovens § 4, 2. pkt., indeholder  

 hjemmel for ministeren for statens lønnings- og pensionsvæsen (nu  

 budgetministeren) til at fastsætte almindelige betingelser med hensyn til  

 bl.a. tjenestemænds forudgående uddannelse.
Det bemærkes i denne forbindelse,  

 at tjenestemandskommissionen af 1965, jfr. 1. delbetænkning, side 113, ikke  

 fandt det hensigtsmæssigt at opretholde bestemmelser i tjenestemandsloven om  

 konkrete uddannelsesmæssige betingelser for ansættelse i visse stillinger.  

 Kommissionen anførte, at i tilfælde, hvor visse uddannelsesmæssige  

 betingelser var påkrævede, kunne de nødvendige krav ofte opfyldes gennem  

 uddannelser af forskellig karakter.
På den anførte baggrund har budgetministeriet ikke for tiden til hensigt at søge fastsat almindelige betingelser med hensyn til  

 forudgående uddannelse ved ansættelse i tjenestemandsstilling.
 3. Tjenestemandslovens § 4, 3. pkt., indeholder  

 hjemmel til, at det enkelte ministerium kan fastsætte betingelser med hensyn  

 til bl.a. uddannelse for bestemte grupper af tjenestemænd, hvor sådanne  

 betingelser ikke er fastsat i eller i medfør af den øvrige lovgivning.  

 Sådanne krav er ifølge de for budgetministeriet foreliggende oplysninger  

 endnu ikke fastsat.
 Ønsker det enkelte ministerium særlige betingelser med hensyn til  

 forudgående uddannelse fastsat, må spørgsmålet før forelæggelse for  

 budgetministeriet forhandles med vedkommende tjenestemandsorganisation i  

 henhold til tjenestemandslovens § 48, jfr. hovedaftalens § 10.
 Det bemærkes, at bestemmelserne under pkt. 1 senere vil blive søgt  

 indarbejdet i reglerne om opslag.
P.
M.
V.
E.
B.
