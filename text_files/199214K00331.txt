Nr BTL 331 Betænkning over Forslag til lov om ændring af lov om offentlig sygesikring  

 (Ændring af medicintilskudsreglerne)   

 Nr L 331 1992-93, 1. samling Afgivet af Sundhedsudvalget Afgivet: 19930608 Udvalget har behandlet lovforslaget i nogle møder og har herunder stillet spørgsmål til sundhedsministeren, som denne har besvaret skriftligt.
 Herefter indstiller et flertal (Socialdemokratiets,  

 Fremskridtspartiets, Det Radikale Venstres og Kristeligt Folkepartis  

 medlemmer af udvalget) lovforslaget til vedtagelse uændret .
Et mindretal inden for flertallet (Fremskridtspartiets medlem af udvalget)  

 er principielt modstander af, at der tildeles faste medicintilskud, idet  

 sundhedspolitikken ikke er det rette forum at føre socialpolitik og  

 omfordelingspolitik i.
Så længe systemet med faste medicintilskud  

 opretholdes, mener mindretallet imidlertid, at det er vigtigt, at  

 medicintilskudsreglerne indrettes så hensigtsmæssigt som muligt for  

 forbrugerne, der indretter deres forbrugsvaner i overensstemmelse med bl.a.  

 tilskudssystemet.
På den baggrund finder mindretallet, at det er rimeligt, at de faste  

 tilskud kan reguleres i overensstemmelse med anmeldte prisændringer på  

 lægemidler, der i dag kan ændres hver 14. dag.
Mindretallet har dog det  

 forbehold, at lovforslaget ikke må medføre, at de offentlige udgifter øges  

 væsentligt.
Mindretallet vil derfor forbeholde sig retten til at medvirke til  

 en ændring af medicintilskudsreglerne, såfremt det viser sig, at de  

 offentlige udgifter øges væsentligt i relation til medicintilskudsreglerne.
 Et mindretal (Venstres og Det Konservative Folkepartis medlemmer af  

 udvalget) indstiller lovforslaget til forkastelse ved 3. behandling.
 Lovforslaget indebærer merudgifter for det offentlige, og på den baggrund  

 finder mindretallet, at lovforslaget er et åbenlyst brud på finanslovaftalen  

 for 1993 og udtryk for en utrolig form for magtarrogance hos de fire  

 regeringspartier.
 Mindretallet har derfor indkaldt sundhedsministeren til et samråd inden 2.  

 behandlingen, således at regeringen får en chance for at undgå dette åbenlyse  

 aftalebrud, et aftalebrud, som i givet fald indvarsler helt nye og meget  

 uheldige spilleregler i dansk politik.
 Et andet mindretal (Socialistisk Folkepartis medlem af udvalget)  

 vil ved 3. behandling af lovforslaget stemme hverken for eller imod  

 lovforslaget.
Hanne Andersen (S) Dorte Bennedsen (S) Martin Glerup (S) Anna-Marie Hansen  

 (S) Tove Lindbo Larsen (S) nfmd.
Lone Møller (S) Birgitte Husmark (SF)  

 Torben Rechendorff (KF) Karen Højte Jensen (KF) Fischer (KF) Lis Noer  

 Holmberg (V) Mariann Fischer Boel (V) Anders Mølgaard (V) Jørgen Winther (V)  

 Jan Køpke Christensen (FP) fmd.
Dorit Myltoft (RV) Inger Stilling  

 Pedersen (KRF) Centrum-Demokraterne havde ingen medlemmer i udvalget.
