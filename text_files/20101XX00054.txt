Skriftlig fremsættelse (13. oktober 2010) Justitsministeren (Lars Barfoed) Herved tillader jeg mig for Folketinget at fremsætte:
Forslag til lov om hold af slagtekalkuner (Lovforslag nr.
L 27) Med lovforslaget vil der for første gang blive fastsat en samlet regulering, der er særlig rettet mod slagtekalkuners velfærd.
Lovforslaget indeholder en række mindstekrav til hold af slagtekalkuner og udgør et supplement til den øvrige dyrevelfærdslovgivning, herunder de mere generelle regler i dyreværnsloven.
 Lovforslaget bygger på et lovudkast i en rapport om hold af slagtekalkuner, der i maj 2010 blev afgivet af Justitsministeriets arbejdsgruppe om hold af slagtefjerkræ.
Det foreslås bl.a., at der stilles krav til de fysiske rammer, som slagtekalkuner holdes i, herunder til belægningsgrad, lysforhold, strøelse og indeklima.
Endvidere indeholder lovforslaget regler om slagtekalkuners foder og drikkevand, rengøring i kalkunhusene, tilsyn med kalkunerne og de tekniske installationer samt om alarm og beredskabsplan ved strømsvigt.
Det foreslås, at den ansvarlige for bedriften skal kunne påbydes at rette op på forhold, som ikke er i overensstemmelse med lovens krav.
Undladelse af at efterkomme et påbud skal kunne straffes med bøde eller fængsel indtil 4 måneder.
Lovforslaget indeholder desuden et forslag til ændring af lov om hold af malkekvæg og afkom af malkekvæg samt af lov om hold af heste.
Med de foreslåede ændringer affattes påbudsordningen i de to love på samme måde som den foreslåede påbudsordning i lov om hold af slagtekalkuner.
 Det foreslås, at loven træder i kraft den 1. januar 2012.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
