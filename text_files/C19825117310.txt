 For at opnå en hurtigere og lettere behandling af ansøgninger om  

 tilladelse i medfør af Færdselslovens § 85, stk. 2, til kørsel med tunge  

 transporter, har Vejdirektoratet udarbejdet vedlagte materiale:
 Overordnet vejnet for særlige transporter. 1. Broernes bæreevne.
 Materielet omfatter et klassificeringssystem for tunge transporter på  

 dette vejnet og påtænkes efterfulgt af en lignende udsendelse omfattende  

 broernes frihøjder.
 Indføringen af dette system vil især gavne behandlingen af sager  

 vedrørende det store antal køretøjer, som i relativt begrænset omfang  

 overskrider de af Justitsministeren i medfør af Færdselslovens § 85, stk. 1,  

 fastsatte bestemmelser om største tilladte akseltryk og totalvægt, jfr.  

 Justitsministeriets bekendtgørelse nr. 330 af 21. juni 1977 som ændret ved  

 bekendtgørelse nr. 78 af 5. marts 1979 og bekendtgørelse nr. 386 af 31.  

 august 1979.
En foreløbig udgave af klassificeringssystemet, dateret december 1977,  

 blev den 16. oktober 1978 udsendt til høring hos samtlige amtsråd og berørte  

 kommunalbestyrelser.
Da tilladelse til kørsel med tunge transporter udstedes  

 af politiet efter forhandling med vedkommende vejbestyrelse anmodede man  

 samtidig om tilslutning til, at Vejdirektoratet kan give politiet  

 bemyndigelse til at behandle transportansøninger som anført i systemet, for  

 såvidt angår de hovedlandeveje, landeveje og kommuneveje, der indgår i det  

 overordnede vejnet, eller som ved kommende revisioner optages i dette.
 Alle amtsråd og samtlige berørte kommunalbestyrelser har givet tilslutning  

 dels til klassificeringssystemets tilvejebringelse, dels til de omhandlede  

 generelle bemyndigelser.
 Disse bemyndigelser vil blive videregivet til Justitsministeriet, som i  

 tilknytning til nærværende udsendelse vil udsende materialet til samtlige  

 politikredse.
Ordningen påbegyndes med disse udsendelser, dog vil Justitsministeriet i  

 sin udsendelse opfordre til, at klassificeringssystemet for køretøjer indtil  

 videre anvendes som en frivillig forsøgsordning.
Med offentliggørelsen af en  

 ny blokvognsbekendtgørelse er det imidlertid tanken, at ordningen skal gøres  

 obligatorisk.
Man påregner, at denne bekendtgørelse kan træde i kraft i  

 begyndelsen af 1983.
 Systemet går i korthed ud på, at såvel de tunge køretøjer som de  

 vejstrækninger, der indgår i det overordnede vejnet, inddeles i særlige  

 klasser.
 En given vejstræknings klasse er fastlagt ud fra broklassen for den  

 svageste underføring på strækningen og er altså alene et mål for broernes  

 bæreevne på den enkelte strækning.
Der er således på nuværende tidspunkt ikke medtaget en bedømmelse af  

 vejbelægningernes bæreevne.
Dog vil køretøjerne ved klassificeringen samtidig  

 blive indordnet i to kategorier, A og B, hvilket kan give en grov vurdering  

 af det enkelte dæks påvirkning af belægningerne.
 Indførelsen af klassificeringssystemet medfører, at tilladelse til en tung  

 transport i en række tilfælde kan gives umiddelbart af den enkelte  

 politimyndighed uden forudgående forhandling med de berørte vejbestyrelser.  

 Dette gælder, når transporten for det første ligger i kategori A, og for det  

 andet er tildelt en klasse, der er lavere end eller lig med klassen for hver  

 enkelt delstrækning på den rute, transporten skal fremføres ad.
Enkelthederne i systemets opbygning fremgår af det vedlagte materiale, som  

 nærmere beskriver ansøgningsproceduren.
Her findes desuden en redegørelse for  

 den fremgangsmåde, der er valgt ved klassificeringen af de enkelte broer på  

 det viste overordnede vejnet.
 Ved behandling af ansøgninger om transporter, der ved klassificeringen er  

 faldet i kategori B, eller som i øvrigt overskrider systemets begrænsninger,  

 følges den hidtidige fremgangsmåde, hvorefter politiet kun kan give  

 transporttilladelse efter forhandling med de berørte vejbestyrelser.
 Klassificeringssystemet vil blive underkastet en løbende revision - f.eks.  

 kan det være hensigtsmæssigt at ændre udformningen af det udlagte overordnede  

 vejnet i forbindelse med åbningen af nye, gennemgående vejstrækninger, eller  

 det kan være nødvendigt at ændre broklassen for enkelte delstrækninger.
 Man skal derfor anmode amtsrådene og kommunalbestyrelserne om at  

 foranledige, at der løbende gives indberetning om forhold, der kan have  

 indflydelse på den aktuelle udformning af det klassificerede vejnet.
 Genpart af nærværende skrivelse inklusive bilag er samtidig tilsendt  

 amtskommunens respektive kommunens tekniske forvaltning.
 P.D.V.
