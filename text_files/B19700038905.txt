 I henhold til § 1, stk. 4, § 3, stk. 1 og 2, og § 18, stk. 1, i  

 bekendtgørelse nr. 301 af 12. juni 1970 af lov om frigørelsesafgift m.v. af  

 fast ejendom bestemmes:
 § 1.  Pligt til at svare frigørelsesafgift i henhold  

 til lovens § 1, stk. 1, anses for indtrådt fra og med datoen for  

 boligministeriets bekendtgørelse i Statstidende af ministeriets eller  

 byplannævnets godkendelse af byplanvedtægter, bygningsvedtægter eller  

 byudviklingsplaner samt tillæg til disse.
 Stk. 2.  Afgiftspligten i henhold til stk. 1 indtræder  

 dog kun, såfremt boligministeriet eller byplannævnet har godkendt  

 byplanvedtægter, bygningsvedtægter eller byudviklingsplaner samt tillæg til  

 disse efter den 1. januar 1970.
 § 2.  Statens ligningsdirektorat bemyndiges til at  

 fastsætte de nærmere regler for den i lovens § 3, stk. 1, omtalte fordeling  

 af ejendomsværdier m.v., samt for det i lovens § 3, stk. 2, nævnte fradrag  

 for værditab på bygninger.
§ 3.  Påligningen af frigørelsesafgift foretages af de  

 samme myndigheder, som foretager påligningen af indkomst- og formueskat til  

 staten for personer.
Afgiften pålignes af de skattelignende myndigheder i den  

 kommune, hvor den afgiftspligtige ejendom ligger.
Stk. 2.  I de tilfælde, hvor en ejendom ligger i flere  

 kommuner, foretages påligningen af frigørelsesafgiften af de skattelignende  

 myndigheder i den kommune, hvor inddragelse under en byzone eller et  

 sommerhusområde finder sted.
Sker inddragelse af arealer fra en ejendom til  

 byzone eller sommerhusområde i flere kommuner, pålignes frigørelsesafgiften  

 af de skattelignende myndigheder i den kommune, hvor det største areal  

 inddrages.
Tilsvarende regler gælder, når afgiftspligt indtræder efter  

 bestemmelserne i lovens § 11, stk. 1 og 2.
§ 4.  Snarest efter, at en kommunalbestyrelse fra et  

 vurderingsråd har fået underretning om, at der er foretaget en vurdering af  

 en afgiftspligtig ejendom, giver kommunalbestyrelsen den kommunale  

 ligningsmyndighed i den kommune, i hvilken påligning af frigørelsesafgiften  

 ifølge § 3 skal foretages, meddelelse herom.
Den kommunale ligningsmyndighed  

 giver herefter uden ufornødent ophold meddelelse om afgiftspligten til den,  

 der ifølge tingbogen havde adkomst til ejendommen på tidspunktet for  

 afgiftspligtens indtræden, og vedlægger et særligt skema til brug ved  

 beregningen af frigørelsesafgiften.
Stk. 2.  Den, der har modtaget den i stk. 1 omtalte  

 meddelelse, skal, hvis ejendommen på tidspunktet for afgiftspligtens  

 indtræden var afstået til en anden, snarest muligt tilbagesende skemaet til  

 den kommunale ligningsmyndighed og samtidig oplyse, hvem der har erhvervet  

 ejendommen.
Den kommunale ligningsmyndighed skal herefter underrette  

 erhververen om afgiftspligtens indtræden og sende skemaet til denne.
 Stk. 3.  Reglerne i stk. 1 og 2 finder også anvendelse,  

 hvor afgiftspligt for en ejendom er indtrådt i henhold til bestemmelserne i  

 lovens § 11, stk. 1 og 2.
 Stk. 4.  Den afgiftspligtige skal i skemaet redegøre  

 for, hvornår den afgiftspligtige ejendom er erhvervet, hvilke af de i lovens  

 § 2 omtalte basisbeløb, der ønskes anvendt, hvilke udgifter til forbedringer  

 der i henhold til lovens § 3, stk. 1, ønskes taget i betragtning, samt om der  

 begæres fradrag for værditab på bygninger i henhold til lovens § 3, stk. 2.
 Stk. 5.  Senest en måned efter skemaets modtagelse skal  

 den afgiftspligtige tilbagesende dette i udfyldt stand til den kommunale  

 ligningsmyndighed.
§ 5.  Den kommunale ligningsmyndighed foretager senest  

 en måned efter udløbet af fristen for den afgiftspligtiges indgivelse af det  

 i § 4 omtalte skema en foreløbig påligning, d.v.s. en foreløbig ansættelse af  

 det afgiftspligtige beløb og en foreløbig beregning af frigørelsesafgiften.  

 Bestemmelsen i statsskattelovens § 23 om, at et medlem af skatterådet skal  

 overvære ligningsmyndighedens foreløbige ansættelse for alle dem, som skal  

 sættes til skat i kommunen, finder ikke anvendelse ved ligningsmyndighedens  

 foreløbige påligning af frigørelsesafgiften.
Ligningsmyndigheden underretter  

 ved anbefalet brev den afgiftspligtige om størrelsen af det afgiftspligtige  

 beløb, samt om den afgift, der skal svares.
En udskrift af afgiftsberegningen  

 skal vedlægges.
Der skal samtidig gives den afgiftspligtige oplysning om  

 mulighederne og betingelserne for at opnå henstand med betalingen af  

 frigørelsesafgiften.
Begæring om henstand skal indgives til  

 kommunalbestyrelsen.
 Stk. 2.  Den foreløbige påligning af frigørelsesafgiften  

 kan inden 4 uger efter den i stk. 1 omtalte meddelelse herom påklages til  

 skatterådet.
Stk. 3.  Skatterådet foretager senest 3 måneder efter  

 udløbet af fristen for den afgiftspligtiges indgivelse af det i § 4 omtalte  

 skema den endelige påligning af frigørelsesafgiften.
Afviger den endelige  

 påligning af frigørelsesafgiften fra den af ligningsmyndigheden foretagne  

 foreløbige påligning underrettes den afgiftspligtige herom.
Det samme gælder,  

 hvor skatterådet stadfæster en foreløbig påligning, der i henhold til stk. 2  

 er påklaget til skatterådet.
Den afgiftspligtige kan inden 4 uger herefter  

 påklage den endelige påligning af frigørelsesafgiften til landsskatteretten i  

 overensstemmelse med de almindelige regler om adgang til påklage af  

 ansættelse og beregning af personlig skat til staten.
 § 6.  Opkrævning af frigørelsesafgiften foretages af  

 den kommune, hvis ligningsmyndighed har foretaget den foreløbige påligning af  

 afgiften.
 § 7.  Påligningen af afståelsesafgiften foretages af  

 de samme myndigheder, som foretager påligningen af den af den særlige  

 indkomstskat.
 Stk. 2.  Afståelsesafgiften opkræves af den kommune,  

 hvis ligningsmyndighed har foretaget den foreløbige påligning af afgiften.  

 Afgiften forfalder til betaling i 3 rater den 1. i hver af månederne  

 september, oktober og november i det år, hvori afgiften pålignes, med sidste  

 rettidige betalingsdag for den afgiftspligtige den 20. i forfaldsmåneden.  

 Falder sidste rettidige betalingsdag på en helligdag eller en lørdag,  

 forlænges fristen til den følgende hverdag.
 § 8.  Iøvrigt finder de i skattelovgivningen  

 indeholdte regler om påligning og opkrævning af indkomstskat til staten  

 anvendelse på frigørelses- og afståelsesafgiften, for så vidt de er  

 forenelige med de i lov om frigørelsesafgift m.v. af fast ejendom og de i  

 denne bekendtgørelse givne bestemmelser.
 § 9.  Bekendtgørelsen har virkning fra den 1. januar  

 1970.
 Finansministeriet, den 24. august 1970.
 Poul Møller.
