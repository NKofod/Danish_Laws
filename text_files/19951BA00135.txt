Nr BSF 135 Forslag til folketingsbeslutning om stop for pesticidanvendelse på  

 arealer, der ligger over grundvandsressourcerne, på alle offentlige arealer  

 og i private haver Fremsat af Steen Gade (SF) Jes Lunde (SF) Anni Svanholt (SF) den 21. maj 1996 For at hindre en fortsat forurening af grundvandet opfordrer Folketinget  

 regeringen til at fremsætte lovforslag, der med sikkerhed vil nedbringe  

 brugen af pesticider, efter følgende retningslinjer:
 1. Amter og kommuner skal sikres lovhjemmel til at pålægge  

 dyrkningsrestriktioner i form af forbud mod anvendelse af pesticider og  

 indskrænkninger i gødningsanvendelsen på de arealer, der ligger over  

 grundvandsressourcerne, og hvor det nye grundvand dannes.
 2. For alle statslige arealer skal der udarbejdes en udfasningsplan for  

 anvendelse af pesticider og med overgang til alternative metoder.
 3. Gennem aftaler - eller eventuelt lovgivning - skal det sikres, at alle  

 amter og kommuner udarbejder en udfasningsplan for anvendelse af pesticider  

 og med overgang til alternative metoder.
 4. Det skal forbydes private grundejere at benytte pesticider i deres  

 haver.
Bemærkninger til forslaget Almindelige bemærkninger Da dette folketingsår startede, var der berettigede forventninger om, at  

 der ville kunne tages de nødvendige effektive beslutniger for alvorligt at  

 nedbringe anvendelsen af pesticider samt standse anvendelsen heraf på særlige  

 arealer.
Regeringens program fra december 1994 med 10 punkter til beskyttelse af  

 grundvand og drikkevand er ikke tilstrækkeligt.
Det viste sig endvidere  

 desværre umuligt i Folketingets Miljø- og Planlægningsudvalg at nå til  

 enighed om afgivelse af en samlet beretning om grundvand.
Forslagsstillernes ønske med dette beslutningsforslag er derfor at få et  

 tilsagn fra et flertal i Folketinget om, at regeringen i løbet af sommeren  

 1996 skal forberede effektive forslag til fremlæggelse for Folketinget straks  

 i det ny folketingsår.
Det er ikke accptabelt for grundvandet og miljøet,  

 hvis indsatsen ikke når videre end det, der er blevet sat i gang i  

 folketingsåret 1995-96.
Tankegangen i beslutningsforslaget er, at det ikke nytter nok fortsat kun  

 at benytte metoder, der har som målsætning at begrænse brugen af pesticider,  

 eller blot at fjerne de mest farlige.
Disse veje er nødvendige, men der skal  

 også tages mere radikale initiativer i brug.
Derfor skal det være muligt helt at forbyde anvendelsen af pesticider.
I  

 første omgang peger forslagsstillerne på de arealer, der ligger over de  

 steder, hvor det nye grundvand dannes, samt på alle offentlige arealer og i  

 private haver.
Forslagsstillerne mener, at disse skridt er absolut nødvendige, hvis der  

 skal være troværdighed i den erklærede politik for rent grundvand.
Mindre kan  

 ikke gøre det.
Initiativerne skal altså ikke erstatte den helt nødvendige  

 satsning på at forbyde de mest farlige stoffer overalt og andre iværksatte  

 initiativer.
De nye elementer i beslutningsforslaget er, at det simpelthen forbydes at  

 anvende pesticider på en lang række arealer, samt at der udarbejdes  

 udfasningsplaner.
Derfor kan det blive nødvendigt i forbindelse med en sådan  

 lovgivning at fastlægge bestemmelser om, at der gennem udstedelse af særlig  

 tilladelse i ganske specielle tilfælde - f.eks. ved omfattende insektangreb -  

 kan tillades en konkret afgrænset anvendelse af sprøjtemidler.
Med udfasningsplaner går forslagsstillerne betydeligt videre end selv de  

 bedste planer for begrænsning af brug af pesticider, idet netop kravet om  

 udfasning - at det skal ende med en fuldstændig overgang til alternative  

 metoder - vil kræve, at hele fokus sættes på udvikling af alternative  

 metoder, herunder f.eks. også helt nye teknologier.
Udfasningsplaner kan  

 dermed - rigtigt udført - føre til udvikling af nye produkter til alternativ  

 behandling, hvorfor forslagsstillerne også lægger vægt på, at der i en sådan  

 proces stilles offentlige midler til rådighed for udvikling af nye metoder og  

 nyt udstyr.
Rigtigt gennemført vil der være muligheder for at udvikle renere  

 teknologi, skabe nye arbejdspladser og eksportindtægter samtidig.
Netop på  

 grund af de skrappe og absolutte krav.
Bemærkninger til beslutningsforslagets enkelte punkter Ad 1 Regeringen har bedt amterne om at opprioritere beskyttelsen af drikkevand  

 og grundvand i regionplanlægningen, og amterne er nu i gang med at udpege  

 grundvandsbeskyttelsesområder.
Disse vil indgå i de nye regionplaner for  

 1997-2001.
For at sikre, at denne planlægning får betydning for beskyttelse af  

 grundvandet, skal amterne og kommunerne have hjemmel til at pålægge  

 restriktioner over de arealer, hvor det nye grundvand dannes.
Restriktionerne  

 skal være forbud mod anvendelse af pesticider samt begrænsning af - eller  

 forbud mod - gødningsanvendelsen.
Arealerne vil være ganske store, hvorfor det er vigtigt, at  

 restriktionerne følges op med en kraftig styret planlægning af de samlede  

 braklægningsarealer.
På de udpegede arealer bør man således koncentrere  

 miljøbraklægningen, ligesom andre EU-støtteordninger til mere miljøvenlig  

 produktion bør koncentreres her.
Der bør i EU arbejdes for, at disse metoder  

 kan udvides i omfang.
Ad 2 Alle statslige institutioner skal udarbejde planer for udfasning af brug  

 af pesticider.
Det gælder f.eks.
DSB, der bruger mange pesticider, samt  

 naturligvis også statsskovvæsenet.
Når det gælder statsskovvæsenet, er  

 forslagsstillerne bekendt med, at der her allerede er en stærk fokus på at  

 begrænse anvendelse af pesticider.
Men det er helt afgørende, at  

 statsskovvæsenet går foran de øvrige skovejere også på de kommercielle  

 områder, som f.eks. juletræsproduktionen.
Her er det dog forslagsstillernes  

 indstilling, at netop, hvor det offentlige konkurrerer med private, vil det  

 være rigtigt at give et klart signal til de private skovejere om, at de kan  

 forvente de samme krav.
 Udfasningsplaner vil føre til, at der sker en kortlægning af alle det  

 offentliges aktiviteter, og hvert areal vil blive pålagt restriktioner af  

 institutionen selv, indtil forbudet mod anvendelse træder i kraft.  

 Udfasningsperioden bør være så kort som overhovedet mulig, og den bør følges  

 af initiativer over for private, der arbejder inden for de samme områder.
Ad 3 Det skal sikres, at alle kommuner standser brugen af pesticider.
De skal  

 derfor udarbejde udfasningsplaner.
En række kommuner har allerede standset  

 brugen af pesticider og er gået over til alternative metoder, som det f.eks.  

 fremgår af SiD's oversigt fra 1. maj.
 Forslagsstillerne foreslår, at udfasninngen gennemføres overalt i landet,  

 enten gennem en bindende aftale mellem miljø- og energiministeren og  

 Kommunernes Landsforening eller gennem et egentligt lovindgreb, der sikrer,  

 at alle kommuner inden for de næste 2 år standser brugen af pesticider.
Ad 4 Det er meget vanskeligt at forstå, at der kan være et behov for at sprøjte  

 med pesticider i private haver.
Alligevel sælges betydelige mængder  

 pesticider til private.
Hvis de rent faktisk udbringes i haverne, er  

 »kemikalietrykket« i private haver ganske stort.
Det kan ikke  

 forsvares, hvorfor brugen af pesticider i private haver helt bør forbydes.
