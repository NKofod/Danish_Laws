Pressenævnets kendelse i sag 2008-6-770 [K] har klaget til Pressenævnet over en artikel i Metal Magasinets nr. 1 2008, offentliggjort den 8. november 2008, idet hun mener, at god presseskik er tilsidesat.
1 Sagsfremstilling Metal Magasinet bragte den 8. november 2008 en artikel under overskriften 3300 Frederiksværk og underoverskriften Stålet er tilbage i den nordsjællandske by Frederiksværk.
Det giver arbejdspladser, men byen står over for udfordringer med at tiltrække borgere og massive kommunale besparelser.
Af artiklen fremgik bl.a. følgende:
 23-årige [A] har kørt kran og truck på DanSteel A/S siden 2004, fordi hendes knæ ikke kunne holde til jobbet som kok.
Min far og mor [K] arbejdede der i 80erne, og jeg blev lavet nede i kabelgangene på værket.
Nu arbejder jeg der selv, og muligheden for at flekse passer mig godt, fordi jeg har en datter på to år, siger Annette. 2 Parternes synspunkter 2.1 [K]s synspunkter [K] har anført, at udsagnet Min far og mor arbejdede der i 80erne og jeg blev lavet nede i kabelgangene på værket ikke er korrekt.
På daværende tidspunkt var [A]s far, klagers forhenværende ægtefælle, ansat på en antennefabrik i Hillerød og ikke på stålvalseværket som beskrevet i artiklen.
Klager startede først på stålvalseværket i marts 1992, og [A] blev født i maj 1988, hvilket ikke stemmer overens med oplysningerne i artiklen.
 [K] har videre anført, at det er særligt krænkende, at artiklen giver indtryk af, at hun skulle have været sin daværende mand utro, hvilket ikke var tilfældet.
2.2 Metal Magasinets synspunkter Metal Magasinet har anført, at man interviewede [A] til en portrætartikel om byen og stålvalseværket. [A] var bekendt med artiklens formål.
Hun fortalte, at hendes forældre arbejdede på værket i 80erne, og at hun faktisk selv var blevet lavet nede i kabelgangene på værket.
Hun fortalte det i en munter tone og godkendte efterfølgende ordlyden af citatet.
Bladet fandt citatet passende til at illustrere det tætte tilknytningsforhold, som mange beboere i byen har haft til værket.
[K] deler ikke efternavn med datteren, og klager er ikke nævnt ved navns nævnelse eller beskrevet i øvrigt.
Hun vil derfor ikke kunne identificeres af den brede offentlighed.
 3 Pressenævnets begrundelse og afgørelse:
 I sagens behandling har følgende nævnsmedlemmer deltaget:
Thomas Rørdam, Hans Peter Blicher, Kaare R.
Skou og Bodil Mørkøv Ullerup.
Det følger af de vejledende regler for god presseskik, at det er massemediernes opgave at bringe korrekt og hurtig information.
Så langt det er muligt, bør det kontrolleres, om de oplysninger, der gives, er korrekte, jf. punkt A.1.
Pressenævnet finder, at citatet Min far og mor arbejdede der i 80erne, og jeg blev lavet nede i kabelgangene på værket indeholder faktuelle oplysninger.
Klager blev først ansat på stål­valse­vær­ket i 1992, og [A] blev født i 1988. Metal Magasinet har således bragt faktuelt forkerte oplysninger om såvel ansættelsesperioden som undfangelsen af [A].
Oplysningerne fremkom imidlertid fra [A] selv, og hendes forældres navne er ikke nævnt.
På den baggrund finder Pressenævnet, at Metal Magasinet ikke har været forpligtet til forud for offentliggørelsen at kontrollere oplysningerne, herunder ved forelæggelse af dem for klager.
Nævnet udtaler derfor ikke kritik af Metal Magasinet.
