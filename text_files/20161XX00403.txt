Skriftlig fremsættelse (15. december 2016) Undervisningsministeren (Merete Riisager Andersen):
 Herved tillader jeg mig for Folketinget at fremsætte:
Forslag til lov om ændring af lov om folkeskolen og lov om institutioner for almengymnasiale uddannelser og almen voksenuddannelse m.v. (Opfølgning på folkeskolereformen m.v.) (Lovforslag nr.
L 109) Folkeskolereformen har nu haft virkning i de to skoleår 2014/15 og 2015/16, og kommuner og skoler er i fuld gang med at implementere reformens forskellige elementer.
Formålet med dette lovforslag er at følge op på den lovgivning, der blev gennemført som følge af folkeskoleforligskredsens aftale fra juni 2013 om en reform af folkeskolen, da det siden reformens gennemførelse har vist sig, at der med fordel kan justeres visse steder i loven.
Lovforslaget indeholder blandt andet forslag som opfølgning på den tidligere regerings (Venstre) inklusionseftersyn.
Det foreslås, at det tydeliggøres i folkeskoleloven, at undervisningen skal tilrettelægges, så alle elever udvikler sig fagligt og alsidigt, herunder socialt, og trives i skolens faglige og sociale fællesskaber.
For at understøtte skolernes arbejde med dette foreslås det, at skolebestyrelsen fremover skal fastsætte principper for skolens arbejde med elevernes udvikling i skolens faglige og sociale fællesskaber.
Med lovforslaget får skolebestyrelsen mulighed for at udtale sig om skolens skemaer forud for skolestart.
Lovforslaget indfører også et retskrav på, at et barn én gang i skoleforløbet fra den 1. marts på 4. klassetrin kan få foretaget en ordblindetest.
Med lovforslaget udvides muligheden for at anvende eksterne undervisere fra det omgivende samfund i folkeskolens undervisning.
Lovforslaget indeholder også en kodificering af den gældende praksis for brug af vikarer uden lærer- eller pædagoguddannelse.
Der fastsættes med lovforslaget formelt regler om anerkendelse af udenlandske pædagoguddannelser.
 Endelig indeholder lovforslaget et forslag, der giver mulighed for midlertidigt at forlænge et frikommuneforsøg med særlige udskolingslinjer rettet mod erhvervsuddannelser og et frikommuneforsøg med 10. klasse i gymnasiet.
 Det foreslås, at forslaget om, at skolebestyrelserne skal have mulighed for at udtale sig om det kommende skoleårs skemaer og forslaget om forlængelse af to frikommuneforsøg, træder i kraft 1. marts 2017. Resten af lovforslaget foreslås at træde i kraft den 1. august 2017.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
