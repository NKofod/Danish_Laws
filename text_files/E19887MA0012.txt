 En advokat rejste spørgsmål om, hvad der forstås ved  

 finansie-ringsvirksomhed i relation til renters indvirkning på  

 fradragsretten.
Sagen vedrørte et selskab, der importerer lastbiler.
Bilerne sælges dels  

 til andre autoforhandlere, dels til vognmænd m fl fra selskabets egen  

 detailafdeling.
Selskabet har desuden værksted for reparation og klargøring  

 af lastbiler samt salg af reservedele og - i mindre omfang - leasing.
 Udover disse aktiviteter driver selskabet også finansieringsvirksomhed med  

 diskontering af købekontrakter, idet autoforhandlere, der køber lastbiler hos  

 selskabet, ved videresalget af bilerne til forbruger kan få finansieret den  

 afbetalingskontrakt, der oprettes mellem forhandleren og forbrugeren.  

 Kontrakterne overdrages i de fleste tilfælde selskabet til eje.
Selskabet refinansierer købekontrakten hos dets bankforbindelse, og  

 kontrakterne overdrages banken som sikkerhed for det oprettede lån.
Banken  

 modtager herefter indbetalingerne på kontrakterne og sender hver måned  

 selskabet en liste, hvoraf fremgår, hvilke afdrag der er indgået, og hvilke  

 kontrakter der er nødlidende.
 Selskabet sender rykkerskrivelse vedrørende de nødlidende kontrakter og  

 iværksætter i givet fald incasso mod køberen.
Nævnet traf afgørelse om, at en virksomhed i momsmæssig henseende udøver  

 finansieringsvirksomhed, når virksomheden får tiltransporteret fremmede  

 fordringer.
Med fremmede fordringer menes fordringer hidrørende fra  

 kontrakter, som virksomheden ikke selv har indgået med kunden.
Renteindtægter  

 fra disse fordringer kan under ingen omstændigheder opfattes som værende  

 afledt af momspligtige aktiviteter og vil derfor altid beskære en virksomheds  

 fulde fradragsret.
 Skatteministeriet opstillede i tilknytning hertil følgende retningslinier  

 for behandlingen af renteindtægter mv ved opgørelsen af den delvise  

 fradragsret for moms i virksomheder, der sideløbende med momspligtige  

 aktiviteter driver finansieringsvirksomhed:
 Efter bekendtgørelsen om delvis fradragsret for moms, § 1, stk 3,  

 fremkommer fradragsprocenten ved at sætte omsætningen (uden moms) af varer og  

 momspligtige ydelser i forhold til virksomhedens samlede omsætning.
 1. Renteindtægter fra tiltransporterede (fremmede) fordringer anses at  

 hidrøre fra finansieringsvirksomhed og skal derfor medregnes til den samlede  

 omsætning.
 Det gælder, hvad enten fordringerne er overdraget til eje, til sikkerhed  

 eller til eje med samtidig aftale om regres.
 2. Renteindtægter fra købe- og afbetalingskontrakter, som er indgået i  

 forbindelse med virksomhedens salg og udlejning af egne varer, eventuelt  

 kombineret med visse ydelser (egenproduktion), må anses for at være afledt af  

 momspligtige aktiviteter og kan derfor holdes uden for den samlede omsætning.
 3. Renteindtægter samt kursgevinster mv fra obligationer, aktier,  

 bankindeståender og lignende kan holdes uden for den samlede omsætning, hvis  

 disse indtægter højst udgør 10 pct af omsætningen af varer og momspligtige  

 ydelser.
 Udgør de nævnte renteindtægter mv derimod over 10 pct af omsætningen af  

 varer og momspligtige ydelser, skal de fuldt ud medregnes i den samlede  

 omsætning.
 Se også Mn.1098.
