Ligebehandlingsnævnets afgørelse om religion og tro - øvrige J.nr. 22-8034 En borger anmodede om aktindsigt i akterne i sagerne behandlet under sagsnr. 19-43314 og sagsnr. 19-43316.
 Sekretariatet havde truffet afgørelse om afslag på aktindsigt efter offentlighedslovens § 9 om, at det ville kræve mange ressourcer at behandle anmodningen om aktindsigt.
 Borgeren indbragte efterfølgende sekretariatets afgørelse for Ligebehandlingsnævnet.
Nævnet tiltrådte sekretariatets vurdering af, at den manuelle gennemgang af sagernes akter ville tage ikke under 15 minutter pr. akt, og at det samlede tidsforbrug måtte forventes at overstige 25 timer.
Nævnet vurderede således, at det ville kræve et uforholdsmæssigt ressourceforbrug at behandle anmodningen om aktindsigt.
 Ligebehandlingsnævnet tiltrådte derfor sekretariatets afgørelse om afslag på aktindsigt.
 Sagen angår en klage over sekretariatet for Ligebehandlingsnævnets afgørelse af 4. februar 2022 om afslag på aktindsigt i akterne i Ligebehandlingsnævnets sagsnr. 19-43314 og sagsnr. 19-43316.
Ligebehandlingsnævnets afgørelse Ligebehandlingsnævnet tiltræder sekretariatets afgørelse om afslag på aktindsigt.
Sagsfremstilling En borger anmodede den 22. januar 2022 om aktindsigt i alle akter på to konkrete sager, som var omtalt i en artikel i Jyllands-Posten den 22. januar 2022. Sekretariatet for Ligebehandlingsnævnet identificerede sagerne med Ligebehandlingsnævnets sagsnr. 19-43314 og sagsnr. 19-43316 som de sager, som borgeren bad om aktindsigt i.
Sekretariatet for Ligebehandlingsnævnet traf den 4. februar 2022 afgørelse om aktindsigt.
Sekretariatet traf afgørelse om afslag på aktindsigt efter offentlighedslovens § 9. Af sekretariatets begrundelse for afgørelsen om afslag fremgår:
Sådan vurderer vi sagen Sekretariatet for Ligebehandlingsnævnet vurderer, at behandlingen af din anmodning om aktindsigt vil betyde et uforholdsmæssigt ressourceforbrug.
Vi vurderer, at du heller ikke har en særlig interesse, så aktindsigtssagen alligevel bør blive behandlet.
 Du får udleveret aktlisterne til sagerne.
Hvad er afgørende for resultatet Du er ikke part i sagen, du beder om aktindsigt i.
Det betyder, at vi behandler din anmodning om aktindsigt efter reglerne i offentlighedsloven.
 Hvis en person ikke selv er part i en sag, kan vedkommende kun få aktindsigt efter offentlighedslovens regler.
Det vil kræve mange ressourcer for os at behandle din anmodning om aktindsigt.
Sagsnr. 19-43314 har 53 akter og sagsnr. 19-43316 har 54 akter.
Der kan være flere sider under samme akt og samlet set er der cirka 800 sider på sagerne.
Behandlingen af din anmodning om aktindsigt vil kræve en manuel gennemgang af sagernes akter med henblik på at vurdere, om der kan gives aktindsigt i disse, herunder om der er dokumenter eller oplysninger, som skal undtages fra aktindsigt.
Det er vores vurdering, at denne manuelle gennemgang af sagernes akter vil tage ikke under 15 minutter pr. akt, og på den baggrund er det vores vurdering, at det samlede tidsforbrug til behandlingen af din anmodning om aktindsigt må forventes at overstige 25 timer.
Sekretariatet vurderer således, at det vil kræve et uforholdsmæssigt ressourceforbrug at behandle din anmodning om aktindsigt.
Vi lægger også vægt på, at du ikke har en særlig interesse i at få behandlet sagen på trods af et stort ressourceforbrug.
Du er for eksempel ikke journalist eller forsker.
Det udgør ikke en særlig interesse, at du er uenig i eller uforstående over for Ligebehandlingsnævnets afgørelser.
Du får kopi af aktlisterne i de to sager.
Hvis du på baggrund af disse ønsker at anmode om aktindsigt i en eller flere akter på sagerne, er du velkommen til at kontakte os om dette.
 Vi har fra aktlisterne fjernet oplysninger, som kan identificere klagerne i de to sager.
Vi har herved lagt vægt på, at de offentliggjorte afgørelser indeholder oplysninger om klagernes religiøse overbevisning, og at hemmeligholdelse af klagernes identitet derfor efter forholdets særlige karakter er påkrævet for at beskytte væsentlige hensyn til private interesser.
Oplysninger om enkeltpersoners religiøse overbevisning er således tavshedsbelagte oplysninger.
Om reglerne En anmodning om aktindsigt kan afslås, hvis besvarelsen fører til et uforholdsmæssigt forbrug af ressourcer.
Det gælder, selvom betingelserne om identifikation er opfyldt.
Et uforholdsmæssigt ressourceforbrug betyder, at myndigheden vurderer, at det samlede tidsforbrug til at svare på anmodningen må forventes at overstige ca. 25 timer.
Det svarer til mere end tre fulde arbejdsdage.
I det samlede tidsforbrug bliver der medregnet søgning efter sager eller dokumenter, og myndighedens vurdering af, om der kan blive givet aktindsigt.
Retten til aktindsigt kan begrænses, i det omfang det er nødvendigt til beskyttelse af væsentlige hensyn til private og offentlige interesser, hvor hemmeligholdelse efter forholdets særlige karakter er påkrævet.  Klager indbragte ved mail af 15. februar 2022 sekretariatets afgørelse for Ligebehandlingsnævnet.
Ligebehandlingsnævnets bemærkninger og konklusion Det fremgår af lov om Ligebehandlingsnævnet, at nævnets afgørelser offentliggøres i anonymiseret form.
Afgørelsen i de sager, som anmodningen om aktindsigt vedrører, er derfor allerede offentliggjort i anonymiseret form.
 Det fremgår af forretningsordenen for Ligebehandlingsnævnet, at der gives aktindsigt efter reglerne i forvaltningsloven og offentlighedsloven.
 Af offentlighedsloven fremgår, at enhver kan forlange at blive gjort bekendt med dokumenter, der er indgået til eller oprettet af en myndighed mv. som led i administrativ sagsbehandling i forbindelse med dens virksomhed.
 Retten til aktindsigt omfatter med de i offentlighedslovens §§ 19-35 nævnte undtagelser 1) alle dokumenter, der vedrører den pågældende sag, og 2) indførelser i journaler, registre og andre fortegnelser vedrørende den pågældende sags dokumenter.
Efter offentlighedslovens § 9, stk. 2, nr. 1, kan behandlingen af en anmodning om aktindsigt afslås i det omfang, behandlingen af anmodningen vil nødvendiggøre et uforholdsmæssigt ressourceforbrug.
Det gælder, selvom betingelserne om identifikation er opfyldt.
Sagsnr. 19-43314 har 53 akter, og sagsnr. 19-43316 har 54 akter.
Der kan være flere sider under samme akt, og samlet set er der cirka 800 sider på sagerne.
 Behandlingen af anmodningen om aktindsigt vil kræve en manuel gennemgang af sagernes akter med henblik på at vurdere, om der kan gives aktindsigt i disse, herunder om der er dokumenter eller oplysninger, som skal undtages fra aktindsigt.
 Nævnet kan tiltræde sekretariatets vurdering af, at den manuelle gennemgang af sagernes akter vil tage ikke under 15 minutter pr. akt, og at det samlede tidsforbrug må forventes at overstige 25 timer.
 Nævnet vurderer således, at det vil kræve et uforholdsmæssigt ressourceforbrug at behandle anmodningen om aktindsigt.
Nævnet har ved denne vurdering også lagt vægt på, at klager ikke har en særlig interesse i at få behandlet anmodningen om aktindsigt på trods af et stort ressourceforbrug.
Klager er eksempelvis ikke journalist eller forsker.
Det udgør ikke en særlig interesse, at klager er uenig i eller uforstående over for Ligebehandlingsnævnets afgørelser.
Nævnet har videre lagt vægt på, at afgørelserne er offentliggjort i anonymiseret form på www.retsinformation.dk.
 Ligebehandlingsnævnet tiltræder derfor sekretariatets afgørelse om afslag på aktindsigt.
Retsregler Afgørelsen er truffet efter følgende bestemmelser:
