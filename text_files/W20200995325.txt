Arbejdsmiljøklagenævnet fastholdt afgørelse med strakspåbud om at sikre, at arbejde i laboratoriet hos virksomheden kunne udføres, så hudkontakt med epoxyholdige produkter kunne undgås Resume Arbejdsmiljøklagenævnet vurderede, at arbejdet med analyse af epoxyholdige prøver i laboratoriet hos virksomheden ikke var planlagt, tilrettelagt og udført sikkerhedsmæssigt fuldt forsvarligt.
 Nævnet vurderede, at der var en risiko for, at de ansatte utilsigtet kom i kontakt med epoxy.
Nævnet lagde vægt på, at Arbejdstilsynet ved tilsynsbesøg konstaterede, at en af de ansatte, der arbejdede med analyse af epoxyholdige prøver, var iført en stofkittel.
På stofkitlen var der tydelige pletter af maling indeholdende epoxy.
 Nævnet lagde desuden vægt på, at den ansatte havde almindeligt arbejdstøj på under stofkitlen.
 Afgørelsen blev truffet af et enigt nævn.
Den konkrete afgørelse [Adressat udeladt] Afgørelsen er skrevet til [navn udeladt].
Afgørelsen er sendt til [navn udeladt], som repræsenterer [navn udeladt] i sagen.
Afgørelse I har klaget over Arbejdstilsynets afgørelse af 7. november 2019 om hudkontakt med epoxyholdige produkter.
Formanden har  efter skriftlig høring af nævnet  nu afgjort sagen.
Nævnet er enig i afgørelsens resultat.
 Resultatet er:
  Arbejdsmiljøklagenævnet fastholder Arbejdstilsynets afgørelse af 7. november 2019 med strakspåbud om at sikre, at arbejde i laboratoriet hos [navn udeladt], [adresse udeladt], udføres, så hudkontakt med epoxyholdige produkter undgås.
 Det betyder, at nævnet er kommet til samme resultat som Arbejdstilsynet.
 På de næste sider kan I læse mere om afgørelsen.
Begrundelse for afgørelsen Sådan vurderer vi sagen Arbejdsmiljøklagenævnet vurderer, at arbejdet med analyse af epoxyholdige prøver i laboratoriet hos jer ikke er planlagt, tilrettelagt og udført sikkerhedsmæssigt fuldt forsvarligt.
 Nævnet vurderer, at der er en risiko for, at jeres ansatte utilsigtet kommer i kontakt med epoxy.
 Hudkontakt med epoxyholdige produkter kan forårsage hudirritation og allergisk hudreaktion.
Hvad er afgørende for resultatet Nævnet lægger vægt på, at Arbejdstilsynet ved tilsynsbesøg den 31. oktober 2019 hos jer konstaterede, at en af jeres ansatte, der arbejdede med analyse af epoxyholdige prøver, var iført en stofkittel.
På stofkitlen var der tydelige pletter af maling indeholdende epoxy.
 Nævnet lægger desuden vægt på, at den ansatte havde almindeligt arbejdstøj på under stofkitlen.
 Epoxyprodukter er sundhedsskadelige stoffer, og der findes ikke nogen bagatelgrænse for anvendelse af epoxyprodukter, da disse stoffer er meget potente i forhold til eksem/allergi.
 Nævnet lægger til grund, at den ansatte oplyste, at han altid anvendte den samme stofkittel under arbejdet i laboratoriet, og at han altid anvendte almindeligt arbejdstøj under stofkitlen.
 Nævnet er opmærksom på, at [navn udeladt] anfører, at kitlen beskytter den ansatte mod, at epoxy kommer i kontakt med huden, og at der ikke er specifikke krav til beskyttelsesdragten efter Arbejdstilsynets vejledning, hvorfor anvendelsen af stofkitlen må anses for at være i orden.
Det kan ikke føre til et andet resultat, da maling indeholdende epoxy kunne trænge igennem stoffet med deraf følgende risiko for at komme i kontakt med huden.
Epoxy er meget aggressivt og selv en lille tilsmudsning kan udgøre en sundhedsmæssig risiko.
Om reglerne Det følger af arbejdsmiljøloven, at stoffer og materialer med egenskaber, der kan være farlige for eller i øvrigt forringe sikkerhed eller sundhed, må kun fremstilles og anvendes ved arbejdsprocesser og -metoder, der effektivt sikrer de beskæftigede mod ulykker og sygdomme.
Det følger af reglerne om arbejde med stoffer og materialer, at arbejde med stoffer og materialer i alle led skal planlægges og tilrettelægges, så det kan udføres sikkerheds- og sundhedsmæssigt fuldt forsvarligt.
Risikoen for udsættelse for farlige stoffer og materialer skal fjernes eller reduceres til et minimum.
 Det følger desuden af reglerne om arbejde med stoffer og materialer, at arbejde med epoxyharpikser og isocyanater skal tilrettelægges og udføres, så hudkontakt undgås.
Bemærkninger til klagen [Navn udeladt] har i de uddybende bemærkninger til klagen anført, at virksomheden udfører arbejdet sikkerheds- og sundhedsmæssigt fuldt forsvarligt og i overensstemmelse med Arbejdstilsynets vejledninger.
[Navn udeladt] har hertil anført, at kitlen beskytter den ansatte mod, at epoxy kommer i kontakt med huden.
Der er ikke specifikke krav til beskyttelsesdragten efter Arbejdstilsynets vejledning, hvorfor anvendelsen af stofkitlen må anses for at være i orden.
 Nævnet skal henvise til begrundelsen i afgørelsen.
 Nævnet skal desuden henvise til Arbejdstilsynets genvurdering af 18. december 2019, hvori Arbejdstilsynet har bemærket, at når der kommer maling på en almindelig kittel, der ikke er præpareret, så maling ikke kan trænge igennem, opstår der risiko for, at malingen kan trænge igennem stoffet og komme i kontakt med huden.
 Selv om vejledningen ikke beskriver arten af beskyttelsesdragt, så angiver reglerne i bekendtgørelse om stoffer og materialer bilag om epoxy pkt. 8.1, at arbejdet skal tilrettelægges og udføres, så hudkontakt undgås.
 Epoxy er meget aggressivt og selv en lille tilsmudsning kan udløse allergi.
 Nævnet er enig i det af Arbejdstilsynet oplyste.
Oplysninger i sagen Nævnet har afgjort sagen ud fra de akter, som nævnet har modtaget fra Arbejdstilsynet.
Regler Her er de regler, nævnet har afgjort sagen efter.
Love og bekendtgørelser Om Arbejdstilsynets ret til at træffe afgørelse  § 77, stk. 1 i lov om arbejdsmiljø, jf. lovbekendtgørelse nr. 1084 af 19. september 2017 Om formandens kompetence:
 § 81 a, stk. 8, i lov om arbejdsmiljø, jf. lovbekendtgørelse nr. 1084 af 19. september 2017 Om arbejde med stoffer og materialer  § 48, stk. 1, i lov om arbejdsmiljø, jf.
Beskæftigelsesministeriets lovbekendtgørelse nr. 1084 af 19. september 2017  § 5, stk. 1 og 4, jf. bilag 3, pkt. 8.1., i Arbejdstilsynets bekendtgørelse nr. 1793 af 18. december 2015 om arbejde med stoffer og materialer (kemiske agenser) Der er uddrag af reglerne til sidst i afgørelsen.
I kan finde reglernes fulde ordlyd på www.retsinformation.dk Kopi er sendt til:
[Adressat udeladt] [Adressat udeladt] [Adressat udeladt] Lovuddrag Lov om arbejdsmiljø, jf.
Beskæftigelsesministeriets lovbekendtgørelse nr. 1084 af 19. september 2017 Kapitel 8 Stoffer og materialer § 48. Stoffer og materialer med egenskaber, der kan være farlige for eller i øvrigt forringe sikkerhed eller sundhed, må kun fremstilles og anvendes ved arbejdsprocesser og -metoder, der effektivt sikrer de beskæftigede mod ulykker og sygdomme.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
Kapitel 14 Klageadgang § 81 a.
 Stk. 8. Formanden kan efter en skriftlig høring af nævnets beskikkede medlemmer træffe afgørelse på nævnets vegne i sager, hvor der er en fast praksis, eller som i øvrigt ikke giver anledning til tvivl.
Arbejdstilsynets bekendtgørelse nr. 1793 af 18. december 2015 om arbejde med stoffer og materialer (kemiske agenser) Kapitel 2 Almindelige bestemmelser § 5. Arbejde med stoffer og materialer skal i alle led planlægges og tilrettelægges således, at det kan udføres sikkerheds- og sundhedsmæssigt fuldt forsvarligt, jf. § 4 i bekendtgørelsen om arbejdets udførelse.
Risikoen for udsættelse for farlige stoffer og materialer skal fjernes eller reduceres til et minimum.
 Stk. 2.
 Stk. 3.
 Stk. 4. Arbejde med de i bilag 1-4 nævnte stoffer og materialer skal ske i overensstemmelse med de særlige krav i bilagene.
Bilag 3 Arbejde med epoxyharpikser og isocyanater 8. Anvendelse og velfærdsforanstaltninger 8.1. Arbejdet skal tilrettelægges og udføres således, at hudkontakt undgås.
