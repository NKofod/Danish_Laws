Nr BTL 60 Betænkning over Forslag til lov om ændring af lov om støtte til visse  

 strukturforanstaltninger inden for fiskeriet m.v.   

 Nr L 60 1992-93, 1. samling Afgivet af Landbrugs- og Fiskeriudvalget Afgivet: 19921209 Udvalget har behandlet lovforslaget i nogle møder og har herunder stillet spørgsmål til fiskeriministeren, som denne har besvaret skriftligt.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse uændret.
 Et mindretal (Fremskridtspartiets medlem af udvalget) indstiller  

 lovforslaget til forkastelse ved 3. behandling, idet mindretallet  

 finder, at problemet i dansk fiskeri er, at der politiseres for meget.
 Generelt er mindretallets holdning til problemerne i fiskeriet:
- at der er kommet for meget politik ind i fiskerierhvervet, - at der er for mange, der ikke kender til de problemer, der er i  

 fiskeriet, - at Folketinget hellere skulle starte med at afpolitisere  

 fiskerierhvervet, - at det var bedre at lade de naturgivne kræfter afgøre  

 strukturudviklingen i fiskeriet.
 Nærværende lovforslag har til formål at yde støtte, støtte og atter støtte  

 til nedlæggelse af erhvervet.
At erhvervet bedst trives i frihed, er erkendt af de fleste, både fiskere  

 og politikere.
Dette kan f.eks. ses af et citat fra 3. behandling den 9.  

 april 1987 af forslag til lov om strukturforandringer inden for fiskeriet  

 m.v. (Folketingstidende, 1986-87, forhandlingerne, sp. 10392):  

 »Problemet er i virkeligheden, at vi har fået for meget politik ind i  

 fiskeriet, at for mange, som ikke kender til de problemer, der er i  

 fiskeriet, er begyndt at blande sig.
Det, vi skulle bestræbe os på, var en  

 afpolitisering og så lade nogle af de naturgivne kræfter, der er i  

 fiskerierhvervet, få lov til at afgøre strukturudviklingen, mere end det  

 bliver en politisk styring med et socialistisk islæt.« I en meddelelse fra Ritzaus Bureau den 2. november 1992 hedder det bl.a.,  

 at der i år skal ophugges 9.600 bruttoregisterton (BRT) af den danske  

 fiskerflåde med EF-støtte.
Det koster statskassen 72 mio. kr., mens EF giver  

 168 mio. kr.
Derfor har fiskeriministeren søgt Folketingets Finansudvalg om  

 100 mio. kr., hvoraf 70 mio. kr. betales tilbage af EF.
I perioden 1987-92 er der givet 503 mio. kr. i støtte til at fjerne 494  

 fiskerfartøjer på i alt 24.754 BRT.
De næste tre år skal staten årligt skyde  

 30 mio. kr. i ordningen, mens EF ventes at bevilge 100 mio. kr. årligt,  

 oplyser altså Ritzaus Bureau.
Det koster altså de danske skatteydere ganske  

 pæne beløb at medvirke til en destruktion af det danske fiskerierhverv.
Imidlertid er det også vigtigt at holde sig for øje, at den politisk  

 styrede nedlæggelse og afvikling af fiskeriet ikke kun foregår i Danmark.
I  

 hele EF er fiskerierhvervet udsat for en kontrolleret, politisk styret  

 nedlæggelse, men det er åbenbart kun Danmark, der følger disse nedlæggelser  

 til punkt og prikke - og mere til.
 I 1987 blev det i forbindelse med den fortsatte strukturtilpasning af de  

 nationale fiskerflåder aftalt, at den danske fiskerflåde skulle reduceres fra  

 136.488 BRT pr. 1. januar 1987 til 119.400 BRT pr. 31. december 1991 - en  

 nedgang på 12,6 pct.
 Situationen er imidlertid, at den danske fiskerflåde er blevet skåret ned  

 til 110.332 BRT svarende til en reduktion på 19,7 pct., hvilket vil sige, at  

 den danske fiskerflåde allerede på nuværende tidspunkt er reduceret med 9.000  

 BRT mere, end hvad EF i deres besynderlige planlægning ønsker.
 Fremskridtspartiet indstiller derfor lovforslaget til forkastelse ved 3.  

 behandling.
Erling Christensen (S) Eva Fatum (S) Bjarne Laustsen (S) Henrik Dam  

 Kristensen (S) Jacob Lindenskov (S) Henning Nielsen (S) nfmd.
Bjørn Westh  

 (S) Birthe Hansen (SF) Jens Thoft (SF) Rønholt (KF) Grove (KF) Mejdahl (V)  

 Sønderby (V) fmd.
Svend Heiselberg (V) Niels Højland (FP) Marianne  

 Jelved (RV) Lysholm Christensen (KRF) Centrum-Demokraterne havde ikke  

 medlemmer i udvalget.
Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde og har herunder haft samråd med fiskeriministeren.
 Endvidere har udvalget modtaget en mundtlig henvendelse fra Dansk  

 Fiskeriforening.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse uændret .
 Et flertal inden for flertallet (Socialdemokratiets og Socialistisk  

 Folkepartis medlemmer af udvalget) finder, at der ved udskiftning af  

 eksisterende kapacitet med ny skal lægges vægt på, at det rådgivende  

 fiskeriudvalg opstiller et regelsæt, som kan accepteres af fiskerierhvervets  

 organisationer, og som tager hensyn til en række faktorer, som kan medvirke  

 til, at det danske fiskerierhverv bringes ud af den dybe krise, det for tiden  

 befinder sig i.
Flertallet inden for flertallet finder, at et regelsæt i det mindste bør  

 tage hensyn til, at regelsættet indgår som et naturligt led i en samlet  

 strukturplan, - der tilstræber forbedrede fangstmuligheder og rentabilitet for den  

 enkelte fisker og erhvervet som helhed, - som tager hensyn til EF's samlede strukturprogram, - som tager hensyn til de små, fiskeriafhængige samfunds fortsatte  

 eksistens og udvikling, - som tilstræber, at kvaliteten af den fangede fisk stadig forbedres, - som stimulerer fortsat udvikling af redskaber, der er skånsomme over for  

 det biologiske havmiljø og fiskenes ynglemuligheder, - og som tager hensyn til energiforbrug, arbejdsmiljø om bord og bevarelse  

 af arbejdspladser i fiskerierhvervet.
 Et mindretal (Fremskridtspartiets medlem af udvalget) indstiller  

 lovforslaget til forkastelse .
Erling Christensen (S) Eva Fatum (S) Bjarne Laustsen (S) Henrik Dam  

 Kristensen (S) Jacob Lindenskov (S) Henning Nielsen (S) nfmd.
Bjørn Westh  

 (S) Birthe Hansen (SF) Jens Thoft (SF) Rønholt (KF) Grove (KF) Mejdahl (V)  

 Sønderby (V) fmd.
Svend Heiselberg (V) Niels Højland (FP) Marianne  

 Jelved (RV) Lysholm Christensen (KRF) Centrum-Demokraterne havde ikke  

 medlemmer i udvalget.
