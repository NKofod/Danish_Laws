Som følge af ændringerne i lov om private registre m.v, der trådte i kraft  

 pr. 1. april 1988, har Registertilsynet fået forelagt nogle principielle  

 spørgsmål om fortolkning af de nye regler for kreditoplysningsbureauers  

 videregivelse af summariske oplysninger i lovens § 12, stk. 3, samt  

 spørgsmål, der knytter sig til lovens § 9, stk. 3, om fastsættelse af  

 generelle sletningsfrister for visse negative kreditoplysninger.
Spørgsmålene  

 vedrører:
1. om oplysning om insolvenserklæring kan videregives  

 i summarisk form, og i bekræftende fald hvilken sletningsfrist, der skal  

 fastsættes (lovens § 12, stk. 3 og § 9, stk. 3) 2. om oplysning om betalingsstandsning kan videregives  

 i summarisk form (lovens § 12, stk. 3) 3. om oplysning om indledt gældssanering, der fremgår  

 af Statstidende, kan videregives i summarisk form, og i bekræftende fald  

 hvilken sletningsfrist, der skal fastsættes (lovens § 12, stk. 3 og § 9, stk.  

 3) 4. om ændring af sletningsfristen for aflyste  

 tvangsauktioner samt sletningsfrist for betalte tvangsauktioner 5. om fastsættelse af generel sletningsfrist for  

 konkurs i tilfælde af 1) tvangsakkord i konkurs, eller 2) hvor konkursen  

 ophæves, eventuelt som følge af opnåelse af en saldokvittering, eller 3)  

 skyldner betaler alle kreditorerne ud, efter at konkursen er indtrådt.
 Spørgsmålene er blevet forelagt for Registerrådet den 7. december 1988.  

 Man finder det hensigtsmæssigt ved denne skrivelse at underette de anmeldte  

 kreditoplysningsbureauer om Registertilsynets vurdering af de rejste  

 spørgsmål, idet denne har betydning for den fremgangsmåde, det enkelte  

 kreditoplysningsbureau skal anvende i sin virksomhed.
 Indledningsvis bemærkes, at det af lov om private registre m.v. § 9, stk.  

 3, fremgår, at oplysninger om forhold, der taler imod kreditværdighed, og som  

 er mere end 5 år gamle, ikke må registreres eller videregives, medmindre det  

 i det enkelte tilfælde er åbenbart, at forholdet er af afgørende betydning  

 for bedømmelsen af den pågældendes økonomiske soliditet og kreditværdighed.
Det fremgår af lov om private registre m.v. § 12, stk. 3, der er trådt i  

 kraft pr. 1. april 1988, at summariske oplysninger om skyldforhold kun må  

 videregives, hvis oplysningerne hidrører fra Statstidende, eller hvis  

 oplysningerne vedrører skyldforhold til samme kreditor på mere end 1.000 kr.  

 og kreditor har erhvervet den registreredes skriftlige erkendelse af en  

 forfalden gæld, eller hvis der er foretaget retslige skrift mod den  

 pågældende.
Oplysninger om endeligt godkendt gældssanering må dog ikke  

 videregives. 1. Videregivelse af oplysning om insolvenserklæring i summarisk  

 form (lov om private registre m.v. § 12, stk. 3).
Registertilsynet er blevet opmærksom på, at nogle kreditoplysningsbureauer  

 registrerer og videregiver oplysning om insolvenserklæring både i summarisk  

 form og som led i bredere bedømmelser.
Et kreditoplysningsbureau har  

 endvidere over for Registertilsynet rejst spørgsmålet om, hvorvidt det er  

 rimeligt at sammenholde sletningfristen for oplysning om insolvenserklæring  

 med retsplejelovens § 490, hvori der er fastsat en fredningperiode på 6  

 måneder.
 I den anledning skal Registertilsynet bemærke følgende: Registertilsynet  

 her i tilsynets hidtidige praksis lagt til grund, at oplysning om  

 insolvenserklæring er en oplysning, som efter dens art er af betydning for  

 bedømmelse af en persons eller virksomheds soliditet og kreditværdighed, jf.  

 lov om private registre m.v. § 9, stk. 1.
 For oplysningen om insolvenserklæring gælder, at oplysningen ikke  

 offentliggøres i Statstidende under »retslige kundgørelser«.  

 Oplysning om insolvenserklæring vil herefter alene kunne videregives som  

 summarisk oplysning efter reglerne i lovens § 12, stk. 3, 1. pkt., 2. led.  

 Dette forudsætter således, at den underliggende fordring, der betinger  

 insolvenserklæring, udgør mere end 1.000 kr.
 Med hensyn til kravet om foretagelse af »retslige skridt«, jf.  

 lov om private registre m.v. § 12, stk. 3, 1. pkt., 2. led, må dette efter  

 Registertilsynet opfattelse anses for opfyldt i tilfælde, hvor fogedretten  

 ved den første udlægsforretning har taget udtømmende stilling til, hvad  

 skyldneren ejer, som kan gøres til genstand for udlæg, således at kreditor i  

 dette tilfælde vil kunne indberette oplysningen om insolvenserklæring.
Efter retsplejelovens § 490, stk. 1, kan fogedretten afvise at foretage  

 udlægsforretning hos en skyldner, såfremt fogedretten er bekendt med, at der  

 indenfor de sidste 6 måneder har været afholdt en forretning, hvor det ikke  

 har været muligt at opnå dækning.
I disse tilfælde kan der efter  

 Registertilsynet opfattelse ikke på ny indberettes oplysning om  

 insolvenserklæring.
Dog vil de pågældende kreditorer i disse tilfælde, hvor  

 der er tale om forgæves forsøg på udlæg, kunne indberette de underliggende  

 fordringer.
 Med hensyn til spørgsmålet om sletningsfrist vedrørende oplysningen om  

 insolvenserklæring har Registertilsynet i sin hidtidige praksis fundet, at  

 fristen for en registreret oplysning om insolvenserklæring bør tilpasses  

 retsplejelovens § 490, således at oplysning om insolvenserklæring slettes  

 senest seks måneder efter, at debitor over for fogedretten har afgivet en  

 insolvenserklæring.
 Registertilsynet finder det begrundet at fastholde denne praksis,  

 hvorefter oplysningen slettes senest 6 måneder efter, at debitor over for  

 fogedretten har afgivet insolvenserklæring i overensstemmelse med  

 retsplejelovens § 490. Registertilsynet har herved bl.a. lagt vægt på, at det  

 forhold, at en insolvenserklæring ikke efterfølges af en ny  

 insolvenserklæring, indicerer, at debitors økonomiske vanskeligheder alene  

 har været af forbigående karakter.
Det bemærkes i den forbindelse, at såfremt en insolvenserklæring afløses  

 af en ny erklæring efter udløbet af den i retsplejelovens § 490 omtalte 6  

 måneders fredningsperiode, vil oplysning om den nye insolvenserklæring kunne  

 registreres i en tilsvarende 6 måneders periode.
Endvidere kan bemærkes, at  

 de forudgående enkeltstående negative registreringer fortsat vil kunne  

 videregives. 2. Videregivelse af oplysning om betalingsstandsning i summarisk  

 form.
 Registertilsynet er blevet opmærksom på, at mindst et  

 kreditoplysningsbureau videregiver oplysninger om betalingsstandsning i  

 summarisk form.
Registertilsynet har i sin hidtidige praksis lagt til grund, at oplysning  

 om betalingsstandsning ikke bør videregives som summarisk oplysning, da  

 oplysningen ikke optages i Statstidende.
Derimod har Registertilsynet  

 accepteret, at oplysning om betalingsstandsning har kunnet indgå i  

 bureauernes bredere bedømmelser.
Registertilsynet finder, at denne praksis må fastholdes.
Oplysning om  

 betalingsstandsning må herefter ikke videregives i summarisk form. 3.  

 Videregivelse af oplysning om indledt gældssanering i summarisk form og  

 sletningsfristen herfor.
Et kreditoplysningsbureau har rettet henvendelse til Registertilsynet i  

 anledning af, at bureauet har besluttet at påbegynde registrering af  

 oplysninger om indledt gældssanering, hentet fra Statstidende.
Da ændringen  

 af lov om private registre m.v. har medført, at oplysningen om en endeligt  

 godkendt gældssanering ikke må videregives som summariske oplysning, har  

 denne henvendelse rejst det principielle spørgsmål, om en oplysning om  

 indledt gældssanering, hentet fra Statstidende, kan videregives i summarisk  

 form.
 I den anledning skal Registertilsynet bemærke følgende:
Det fremgår bl.a. af lov om private registre m.v. § 12, stk. 3, at  

 summariske oplysninger om skyldforhold kun må videregives, hvis oplysningerne  

 hidrører fra Statstidende.
Det fremgår endvidere af samme bestemmelses 2.  

 pkt., at oplysninger om endeligt godkendt gældssanering dog ikke må  

 videregives.
 I retsudvalgets betænkning til forslag om lov om ændring af lov om private  

 registre m.v. og lov om offentlige myndigheders registre, er det angivet, at  

 oplysninger om endelige retsafgørelser, hvorved en skyldners forslag om  

 gældssanering er taget helt eller delvist til følge, ikke må videregives som  

 summariske kreditoplysninger, idet en endelig gældssanering ikke i sig selv  

 bør kunne føre til, at den skyldner, hvis økonomiske forhold nu er saneret,  

 optages på kreditoplysningsbureauernes »sortlister«.
 På denne baggrund er Registertilsynet af den opfattelse, at  

 kreditoplysningsbureauerne kan registrere oplysningen om både indledt og  

 endeligt godkendt gældssanering i fem år i medfør af lovens § 9, stk. 3, til  

 brug ved en bredere bedømmelse af den registreredes kreditværdighed.
 Registertilsynet finder endvidere, at bureauerne kan videregive  

 oplysninger om en indledt gældssanering, som er offentliggjort i  

 Statstidende, men således at oplysningen skal slettes, når gældssaneringen  

 efter offentliggørelse i Statstidende er endeligt godkendt, jf. lov om  

 private registre m.v. § 12, stk. 3, 2. pkt. 4. Sletningsfrister for aflyste  

 og betalte tvangsauktioner.
Ved cirkulæreskrivelse af 3. oktober 1980 henstillede Registertilsynet, at  

 en korrekt registreret, men senere aflyst tvangsauktion skal slettes senest 2  

 år efter aflysningen, såfremt der i øvrigt ikke er andre negative  

 registreringer om vedkommende.
Registertilsynet lagde herved vægt på, at  

 bekendtgørelsen af en tvangsauktion - uanset bortfald eller udsættelse -  

 indicerer, at der foreligger sådanne økonomiske vanskeligheder, at det kan  

 være væsentligt at være vidende herom ved kreditværdighedsbedømmelsen.
 Registertilsynet har fundet anledning til at foretage en revurdering af  

 den i 1980 behandlede sag og dermed spørgsmålet om, hvilke retningslinier,  

 der bør gælde for videregivelse af summariske oplysninger om aflyste  

 tvangsauktioner.
 Baggrunden herfor er bl.a. at Registertilsynet har modtaget en række  

 telefoniske og skriftlige henvendelser fra registrerede personer, hvorved der  

 er rejst spørgsmål om, hvorvidt det er rimeligt eller lovligt, at de  

 pågældende står registreret i et kreditoplysningsbureaus registre i op til 2  

 år efter, at en tvangsauktion er blevet aflyst.
 Registertilsynet finder på baggrund af de indhøstede erfaringer, herunder  

 særligt, at der ikke synes at være et reelt behov for at videregive  

 oplysninger om aflyste tvangsauktioner i mere end 1 år fra  

 aflysningstidspunktet, at en korrekt registreret, men senere aflyst  

 tvangsauktion, ikke bør videregives som summarisk oplysning i mere end 1 år  

 fra tidspunktet for aflysningen af tvangsauktionen i det omfang,  

 kreditoplysningsbureauerne er gjort bekendt med aflysningen, og såfremt der i  

 øvrigt ikke er andre negative registreringer om vedkommede.
Registertilsynet har endvidere fundet anledning til at overveje, hvor  

 længe en korrekt registrering af en oplysning om en afholdt, men senere  

 betalt tvangsauktion bør kunne videregives i summariske form.
Ofte er der i  

 sådanne tilfælde tale om, at debitor enten i forbindelse med afholdt  

 tvangsauktion eller efterfølgende har betalt alle kreditorer med pant i  

 auktionens genstand ud, hvilket må tages som udtryk for en forbedring af  

 debitors økonomiske situation og dermed en forbedring af den pågældendes  

 kreditværdighed.
 På denne baggrund er Registertilsynet af den opfattelse, at en korrekt  

 registreret, men senere betalt tvangsauktion bør markeres som betalt i  

 bureauernes registre, og at oplysningen ikke bør videregives som summarisk  

 oplysning i mere end 2 år efter, at markeringen er foretaget, såfremt der i  

 øvrigt ikke er andre negative registreringer om vedkommende. 5.  

 Sletningsfrister for konkurs.
 Et kreditoplysningsbureau har udbedt sig oplyst, hvilke sletningsfrister,  

 der er gældende for konkurs i tilfælde af 1) tvangsakkord i konkurs, eller 2)  

 hvor konkursen ophæves, eventuelt som følge af opnåelse af en  

 saldokvittering, eller 3) hvor skyldner betaler alle kreditorer ud, efter at  

 konkursen er indtrådt.
 I den anledning skal Registertilsynet bemærke følgende:
1. Registertilsynet har ved cirkulæreskrivelse af 24.  

 maj 1985 udtalt, at man finder, at en oplysning om tvangsakkord indicerer, at  

 der foreligger sådanne økonomiske vanskeligheder for den pågældende, at  

 oplysningen er af betydning for bedømmelsen af den registreredes  

 kreditværdighed.
Registertilsynet finder endvidere, at en oplysning om en  

 betalt tvangsakkord skal slettes senest to år efter gennemførelsen af  

 tvangsakkorden, såfremt der i øvrigt ikke er andre negative registreringer om  

 vedkommende.
Betalingen skal dog markeres i kreditoplysningsbureauets  

 register.
Det fremgår af konkurslovens § 196, at en skyldner, hvis bo er taget under  

 konkursbehandling, kan anmode skifteretten om at indkalde en skiftesamling  

 til behandling af og afstemning om et af ham fremsat akkordforslag.
Det  

 følger endvidere af samme lovs § 144, stk. 1, at såfremt skyldneren opnår  

 tvangsakkord, og såfremt de fordringshavere i konkursboet, som ikke omfattes  

 af akkorden, er fyldestgjort eller tilstrækkeligt sikret, sluttes boet  

 straks.
 Registertilsynet finder under henvisning til, at opnåelse af tvangsakkord  

 bevirker afslutning af konkursen, og dermed afløser denne, at tvangsakkord i  

 konkurs må opfattes som en betalt tvangsakkord med hensyn til spørgsmålet om  

 sletning, hvorfor man skal henholde sig til Registertilsynets  

 cirkulæreskrivelse af 24. maj 1985.
 2. Med hensyn til spørgsmålet om videregivelse af  

 oplysning om en ophævet konkurs skal indledningsvis bemærkes, at ophævelse  

 kan finde sted på fælgende måder:
Fremlægger skyldneren efter udløbet af anmeldelsesfristen samtykke fra  

 samtlige fordringshavere eller bevis for, at de er fyldestgjort, sluttes boet  

 straks.
Beviset kan f.eks. bestå i en saldokvittering.
Viser det sig under boets behandling, at der ikke er midler ud over, hvad  

 der medgår til dækning af omkostningerne, sluttes boet.
En fordringshaver,  

 der har begæret konkurs, og som hæfter for boets omkostninger, kan forlange  

 boet afsluttet, såfremt ingen anden i hans sted vil indestå for yderligere  

 omkostninger.
Registertilsynet finder, at en oplysning om konkurs indicerer, at der  

 foreligger sådanne gennemgribende økonomiske vanskeligheder for den  

 pågældende, at oplysningen er af betydning for bedømmelsen af den  

 registreredes kreditværdighed.
Registertilsynet er herefter af den  

 opfattelse, at en korrekt registreret, men senere ophævet konkurs kan  

 registreres og videregives i fem år.
3. Registertilsynet finder dog for så vidt angår de  

 tilfælde, hvor skyldner efterfølgende betaler alle kreditorer ud, at  

 betalingen skal markeres i bureauets registre, samt at oplysningen om en  

 betalt konkurs kun må videregives som summarisk oplysning i to år, efter at  

 konkursen er markeret som betalt.
Registertilsynet har herved lagt vægt på,  

 at efterfølgende betaling til alle kreditorerne indicerer en forbedring af  

 den opgældendes økonomi.
 Afslutningsvis bemærkes, at for så vidt angår registrering af de ovenfor  

 omhandlede oplysningstyper i egentlige bedømmelsesregistre, er det  

 Registertilsynets opfattelse, at konkrete oplysninger herom vil kunne stå  

 registreret i op til 5 år, jf. lov om private registre m.v. § 9, stk. 3.
 Såfremt der opstår tvivl om fortolkningen eller rækkevidden af denne  

 skrivelse, kan forespørgsler forelægges Registertilsynet, så vidt muligt  

 skriftligt.
P.
R.
V.
B.
O.
Jespersen Til samtlige kreditoplysningsbureauer og foreningen af  

 kreditoplysningsbureauer i Danmark.
