Bekendtgørelse af forretningsorden for Natur- og Miljøklagenævnet I medfør af § 2, stk. 4, § 11, stk. 2, § 12, stk. 2, og § 13 i lov nr. 483 af 11. maj 2010 om Natur- og Miljøklagenævnet fastsættes:
Anvendelsesområde § 1. Bekendtgørelsen gælder for Natur- og Miljøklagenævnets behandling af sager efter de love, hvorefter Natur- og Miljøklagenævnet er klagemyndighed.
Formanden og dennes stedfortrædere § 2. Formanden for Natur- og Miljøklagenævnet tilrettelægger nævnets arbejde.
Stk. 2. Formanden leder nævnets sekretariat.
Sekretariatet bistår formanden med tilrettelæggelsen af nævnets arbejde.
Sekretariatet forbereder sager til afgørelse og påser herunder, at sagerne er tilstrækkeligt oplyst, jf. § 14.
 § 3. Formanden kan bemyndige en medarbejder i nævnets sekretariat, der har bestået juridisk kandidateksamen, til midlertidigt at fungere som stedfortræder for formanden i nærmere bestemte sagstyper.
Stk. 2. Formanden fastsætter procedurer og rækkefølge for behandling af de indkomne klager.
Formanden kan herunder fastsætte forskellige procedurer bl.a. for at sikre kortest mulige sagsbehandlingstider.
Stk. 3. Formanden beslutter, hvorledes sagerne fordeles mellem formanden, de faste og de midlertidige stedfortrædere.
I sager, der er fordelt til en stedfortræder, varetager denne de beføjelser, der ifølge bekendtgørelsen er henlagt til formanden.
Nedsættelse af visitationsudvalg § 4. Miljøministeren nedsætter 6 visitationsudvalg:
 1) Et udvalg, som dækker sagerne efter lov om miljøbeskyttelse, lov om planlægning (visse VVM-sager), lov om forurenet jord, lov om aktindsigt i miljøoplysninger, lov om miljøgodkendelse m.v. af husdyrbrug, lov om vandsektorens organisering og økonomiske forhold og lov om miljøvenligt design af energiforbrugende produkter.
 2) Et udvalg, som dækker sagerne efter lov om kemiske stoffer og produkter.
 3) To udvalg, som dækker sagerne efter lov om beskyttelse af havmiljøet om dumpning af optaget havbundsmateriale, jf. denne lovs § 26, og om foretagelse af undersøgelser heraf efter § 45 a, henholdsvis sager om afgørelser om hurtigfærger, jf. bekendtgørelse om miljøgodkendelse af hurtigfærgeruter.
 4) Et udvalg, som dækker sager efter lov om miljø og genteknologi.
 5) Et udvalg, som dækker sager om miljøskade.
 Stk. 2. Udvalgene består af et antal medlemmer, som udpeges af miljøministeren blandt de sagkyndige medlemmer af nævnet for indtil 4 år ad gangen efter indstilling fra de indstillingsberettigede organisationer efter henholdsvis lov om Natur- og Miljøklagenævnet, lov om kemiske stoffer og produkter, lov om beskyttelse af havmiljøet og lov om miljø og genteknologi.
§ 5. Til udvalget efter § 4, stk. 1, nr. 1, udpeges 8 medlemmer blandt de beskikkede medlemmer af nævnet, som er indstillet efter § 3, stk. 2, i lov om Natur- og Miljøklagenævnet.
DI - Organisation for erhvervslivet, Arbejderbevægelsens Erhvervsråd, Håndværksrådet og Landbrug og Fødevarer indstiller hver 1 medlem.
Danmarks Naturfredningsforening, WWF Verdensnaturfonden, Dansk Ornitologisk Forening, Friluftsrådet og Danmarks Sportsfiskerforbund indstiller sammen 4 medlemmer.
§ 6. Til udvalget efter § 4, stk. 1, nr. 2, udpeges 6 medlemmer blandt de beskikkede medlemmer af nævnet, som er indstillet efter § 55, stk. 2, i lov om kemiske stoffer og produkter.
DI - Organisation for erhvervslivet, Landbrug og Fødevarer og Dansk Gartneri indstiller hver 1 medlem.
Danmarks Naturfredningsforening, WWF Verdensnaturfonden, Dansk Ornitologisk Forening, Friluftsrådet og Danmarks Sportsfiskerforbund indstiller sammen 3 medlemmer.
§ 7. Til udvalget efter § 4, stk. 1, nr. 3, som skal dække sagerne om dumpning af optaget havbundsmateriale, udpeges 10 medlemmer blandt de beskikkede medlemmer af nævnet, som.er indstillet efter § 51, stk. 2, i lov om beskyttelse af havmiljøet.
Danske Havne, Foreningen af Danske Privathavne og By og Havn indstiller sammen 2 medlemmer, Danmarks Fiskeriforening indstiller 1 medlem, Foreningen af Danske Ral- og Sandsugere indstiller 1 medlem og Arbejderbevægelsens Erhvervsråd indstiller 1 medlem.
Danmarks Naturfredningsforening, WWF Verdensnaturfonden, Dansk Ornitologisk Forening, Friluftsrådet og Danmarks Sportsfiskerforbund indstiller sammen 5 medlemmer.
§ 8. Til udvalget efter § 4, stk. 1, nr. 3, som skal dække sagerne om miljøgodkendelse af hurtigfærger, udpeges 6 medlemmer blandt de beskikkede medlemmer af nævnet, som er indstillet efter § 51, stk. 3, i lov om beskyttelse af havmiljøet.
Bilfærgernes Rederiforening, Danmarks Rederiforening og Dansk Navigatørforening indstiller hver 1 medlem.
Danmarks Naturfredningsforening, WWF Verdensnaturfonden, Dansk Ornitologisk Forening, Friluftsrådet og Danmarks Sportsfiskerforbund indstiller sammen 3 medlemmer.
§ 9. Til udvalget efter § 4, stk. 1, nr. 4, udpeges 8 medlemmer blandt de beskikkede medlemmer af nævnet, som er indstillet efter § 34, stk. 2, i lov om miljø og genteknologi.
DI - Organisation for erhvervslivet, Arbejderbevægelsens Erhvervsråd, Håndværksrådet og Landbrug og Fødevarer indstiller hver 1 medlem.
Danmarks Naturfredningsforening, WWF Verdensnaturfonden, Dansk Ornitologisk Forening, Friluftsrådet og Danmarks Sportsfiskerforbund indstiller sammen 4 medlemmer.
§ 10. Til udvalget efter § 4, stk. 1, nr. 5, udpeges 10 medlemmer blandt de beskikkede medlemmer af nævnet, som er indstillet efter § 3, stk. 2 og 3, i lov om Natur- og Miljøklagenævnet.
DI- Organisation for erhvervslivet, Arbejderbevægelsens Erhvervsråd, Håndværksrådet, Landbrug og Fødevarer, Foreningen af Danske Ral- og Sandsugere, Danmarks Rederiforening og Dansk Skovforening indstiller sammen 5 medlemmer.
Danmarks Naturfredningsforening, WWF Verdensnaturfonden, Dansk Ornitologisk Forening, Friluftsrådet, Danmarks Sportsfiskerforbund og Danmarks Jægerforbund indstiller sammen 5 medlemmer.
Visitation § 11. Medlemmerne af det enkelte visitationsudvalg og de syv medlemmer, som er udpeget af Folketinget, og de to medlemmer, der er udpeget af Højesteret, får løbende mindst 1 gang om måneden en orientering om de sager, der er indkommet til nævnet inden for det område, som det pågældende udvalg dækker, henholdsvis nævnet i den læge sammensætning dækker, i den pågældende periode.
Stk. 2. Orienteringen om de enkelte sager skal i kortfattet form indeholde oplysninger om, hvad sagen drejer sig om, og om, hvorvidt sagen er visiteret til afgørelse 1) som formandssag, 2) af nævnet i den sagkyndige sammensætning, 3) af nævnet i den læge sammensætning eller 4) af nævnet i den sammensætning, der er nævnt i lovens § 7.
Stk. 3. I de sager, der henvises til behandling af nævnet med en anden sammensætning end den, der fremgår af den øvrige lovgivning, skal orienteringen endvidere indeholde en begrundelse herfor.
Orientering om disse sager skal både sendes til det pågældende visitationsudvalg og til de syv medlemmer, som er udpeget af Folketinget, og de to medlemmer, der er udpeget af Højesteret.
 Stk. 4. Ved ukomplicerede sager eller sager, hvis afgørelse alene beror på en juridisk vurdering, kan orienteringen efter stk. 1 ske, efter at sagen er afgjort, jf. lovens § 12, stk. 2. Det skal fremgå af orienteringen, at sagen er omfattet af lovens § 12, stk. 2, og om sagen er afgjort.
 Stk. 5. Undtagen i sager omfattet af stk. 2, nr. 4, eller stk. 4 fastsætter formanden eller dennes stedfortræder en frist for indgivelse af indsigelser efter § 12 og § 13. Fristen kan kun under særlige omstændigheder være mindre end en uge.
Stk. 6. Medlemmerne af det enkelte visitationsudvalg og de syv medlemmer, som er udpeget af Folketinget, og de to medlemmer, som er udpeget af Højesteret, orienteres løbende om formandsafgørelser inden for det område, det pågældende udvalg dækker, henholdsvis nævnet i den læge sammensætning dækker.
Omfanget af orienteringen fastsættes efter aftale med visitationsudvalgene og nævnet i den læge sammensætning.
Indsigelser mod beslutninger om formandsafgørelser § 12. Hvis et medlem af visitationsudvalget gør indsigelse, kan en sag, der efter lovgivningen skal behandles af nævnet i den sagkyndige sammensætning, ikke afgøres af formanden eller en stedfortræder for denne, medmindre et flertal af visitationsudvalgets medlemmer på anmodning fra formanden eller en stedfortræder for denne beslutter, at sagen kan afgøres af formanden eller stedfortræderen.
Stk. 2. Hvis et af Folketinget eller Højesteret udpeget medlem gør indsigelse, kan en sag, der efter lovgivningen skal behandles af nævnet i den læge sammensætning, ikke afgøres af formanden eller en stedfortræder for denne, medmindre et flertal af nævnet i den læge sammensætning på anmodning fra formanden eller en stedfortræder for denne beslutter, at sagen kan afgøres af formanden eller stedfortræderen.
Formanden deltager ikke i denne beslutning.
 Stk. 3. Stk. 1 og 2 gælder ikke ukomplicerede sager og sager, hvis afgørelse alene beror på en juridisk vurdering.
Indsigelser mod beslutning om nævnssammensætning § 13. Hvis et medlem af visitationsudvalget ønsker det, skal formanden eller en stedfortræder for denne forelægge formandens eller en stedfortræders beslutning efter lovens § 6, stk. 1, om at flytte en sag til den læge sammensætning af nævnet, til afstemning i udvalget.
Et flertal af visitationsudvalgets medlemmer kan ændre formandens eller en stedfortræders beslutning.
Stk. 2. Hvis et af Folketinget eller Højesteret udpeget medlem ønsker det, skal formanden eller en stedfortræder for denne forelægge formandens eller en stedfortræders beslutning efter lovens § 6, stk. 2, om at flytte en sag til den sagkyndige sammensætning af nævnet, til afstemning blandt de af Folketinget og Højesteret udpegede medlemmer af nævnet.
Et flertal af de af Folketinget og Højesteret udpegede medlemmer af nævnet kan ændre formandens eller en stedfortræders beslutning.
Generelle regler om sagernes forberedelse og behandling § 14. Har sagens parter og de myndigheder, som har truffet afgørelse i sagen, ikke fået meddelelse om klagens indgivelse, sørger sekretariatet herfor.
 Stk. 2. Sekretariatet sender en bekræftelse på modtagelsen af klagen til klageren og eventuelle andre parter i sagen med angivelse af den forventede sagsbehandlingstid, hvis klagen optages til behandling.
 Stk. 3. Sekretariatet kan på nævnets vegne fastsætte frister for afgivelse af udtalelse fra sagens parter, øvrige berørte myndigheder, eksterne sagkyndige m.v. til brug for sagens behandling.
 Stk. 4. Sekretariatet kan på nævnets vegne foretage besigtigelser og afholde møder med en eller flere af sagens parter.
§ 15. En klager kan på et hvilket som helst tidspunkt, inden nævnets endelige afgørelse er meddelt sagens parter, frafalde sin klage.
I så fald bortfalder sagen for nævnet, medmindre sagen er påklaget fra anden side.
 § 16. I sager, som behandles af nævnet i den sagkyndige sammensætning, beslutter formanden eller en stedfortræder for denne, om sagen skal behandles på et møde eller på skriftligt grundlag, jf. dog stk. 2.
 Stk. 2. Hvis et af de beskikkede medlemmer, som er udtaget til behandling af sagen, ønsker det, skal der afholdes et møde om sagen.
 § 17. Nævnet bestemmer, om nævnet skal foretage besigtigelse i en sag, og om nævnet skal afholde møde med sagens parter og eventuelt andre interesserede i sagen.
 Stk. 2. I sager om fredning efter naturbeskyttelseslovens kapitel 6 skal nævnet som udgangspunkt foretage besigtigelse og afholde møde, jf. stk. 1.
 Stk. 3. Sekretariatet sender en skriftlig indbydelse til at deltage i en besigtigelse eller et møde med så vidt muligt mindst 2 ugers varsel, i sager om fredning efter naturbeskyttelseslovens kapitel 6 dog med så vidt muligt mindst 4 ugers varsel.
§ 18. Møder og besigtigelser i sager, hvortil parter og interesserede er indbudt, er offentligt tilgængelige, medmindre nævnet undtagelsesvist bestemmer andet.
En sådan adgang for andre end nævnet til en ejendom eller lokaliteter, som ikke er offentligt tilgængelige, forudsætter dog ejerens accept.
 Stk. 2. De, der er indbudt til mødet, skal have lejlighed til at udtale sig om sagen.
 Stk. 3. Nævnet kan tillade, at drøftelserne på de i stk. 1 omhandlede møder optages på lyd- eller videobånd.
Stk. 4. I sager, som behandles af nævnet i den læge sammensætning eller i den sammensætning, der er nævnt i lovens § 7, og hvor der afholdes de i stk. 1. nævnte besigtigelser og møder, finder nævnets voteringer normalt sted i tilslutning hertil.
Såfremt voteringen må udsættes til et senere møde, kan alene de nævnsmedlemmer, som har været med til besigtigelsen og mødet, deltage i den efterfølgende votering.
§ 19. Nævnets drøftelser er ikke offentligt tilgængelige.
Formanden eller en stedfortræder bestemmer, i hvilken udstrækning en konsulent, som bistår nævnet i en konkret sag, og ansatte i nævnets sekretariat kan overvære nævnets drøftelser.
Natur- og Miljøklagenævnets afgørelse § 20. I sager, der ikke er formandssager, skal det af afgørelsen fremgå, hvilke medlemmer der har medvirket ved sagens behandling, og med hvilke stemmetal afgørelsen er truffet.
 Stk. 2. Har et medlem af nævnet et standpunkt, der afviger fra flertallets, anføres navnet på den pågældende og begrundelsen for standpunktet i nævnets afgørelse.
 Stk. 3. Nævnets medlemmer må ikke udtale sig offentligt om udfaldet af nævnets drøftelser i en konkret sag, før afgørelsen er meddelt til sagens parter.
 Stk. 4. Formanden drager omsorg for, at nævnets afgørelser udsendes snarest muligt efter, at voteringen har fundet sted.
 § 21. Nævnet er ikke bundet af parternes påstande og anbringender ved afgørelsen af den enkelte sag.
Stk. 2. Nævnet skal tage stilling til klagepunkter, der vil kunne føre til, at den indklagede afgørelse ophæves, ændres eller hjemvises.
Sagsbehandlingen kan begrænses til et enkelt spørgsmål, hvis sagsbehandlingen af dette fører frem til, at den indklagede afgørelse skal ophæves eller hjemvises.
Stk. 3. I afgørelsen kan sagsfremstillingen begrænses til en henvisning til og summarisk gengivelse af de oplysninger, der har foreligget ved den tidligere instans, og som er centrale for afgørelsen, samt eventuelle nye oplysninger, der er fremkommet under nævnets behandling af sagen.
Begrundelsen, jf. forvaltningslovens § 24, kan efter omstændighederne være kortfattet og koncentreret om afgørelsens væsentligste indhold.
Stk. 4. Nævnets formand eller en stedfortræder kan til enhver tid berigtige åbenlyse skrivefejl, som vedrører ord, navne eller tal, blotte regnefejl samt sådanne fejl og forglemmelser, som alene vedrører afgørelsens form.
Den berigtigede afgørelse træder i stedet for den oprindelige.
Offentliggørelse af nævnets praksis m.v. og aflæggelse af årsberetning § 22. Nævnet offentliggør lister over de beskikkede sagkyndige medlemmer for de forskellige lovområder på nævnets hjemmeside med en kortfattet beskrivelse af deres sagkundskaber, og hvem der har indstillet den pågældende.
 Stk. 2. Nævnet offentliggør på hjemmesiden løbende eller med passende mellemrum nævnets afgørelser og redegør herunder særskilt for nævnets principielle afgørelser.
Stk. 3. Hvert år inden 1. juni udarbejdes en beretning om nævnets virksomhed i det foregående kalenderår.
Beretningen skal indeholde oplysninger om nævnets seneste praksis, sagsbehandlingstider og sagsantal, herunder en redegørelse for nævnets principielle afgørelser.
Beretningen sendes til miljøministeren og offentliggøres på nævnets hjemmeside.
Stk. 4. Årsberetningen skal endvidere indeholde en opgørelse over 1) antallet af sager, der er afgjort af nævnet i den læge sammensætning, af nævnet i den sagkyndige sammensætning, herunder hvor mange sager, der er afgjort af nævnet i en anden sammensætning end den i loven forudsatte, og antallet af sager, der er afgjort af nævnet med den i lovens § 7 nævnte sammensætning, og 2) antallet af sager, der er afgjort som formandssag.
Udtrædende medlemmer § 23. Et sagkyndigt medlem, som udtræder af nævnet, kan færdigbehandle verserende sager, som medlemmet er udpeget til at behandle.
Ikrafttræden § 24. Bekendtgørelsen træder i kraft den 1. januar 2011.
 Stk. 2. Bekendtgørelse nr. 948 af 16. september 2004 om forretningsorden for Naturklagenævnet og bekendtgørelse nr. 659 af 26. juni 2008 om forretningsorden for Miljøklagenævnet ophæves.
