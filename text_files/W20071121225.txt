Ankestyrelsens principafgørelse R-5-07 om opholdskommune - folkeregisterkommune - kompetence - mellemkommunal refusion Resume:
A kommune havde som folkeregisterkommune med rette udbetalt hjælp til en ansøger.
Da A kommune ikke mente at være opholdskommune for ansøger, rettede kommunen henvendelse til B kommune om mellemkommunal refusion.
B kommune meddelte afslag herpå.
 Ankestyrelsen fandt, at A kommune havde ret til mellemkommunal refusion, såfremt det sociale nævn vurderede, at B kommune havde været rette opholdskommune for ansøger.
 A kommune havde tidligst ret til refusion fra det tidspunkt, hvor kommunen første gang rettede henvendelse til B kommune om opholdskommunespørgsmålet.
 Ankestyrelsen hjemviste spørgsmålet om opholdskommune til nævnet.
 Love:
Lov om retssikkerhed og administration på det sociale område - lovbekendtgørelse nr. 56 af 18. januar 2007 - § 9, stk. 7 Sagsfremstilling:
Det fremgik af sagen, at A kommune i et antal måneder i 2006 udbetalte kontanthjælp til ansøger.
A kommune anmodede løbende ansøger om at oplyse, hvor han opholdt sig, da han var folkeregistertilmeldt på rådhuset.
Han oplyste, at han primært opholdt sig på adresser i B og C kommuner.
A kommune besluttede som folkeregisterkommune alligevel at udbetale kontanthjælp i et antal måneder i 2006.
 B kommune fandt ikke, at A kommune havde ret til mellemkommunal refusion vedrørende ansøger.
 Det sociale nævn tiltrådte B kommunes afgørelse.
 Nævnet begrundede afgørelsen med, at ansøger ikke havde haft ophold i B kommune som nævnt i § 9 c, stk. 2, i retssikkerhedsloven.
 Nævnet udtalte vejledende, at såfremt A kommune fortsat fandt, at den ikke var opholdskommune for borgeren, måtte kommunen træffe afgørelse om ophør af udbetaling af kontanthjælp og henvise ansøger til at søge kontanthjælp i sin opholdskommune.
 A kommune klagede over nævnets afgørelse.
 I klagen til Ankestyrelsen var det anført, at nævnets vejledning, hvorefter kommunen kunne træffe afgørelse om ophør af kontanthjælp i sagen, var uforenelig med ordlyden af retssikkerhedslovens § 9, stk. 7. Bestemmelsen havde netop til formål at undgå, at alle involverede kommuner gav afslag på hjælp, hvorefter borgeren ikke fik den hjælp, han havde ret til.
 Sagen blev behandlet i principielt møde med henblik på afklaring af fremgangsmåden, når en kommune anmodede om mellemkommunal refusion efter § 9, stk. 7, i retssikkerhedsloven.
 Afgørelse:
 Ankestyrelsen hjemviste sagen til det sociale nævn.
 Begrundelsen for afgørelsen var, at A kommune som folkeregisterkommune med rette havde udbetalt hjælp efter aktivloven til ansøger, og kommunen havde som følge heraf ret til mellemkommunal refusion, såfremt nævnet efter fornyet behandling af sagen fandt, at B kommune var rette opholdskommune for borgeren, jf. retssikkerhedslovens regel om refusion ved uenighed om opholdskommune.
 A kommune havde tidligst ret til refusion fra det tidspunkt, hvor kommunen første gang rettede henvendelse til B kommune om opholdskommunespørgsmålet.
 Ankestyrelsen bemærkede, at A kommune var forpligtet til at varetage handleforpligtelsen i den foreliggende situation, hvor kommunerne var uenige om rette opholdskommune.
