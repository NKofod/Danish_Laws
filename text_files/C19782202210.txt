(Til alle amtsråd, kommunalbestyrelser,  

 skolekommissioner, skolenævn, lærerråd og skoleledere) Foranlediget af en række spørgsmål vedrørende skolens underretning af  

 elever og forældre om skolens syn på elevernes udbytte af skolegangen, jfr.  

 folkeskolelovens § 12, stk. 1, skal man meddele følgende:
1. Anvendelse af karakterer . Bedømmelsen af elevernes standpunkt på  

 8.-10. klassetrin skal ifølge folkeskolelovens § 12, stk. 1, 2. punktum,  

 udtrykkes ved hjælp af karakterer i de fag, i hvilke der kan aflægges prøve,  

 jfr. stk. 3-6. Det samme gælder ved afslutningen af 7. klassetrin for elever,  

 der går ud af skolen på dette tidspunkt.
Det er en forudsætning, at eleven  

 har fulgt undervisningen i faget på det pågældende klassetrin, og der kan  

 således ikke gives standpunktskarakterer til elever, der forlader skolen  

 efter 7. klassetrin, i fag, som eleven ikke har været undervist i på dette  

 klassetrin.
 Karaktererne vil eventuelt kunne suppleres med andre former for  

 underretning.
 Der må ikke anvendes karakterer i forbindelse med standpunktsmeddelelser  

 på 1.-7. klassetrin eller i de fag på 8.-10. klassetrin, i hvilke der ikke  

 kan aflægges prøve, jfr. dog afsnit 1, 2. punktum.
 I de tilfælde, hvor bedømmelsen skal udtrykkes ved hjælp af karakterer,  

 anvendes 13-skalaen, jfr. undervisningsministeriets bekendtgørelse nr. 525 af  

 26. oktober 1976 om karaktergivning i folkeskolen og cirkulære nr. 244 af 20.  

 december 1976 om anvendelse af 13-skalaen i folkeskolen.
2. Andre former for underretning - herunder anvendelse af  

  standardudtryk, afkrydsningsskemaer etc.
I de tilfælde, hvor  

 standpunktsbedømmelsen ikke skal udtrykkes ved hjælp af karakterer, jfr.  

 punkt 1, kan underretningen gives såvel skriftligt som mundtligt.
Ved skriftlig underretning vil der fortsat eventuelt kunne anvendes visse  

 standardudtryk, ligesom bedømmelsen vil kunne gives ved hjælp af et  

 afkrydsningsskema, der indeholder sådanne standardudtryk.
En talskala må  

 derimod ikke anvendes.
 Forældre, der ikke har modtaget mundtlig underretning om elevens  

 standpunkt, har krav på en skriftlig standpunktsbedømmelse, ligesom skolens  

 leder i medfør af skolestyrelseslovens § 57, stk. 3, skal gøres bekendt med  

 hovedpunkterne i standpunktsmeddelelsen.
 Det anbefales derfor, at en mundtlig underretning af elever og forældre  

 suppleres med en skriftlig standpunktsbedømmelse.
3. Kompetencen med hensyn til fastlæggelsen af  standpunktsmeddelelsernes  

 form og hyppighed.
I henhold til § 22, stk. 5, i skolestyrelsesloven, jfr.  

 lovbekendtgørelse nr. 24 af 20. januar 1978, kan skolekommissionen fastsætte  

 bestemmelser om, hvorledes elever og forældre skal underrettes om skolens syn  

 på elevernes udbytte af skolegangen.
 Opmærksomheden henledes på, at elever og forældre skal orienteres med  

 jævne mellemrum, normalt mindst 2 gange årligt.
Undervisningsministeriet Direktoratet for folkeskolen, folkeoplysning, seminarier m.v., den 1. februar 1978.
 P.D.V.
