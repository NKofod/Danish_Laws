Fremsat den 23. januar 2020 af Pernille Vermund (NB), Peter Seier Christensen (NB), Lars Boje Mathiesen (NB) og Mette Thiesen (NB) Forslag til folketingsbeslutning om at fjerne anerkendelsen af muslimske trossamfund i Danmark Folketinget pålægger regeringen at fremsætte de nødvendige forslag om at fjerne anerkendelsen af muslimske trossamfund i Danmark.
Bemærkninger til forslaget Forslaget sigter mod at fjerne de privilegier for muslimske trossamfund, der er forbundet med en officiel anerkendelse.
Det drejer sig om vielsesmyndigheden, fradrag til bidragsydere for donationer og mulighed for at hente religiøse forkyndere til Danmark.
Islam er både en ideologi og en religion.
Kendetegnende for islam er, at den er i opposition til demokratiet, de personlige frihedsrettigheder, trosfriheden og ligestillingen mellem kønnene.
Jo mere plads man giver til islam i samfundet, jo mindre plads bliver der til demokrati, frihed og ligestilling.
Derfor er det magtpåliggende for Nye Borgerlige, at islam ingen indflydelse har i samfundet.
Staten skal aldrig blande sig i, hvad folk tror på, og hvordan de dyrker deres religion, så længe det foregår inden for lovens rammer.
Men at give særlige privilegier til islamiske trossamfund er efter Nye Borgerliges opfattelse det samme som at save den gren over, man selv sidder på.
Muslimer vil med dette forslag ikke være begrænset i forhold til at udøve deres religion, samles i bedehuse, prædike deres tro, holde deres traditioner i hævd og ihukomme deres højtider og helligdage.
Forslaget sigter ikke mod at begrænse religionsfriheden, men udelukkende på at sikre, at islam ingen indflydelse får på samfundet.
Skriftlig fremsættelse Pernille Vermund (NB):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at fjerne anerkendelsen af muslimske trossamfund i Danmark.
(Beslutningsforslag nr.
B 77) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
