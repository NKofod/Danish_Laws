Skriftlig fremsættelse (7. oktober 2015) Social- og indenrigsministeren (Karen Ellemann):
 Herved tillader jeg mig for Folketinget at fremsætte:
Forslag til lov om ændring af forskellige lovbestemmelser om klageadgang og kompetence m.v. på det familieretlige område. (Ankestyrelsen som familieretlig klagemyndighed m.v.) (Lovforslag nr.
L 6).
 Dette lovforslag er en genfremsættelse af lovforslaget L 186 (fremsat den 15. april 2015), der blev 1. og 2. behandlet af Folketinget henholdsvis den 24. april og 26. maj 2015. Lovforslaget L 186 bortfaldt på grund af udskrivelsen af Folketingsvalg, der blev afholdt den 18. juni 2015.
Efter folketingsvalget i 2011 blev det familieretlige område, herunder Familiestyrelsen, overført fra Justitsministeriet til det daværende Social- og Integrationsministerium.
Pr. 1. januar 2012 blev Familiestyrelsen indfusioneret i Ankestyrelsen som en ny afdeling med navnet Familieretsafdelingen.
Ankestyrelsen er en selvstændig myndighed under Social- og Indenrigsministeriet.
Dette gælder dog ikke Familieretsafdelingen, der organisatorisk er en del af Ankestyrelsen, men samtidig har departemental status og således er en del af ministeriets departement.
 Det fremgår af den familieretlige lovgivning, at det som udgangspunkt er social- og indenrigsministeren, der behandler klagesager på det familieretlige område  f.eks. klager over afgørelser om børne- og ægtefællebidrag, afgørelser om navne, afgørelser om samvær m.v.
Ministeren behandler derudover visse familieretlige sager som 1. instans.
Det drejer sig bl.a. om sager om ophævelse af adoption, sager om midlertidig forældremyndighed, bopæl og samvær samt sager om godkendelse af ugyldige ægteskaber.
 Det er Ankestyrelsen, Familieretsafdelingen, der på vegne af ministeren behandler de nævnte sager.
 Det overordnede formål med lovforslaget er:
 - At afskaffe Familieretsafdelingens departementale status således, at Familieretsafdelingen får samme organisatoriske status som resten af Ankestyrelsen.
 - At give mulighed for, at Ankestyrelsen kan beslutte at behandle principielle eller generelle familieretlige sager på et møde med udvidet votering, hvor der deltager beskikkede medlemmer (lægfolk).
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
