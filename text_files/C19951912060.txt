(Til alle kommuner, amtskommuner m.fl.) INDHOLDSFORTEGNELSE 1. Indledning 2. Generelt om klubtilbud og andre socialpædagogiske  

 fritidstilbud 2.1 Klubbestemmelsernes hovedindhold 2.2 Tilbuddenes opgaver 3. Formål 3.1 Alsidig udvikling 3.2 Samarbejde med børn og unge 4. Den kommunale forpligtelse 4.1 Kommunalbestyrelsens overordnede opgaver 4.2 De nødvendige tilbud 4.3 Hvem omfatter forpligtelsen 4.4 Aldersgruppe 4.5 Åbningstider 5. Mål og rammer 5.1 Lokalområdet og de unge 5.2 Led i en samlet indsats 5.3 Særlig rolle i det sociale arbejde 5.4 Samarbejdsparter 5.5 Det enkelte klubtilbud 6. Former for tilbud 6.1 Klubtilbud og andre socialpædagogiske fritidstilbud 6.2 Børn og unge med handicap 7. Børn og unges indflydelse 7.1 Tilrettelæggelse af indflydelsen 7.2 Involvering af alle børn og unge 7.3 Forældrebestyrelser 7.4 Kombinerede dag- og klubtilbud 7.5 Forældresamarbejde 8. Optagelse og udmeldelse 8.1 Optagelse og deltagelse 8.2 Administration af ventelister 8.3 Udmeldelse og opsigelse 9. Betaling 9.1 Økonomisk og socialpædagogisk friplads 9.2 Særlige indtægter, aktiviteter og arrangementer 10. Tilbuddenes tilhørsforhold 10.1 Kommunale klubber og socialpædagogiske fritidstilbud 10.2 Selvejende institutioner med driftsoverenskomst 10.3 Private klubordninger med tilskud 11. Tilsyn 12. Klagemuligheder 13. Finansiering 14. Andre myndigheders bestemmelser 15. Andre retningslinjer fra Socialministeriet Bilag (* 1) * Bistandslovens klubbestemmelser §§ 73 a - 73 d * Socialministeriets bekendtgørelse nr. 347 af 31. maj 1995 om betaling  

 for deltagelse i klubtilbud og andre socialpædagogiske fritidstilbud til  

 større børn og unge 1. Indledning Ved lov nr. 1123 af 21. december 1994 er der i lov om social bistand  

 indført selvstændige bestemmelser om klubtilbud og andre socialpædagogiske  

 fritidstilbud til større børn og unge.
Disse bestemmelser er fastsat i §§ 73  

 a - 73 d og træder i kraft den 1. juli 1995.
 Med de nye bestemmelser skabes der i bistandsloven en sondring mellem  

 dagtilbud med kontrolleret fremmøde til de mindre børn (§ 69), og klubtilbud  

 mv. uden kontrol af fremmøde til større børn og unge (§ 73 a).
Klubbestemmelserne i §§ 73 a - 73 d afløser de dele af §§ 69 - 73, der har  

 omhandlet daginstitutioner uden kontrolleret fremmøde for større børn og  

 unge, herunder socialpædagogiske fritidsforanstaltninger.
De nye bestemmelser  

 fastlægger således ingen ny forpligtelse for kommunerne til at oprette  

 klubtilbud mv., men præciserer den forpligtelse, der indtil 1. juli 1995 har  

 været gældende for denne aldersgruppe efter § 69. Lovændringen indfører  

 derfor heller ikke en ny pligt for den enkelte kommune til at skulle etablere  

 klubtilbud efter bistandslovens bestemmelser, idet behovet på området konkret  

 må vurderes i forhold til de øvrige fritids- og foreningstilbud, der findes i  

 kommunen.
 Der er med de nye paragraffer samtidig foretaget en revision af området,  

 der bringer lovgivningen bedre i overensstemmelse med klubtilbuddenes  

 funktion, formål og indhold og med større børn og unges behov.
 Denne vejledning beskriver indholdet i de nye klubbestemmelser.  

 Vejledningen træder samtidigt i stedet for de punkter i Socialministeriets  

 cirkulære nr. 203 af 26. oktober 1990 om dagtilbud for børn og unge efter  

 bistandsloven, der var relevante for tilbud uden kontrolleret pasning.
Vejledningen omfatter alene klubtilbud og socialpædagogiske fritidstilbud  

 oprettet og drevet efter bistandsloven.
Den gælder således ikke for klubber  

 eller tilbud oprettet i henhold til anden lovgivning som fx  

 folkeoplysningsloven, ungdomsskoleloven og folkeskoleloven (jf. lov nr. 410  

 af 13. juni 1990 om støtte til folkeoplysning, lov nr. 411 af 13. juni 1990  

 om ungdomsskoler, produktionsskoler og daghøjskoler og lov nr. 509 af 30.  

 juni 1993 om folkeskolen).
2. Generelt om klubtilbud og andre socialpædagogiske  

 fritidstilbud Bestemmelserne i §§ 73 a - 73 d retter sig mod større børn og unge, der er  

 vokset fra pasningsordningerne, men som har behov for et tilbud om  

 aktiviteter, positive oplevelser og samvær med andre børn og unge i trygge  

 omgivelser og med mulighed for voksenkontakt og særlig støtte.
2.1 Klubbestemmelsernes hovedindhold * Kommunalbestyrelsen skal sørge for, at der er de nødvendige klubtilbud  

 og andre socialpædagogiske fritidstilbud til større børn og unge, jf. § 73 a,  

 stk. 1.
 * Tilbuddene er omfattet af en formålsbestemmelse, hvorefter de i  

 samarbejde med børn og unge skal skabe aktiviteter og samværsformer, der  

 fremmer den enkeltes alsidige udvikling og selvstændighed samt evne til at  

 indgå i et forpligtende fællesskab, jf. § 73 a, stk. 2.
* Tilbuddene indgår som led i kommunens generelle fritidstilbud til børn  

 og unge.
Kommunalbestyrelsen kan beslutte, at tilbuddene skal kunne rette sin  

 virksomhed mod børn og unge med behov for støtte, jf. § 73 a, stk. 3.
 * Kommunalbestyrelsen fastsætter mål og rammer for tilbuddenes virksomhed  

 som en integreret del af kommunens samlede fritidsmæssige, forebyggende og  

 støttende indsats over for børn og unge, jf. § 73 a, stk. 4.
 * Børn og unge skal sikres indflydelse på indholdet i det enkelte tilbud,  

 og kommunalbestyrelsen skal fastsætte retningslinjer for denne indflydelse,  

 jf. § 73 a, stk. 5, 1. pkt.
 Kommunalbestyrelsen kan beslutte at oprette forældrebestyrelser for visse  

 tilbud, jf. § 73 a, stk. 5, 2. pkt. og § 69 a.
 * Klubber og andre socialpædagogiske fritidstilbud kan oprettes og drives  

 som kommunale tilbud, som selvejende institutioner eller som private  

 klubordninger, hvortil kommunen yder tilskud, jf. § 73 b.
 * Kommunalbestyrelsen fører tilsyn med forholdene i tilbuddene, jf. § 73  

 b, stk. 2 og § 71.
 * Kommunalbestyrelsen har det overordnede ansvar for optagelse i og  

 udmeldelse af tilbuddene, jf. § 73 c.
 * Regler om betaling er fastsat i § 73 d og i bekendtgørelse nr. 347 af  

 31. maj 1995 om betaling for deltagelse i klubtilbud og andre  

 socialpædagogiske fritidstilbud til større børn og unge.
2.2 Tilbuddenes opgaver Klubtilbud og andre socialpædagogiske fritidstilbud retter sig mod en bred  

 målgruppe og skal ses som en vifte af fritidstilbud, der har flere funktioner  

 og samlet opfylder flere formål:
 * De er del af de mange generelle fritidstilbud til alle børn og unge.
 * Tilbuddene tjener samtidig et forebyggende formål ved at være et  

 samværs- og aktivitetssted for de børn og unge, som af forskellige grunde  

 ikke benytter de mange øvrige organiserede fritidstilbud, men som måske netop  

 har brug for at udvikle positiv kontakt til voksne og jævnaldrende.
 * Klubberne mv. kan desuden gennem målrettet socialpædagogisk virksomhed  

 have et yderligere forebyggende og støttende sigte i forhold til grupper  

 eller et enkelt barn/en ung, der har særligt behov for støtte.
 En af intentionerne med bestemmelserne i bistandslovens § 73 a - der, at  

 klubber og andre socialpædagogiske fritidstilbud både skal være et tilbud om  

 positive oplevelser i ungdomstiden og samtidig et tilbud, der medvirker til  

 at give børn og unge nogle sociale og personlige værktøjer, som de kan have  

 nytte af også i deres fremtidige voksne tilværelse.
 Det er således meningen, at tilbuddene i stor udstrækning både generelt og  

 mere målrettet kombinerer et fritidsmæssigt og kulturelt indhold med en  

 social og pædagogisk funktion.
Indholdet i det enkelte tilbud skal tilrettelægges i samarbejde med  

 tilbuddets brugere.
Børnene og de unges egen medvirken og medbestemmelse er  

 af stor betydning for, at de oplever tilbuddet som deres, og er samtidig et  

 vigtigt middel til at støtte den enkelte i en social og personlig  

 udviklingsproces.
 Tilbuddene til større børn og unge må først og fremmest have karakter af  

 at være åbne og fleksible tilbud, der tager udgangspunkt i unges skiftende  

 behov og ønsker og som kan møde større børn og unge, der hvor de er.
 Tilbuddene skal også kunne rette sin virksomhed mod børn og unge, der i  

 kortere eller længere perioder har behov for særlig hjælp og voksenstøtte.
 Den særlige indsats kan eksempelvis være i form af aktiviteter, der  

 specielt retter sig mod socialt truede børn og unge, rådgivning og  

 vejledning, opsøgende arbejde o.l.
 Klubtilbud og andre socialpædagogiske fritidstilbud skal således forstås  

 både som institutioner med og uden registrerede medlemmer og som en  

 arbejdsform, som aktivt og opsøgende kan målrette sin indsats såvel på det  

 generelle fritidsområde som i forhold til børn og unge, som har behov for  

 særlig socialpædagogisk støtte.
3. Formål Lovens § 73 a, stk. 2 fastsætter formålet med klubområdet:
»Tilbuddene skal i samarbejde med de større børn og unge skabe  

 aktiviteter og samværsformer, der fremmer den enkeltes alsidige udvikling og  

 selvstændighed samt evne til at indgå i et forpligtende fællesskab.« Større børn og unge befinder sig i en overgangsfase, hvor de bevæger sig i  

 retning af en løsrivelse fra familien som den primære referenceramme til et  

 socialt liv i grupper med andre unge.
Dette er en naturlig udvikling på vejen  

 mod at kunne mestre en selvstændig voksentilværelse.
Men samtidig er det en  

 sårbar livsperiode, der rummer en række risici, hvis de sociale bånd til  

 andre unge ikke etableres, eller hvis den aktuelle gruppe er præget af  

 samfundsmæssigt set uacceptable normer og adfærd.
3.1 Alsidig udvikling Formålet med klubberne og socialpædagogiske fritidstilbud er, at de gennem  

 aktiviteter og samvær støtter de unge i deres udviklingsproces på vej til  

 selvstændighed og et voksenliv, og at tilbuddene medvirker til, at også de  

 svagest stillede grupper af børn og unge kan få et styrket udgangspunkt for  

 bedre at kunne håndtere egen livssituation.
 Det er desuden vigtigt, at børn og unge opnår kendskab til øvrige  

 aktivitets-, kultur- og fritidsmuligheder, således at de bliver i stand til  

 at tilrettelægge eget fritidsliv på en konstruktiv og indholdsrig måde, når  

 deres tid i klubben er forbi.
Klubtilbuddene mv. skal fremme den enkeltes oplevelse af at have en værdi,  

 et positivt selvbillede og at være i stand til at deltage i et socialt  

 fællesskab.
Evnen til at kunne indgå i forpligtende relationer til andre  

 mennesker er af afgørende betydning for deltagelse i såvel arbejds- og  

 uddannelsesmæssige sammenhænge som i private forhold.
Evnen til at kunne  

 påtage sig et personligt ansvar for egne beslutninger og handlinger indgår  

 som et væsentligt led heri.
Klubben har således en vigtig rolle med hensyn  

 til at fremme de unges ansvarlighed og sociale og kulturelle forståelse som  

 forudsætning for deltagelse i demokratiske beslutningsprocesser.
3.2 Samarbejde med børn og unge Der skal samarbejdes med børnene og de unge om tilrettelæggelsen af  

 indholdet i tilbuddene.
Der skal lyttes til brugernes ønsker og behov, og de  

 skal - alt efter alder og modenhed - inddrages i planlægningen og  

 gennemførelsen af aktiviteter.
Der er således en direkte sammenhæng mellem  

 formålsbestemmelsen og § 73 a, stk. 5 om børn og unges ret til indflydelse,  

 se pkt. 7.
 Erfaringer i medbestemmelse indebærer også oplæring i at kunne tage et  

 medansvar - både over for sig selv og i forhold til et socialt fællesskab.  

 Evnen til i stigende omfang at kunne påtage sig medbestemmelse og medansvar  

 er grundlæggende elementer i en social og personlig udviklingsproces.
 Gennem det daglige arbejde skal tilbuddene kunne yde børn og unge  

 rådgivning, vejledning og anden form for støtte til at mestre eget liv og  

 udvikle positive sociale relationer og konstruktive udtryksformer.
4. Den kommunale forpligtelse Det påhviler kommunalbestyrelsen efter § 73 a, stk. 1 at ».... sørge  

 for, at der er de nødvendige klubtilbud og andre socialpædagogiske  

 fritidstilbud til større børn og unge«.
 Det fremgår derudover af bistandslovens § 95 a, at det er amtsrådets  

 forpligtelse at sørge for det nødvendige antal pladser på særlige  

 daginstitutioner for børn og unge med et vidtgående handicap, hvis behov for  

 støtte, behandling mv. ikke kan dækkes gennem opholdet i et kommunalt dag-  

 eller klubtilbud.
4.1 Kommunalbestyrelsens overordnede opgaver Tilrettelæggelsen af udbuddet af klubber og andre socialpædagogiske  

 fritidstilbud skal ses i sammenhæng med de øvrige tilbud, der findes i  

 kommunen til børn og unge, og klubtilbud mv. indgår således som led i en  

 lokal overordnet børne- og ungdomspolitik.
 Kommunalbestyrelsen skal derfor udarbejde mål og rammer for tilbuddenes  

 virksomhed, der placerer dem som en integreret del af kommunens samlede  

 fritidsmæssige, forebyggende og støttende indsats over for børn og unge.
 Ved udarbejdelsen af mål og rammer må kommunalbestyrelsen tage stilling  

 til, hvordan indsatsen over for børn og unge skal tilrettelægges, og hvad de  

 i deres kommune vil bruge klubber og andre socialpædagogiske fritidstilbud  

 til.
 Kommunalbestyrelsens muligheder for at anvende klubtilbud mv. aktivt og  

 målrettet som værktøj i en forebyggende og støttende indsats forbedres med de  

 nye betalingsregler, hvorefter det ikke er nødvendigt at fastsætte  

 deltagerbetaling i alle former for tilbud.
 Det er vigtigt, at kommunalbestyrelsen udmelder klare signaler til  

 klubberne om, hvilke opgaver det forventes, at klubområdet og den enkelte  

 klub varetager.
 Endvidere er det af væsentlig betydning, at den enkelte kommunes  

 klubvirksomhed organisatorisk, i form og indhold samt med hensyn til  

 ressourcer, deltagerbetaling og åbningstider bliver tilrettelagt i  

 overensstemmelse med de mål og rammer, som kommunalbestyrelsen har fastlagt,  

 således at klubberne og de øvrige socialpædagogiske fritidstilbud har  

 mulighed for at leve op til kommunalbestyrelsens forventninger til deres  

 indsats.
4.2 De nødvendige tilbud Forpligtelsen efter § 73 a, stk.1 indebærer, at den enkelte  

 kommunalbestyrelse har ansvaret for, at der i kommunen er et vist udbud af  

 varierede fritidstilbud til større børn og unge.
Med nødvendige tilbud menes,  

 at der i kommunen skal være fritidstilbud, der samlet set retter sig mod alle  

 større børn og unge, inklusiv de svagest stillede, socialt og kulturelt  

 udsatte grupper og børn og unge med behov for særlig støtte.
Gruppen med  

 særlige behov omfatter også sent udviklede og børn og unge med fysisk eller  

 psykisk handicap, se nærmere under pkt. 6.2.
 I vurderingen af hvad de nødvendige klubtilbud og andre socialpædagogiske  

 fritidstilbud omfatter, må indgå dels det lokale behov for klubtilbud mv.,  

 dels i hvilken udstrækning der i kommunen i øvrigt er fritidstilbud, der  

 retter sig mod samme aldersgruppe og indholdsmæssigt dækker det i loven  

 angivne formål, jf. § 73 a, stk. 2 (se pkt. 3).
Den enkelte kommunalbestyrelse skønner selv over, hvilke klubtilbud og  

 andre socialpædagogiske fritidstilbud, der er behov for at etablere, herunder  

 hvilke former for tilbud og hvor mange pladser, der er nødvendige.
Hvis  

 efterspørgslen overstiger det antal pladser, som kommunen aktuelt råder over,  

 må der oprettes en venteliste.
Om administration af venteliste, se pkt. 8.2.
 Tilrettelæggelse af tilbudsstrukturen skal således ses i sammenhæng med  

 klubber oprettet efter bestemmelserne i ungdomsskoleloven og  

 folkeoplysningsloven og med øvrige fritidstilbud som idræt, musik, spejder,  

 ungdomsskole mv., der findes i kommunen til større børn og unge.
Kommunalbestyrelsen har det overordnede ansvar for at sikre, at der i  

 kommunen findes de nødvendige tilbud, men kan opfylde sine forpligtelser på  

 dette området ved at indgå samarbejde med foreninger, organisationer mv. og  

 ved at lade private etablere klubordninger med kommunalt tilskud.
Klubtilbud  

 mv. kan i øvrigt drives som kommunale eller som selvejende institutioner.
Se  

 nærmere om tilbuddenes tilhørsforhold og tilskud til private ordninger under  

 pkt. 10.
 Den kommunale forpligtelse efter § 73 a, stk. 1 gælder således i den  

 udstrækning, der ikke i øvrigt i det private foreningsliv mv. er tilbud, der  

 opfylder lovens intention og formål og som samlet dækker målgruppens behov.
4.3 Hvem omfatter forpligtelsen Den kommunale forpligtelse efter § 73 a retter sig mod alle større børn og  

 unge under 18 år med ophold i kommunen.
Forpligtelsen bortfalder, når barnet/den unge flytter fra kommunen.
Ved  

 flytning kan det imidlertid i mange tilfælde være hensigtsmæssigt, at  

 barnet/den unge kan fortsætte i klubtilbuddet i en periode.
Dette  

 forudsætter, at der mellem tilflytningskommunen og fraflytningskommunen  

 foreligger en aftale om afholdelse af udgifterne forbundet hermed.
Kommunens forpligtelse efter § 73 a omfatter også et barn eller en ung,  

 der opholder sig i kommunen som led i en døgnanbringelse efter bistandslovens  

 regler.
Dette gælder uanset om forældrene opholder sig i en anden kommune.  

 Beslutning om at søge optagelse i klubtilbud træffes af den kommune, der i  

 øvrigt træffer afgørelser vedrørende døgnopholdet, i almindelighed  

 forældrenes opholdskommune.
Udgifterne ved klubtilbuddet kan efter de  

 almindelige regler i bistandslovens § 11 kræves refunderet fra den kommune,  

 der har medvirket ved døgnanbringelsen.
4.4 Aldersgruppe Lovgivningen fastsætter ingen aldersgrænse for deltagelse i klubber og  

 andre socialpædagogiske fritidstilbud.
Den kommunale forpligtelse efter § 73  

 a omfatter dog alene aldersgruppen under 18 år.
 Det er intet til hinder for, at klubtilbud mv. kan imødekomme lokale behov  

 for fleksibilitet, således at unge over 18 år ikke behøver at udelukkes fra  

 tilbuddene alene på grund af alder, hvis dette skønnes uhensigtsmæssigt.
Da klubtilbud mv. retter sig mod større børn og unge uden behov for  

 pasning med kontrolleret fremmøde, sætter dette en grænse for, hvor langt ned  

 i alder tilbuddene kan gå.
Klubtilbud mv. kan således ikke etableres i stedet  

 for dagtilbud efter § 69 til yngre børn med et pasningsbehov.
Ved tilrettelæggelsen af den kommunale struktur på dagtilbuds- og  

 klubområdet er det hensigtsmæssigt, at der for de aldersgrupper, der er ved  

 at vokse fra pasningstilbud, sikres et tæt samarbejde mellem dagtilbud med  

 kontrolleret fremmøde og klubtilbud uden fremmødekontrol.
En fritidsklub kan  

 fx kombineres med eller have samarbejde med et fritidshjem eller en  

 skolefritidsordning, således at der er mulighed for en tryg og smidig  

 overgang for børnene fra en pasningsordning til et fritidstilbud.
 Det er op til kommunalbestyrelsen at fastlægge øvre og nedre aldersgrænser  

 for de enkelte tilbud i forhold til tilbuddenes mål og indhold.
4.5 Åbningstider Der er ikke i bistandsloven fastsat krav til åbningstider for klubtilbud  

 og andre socialpædagogiske fritidstilbud.
Det er op til kommunalbestyrelsen  

 at fastlægge åbningstider for de enkelte tilbud.
 Åbningstiderne fastlægges i forhold til, hvad kommunalbestyrelsen i sine  

 mål og rammer har besluttet, at klubsektoren og den enkelte klub skal bruges  

 til, således at der sikres en sammenhæng mellem de opgaver klubberne skal  

 løse, den målgruppe de henvender sig til og hvornår tilbuddene holder åbent.
 Åbningstiderne forudsættes fastlagt på en sådan måde, at kommunens tilbud  

 samlet er egnet til at dække de faktiske behov ved at holde åbent og være  

 tilgængeligt for de større børn og unge i deres fritid.
Ved tilrettelæggelsen af den lokale tilbudsstruktur må kommunalbestyrelsen  

 være opmærksom på, at der kan være tidspunkter, hvor grupper af større børn  

 og unge særligt kan have behov for et tilbud om samvær og aktiviteter.
Der  

 kan fx - alt efter aldersgrupper - være behov for tilbud efter skoletid, om  

 aftenen, i weekenderne og i skoleferierne samt på tidspunkter, hvor der i  

 øvrigt ikke er tilbud og muligheder i kommunen og lokalområderne for samme  

 alders- og målgruppe.
 Kommunalbestyrelsen kan endvidere beslutte, at tilbuddet på bestemte  

 tidspunkter holder åbent for andre grupper end den faste medlemskreds, fx  

 særlige ungdomsgrupper i lokalmiljøet, beboerkredse e.l.
 Det er intet til hinder for, at klubberne mv. har forskellige  

 åbningstider, eller at flere tilbud slår sig sammen om at lave skiftende  

 tilbud i fællesskab til børn og unge på særlige tidspunkter, fx i weekender  

 og i ferieperioder.
 Endvidere kan det være relevant visse steder at tage hensyn til det  

 forhold, at de socialpædagogiske fritidstilbud for nogle grupper af unge ikke  

 kun betragtes som et fritidstilbud efter endt skoledag eller arbejdsdag, men  

 i perioder bliver det tilhørssted, der giver en fast tilknytning til et  

 fællesskab, hvis de midlertidigt eller længerevarende står uden arbejde,  

 praktik eller uddannelsesplads.
5. Mål og rammer Klubbestemmelserne er udformet som en rammelovgivning, der fastlægger en  

 overordnet forpligtelse for kommunerne på området.
Disse rammer udfyldes  

 nærmere af den enkelte kommunalbestyrelse ud fra lokale forhold.
 Kommunalbestyrelsen skal således efter § 73 a, stk. 4 udarbejde mål og  

 rammer for tilbuddenes virksomhed, der i overensstemmelse med tilbuddenes  

 formål efter § 73 a, stk. 2 og 3 placerer dem som en integreret del af  

 kommunens samlede fritidsmæssige, forebyggende og støttende indsats over for  

 børn og unge.
Med klubområdet menes alle former for klubtilbud og andre  

 socialpædagogiske fritidstilbud oprettet og drevet efter bestemmelserne i  

 bistandslovens §§ 73 a - d, se pkt. 6 om forskellige former for tilbud.
Det  

 betyder også, at mål og rammer skal fastlægges både for de kommunale tilbud,  

 for selvejende institutioner med driftsoverenskomst og for private  

 klubordninger med tilskud.
 Det er gennem udformningen af mål og rammer, at kommunalbestyrelsen dels  

 beslutter, hvad man vil med sine klubtilbud mv., dels melder dette åbent ud  

 til klubsektoren og den enkelte klub.
5.1 Lokalområdet og de unge Ved fastlæggelsen af mål og rammer må der tages udgangspunkt i  

 lokalsamfundets sammensætning.
Det er nødvendigt, at både kommunen og  

 klubberne analyserer det lokalsamfund, som klubben er en del af, herunder  

 hvilken kultur- og befolkningssammensætning der er, og gør sig bekendt med,  

 hvilke behov der er blandt områdets børn og unge.
Som et element heri må det  

 vurderes, hvilke ressourcer og problemer, der ligger i ungdomsmiljøet, hos de  

 unge selv og i lokalområdet i øvrigt.
Heri ligger, at der skal tages  

 udgangspunkt i en forståelse af klubben som en del af lokalmiljøet og klubben  

 som en del af kommunens samlede indsats på børne- og ungeområdet.
 Bistandslovens bestemmelser på klubområdet udgør et supplement til det  

 øvrige fritidsliv og skal sikre, at der også findes relevante tilbud til de  

 børn og unge, der ikke benytter det private foreningsliv og til børn og unge  

 med særlige behov, der ikke bliver dækket af andre fritidstilbud.
 Det forudsættes derfor, at kommunalbestyrelsen som led i fastsættelsen af  

 mål og rammer danner sig et overblik over såvel eksisterende fritids- og  

 foreningstilbud til denne aldersgruppe, som over kommunens mere målrettede og  

 støttende indsats over for børn og unge med behov herfor.
 Da ungdomsmiljøerne og lokalområderne er foranderlige størrelser,  

 indebærer dette, at mål og rammer ikke kan fastlægges en gang for alle, men  

 må revideres med jævne mellemrum.
 Det vil være naturligt, at kommunalbestyrelsen fastlægger mål og rammer i  

 en dialog med klubmedarbejdere og andre, der har den direkte kontakt med det  

 lokale ungdomsmiljø.
5.2 Led i en samlet indsats Klubber og andre socialpædagogiske fritidstilbud kan indgå som en  

 ressource og et centralt redskab i kommunens samlede forebyggende og  

 målrettede indsats på børne- og ungeområdet.
 Lovgivningen fastlægger ikke hvilken form for tilbud og forebyggende  

 indsats, der skal være tale om, og heller ikke omfanget heraf, idet dette  

 tilrettelægges ud fra lokale behov.
 Det er kommunalbestyrelsen, der beslutter om klubber og socialpædagogiske  

 fritidstilbud aktivt og målrettet skal anvendes i forhold til udsatte grupper  

 og børn og unge med behov for særlig støtte.
 Ved udarbejdelsen af mål og rammer må kommunalbestyrelsen derfor tage  

 stilling til, hvordan indsatsen over for børn og unge skal tilrettelægges,  

 hvilke funktioner, der tillægges klubtilbuddene, og samspillet med andre  

 former for forebyggende og støttende indsats.
 Beslutter kommunalbestyrelsen, at tilbuddene skal arbejde målrettet  

 forebyggende, bør det vurderes om personalet har behov for at kunne trække på  

 ekspertise fra andre faggrupper, enten udenfor klubben eller eventuelt gennem  

 direkte ansættelse i tilbuddet.
 Det er også nødvendigt at afklare, hvor klubbernes begrænsninger går og  

 hvilke opgaver, klubsektoren ikke kan forventes at skulle løse.
 Lovgivningen lægger således op til, at klubtilbud og andre  

 socialpædagogiske fritidstilbud kan udformes med et indhold, der gør dem  

 egnet til at indgå som en del af indsatsen over for de større børn og unge,  

 som kommunalbestyrelsen efter bistandslovens §§ 28 og 33 skal iværksætte  

 rådgivning og vejledning eller hjælpeforanstaltninger overfor.  

 Kommunalbestyrelsen må angive i de mål og rammer for tilbuddenes virksomhed,  

 som skal fastsættes efter § 73 a, stk. 4, om og i hvilken udstrækning dette  

 skal være tilfældet.
5.3 Særlig rolle i det sociale arbejde For at tilbuddene kan leve op til deres forebyggende rolle i det social  

 arbejde og yde den nødvendige støtte er det vigtigt, at personalet føler  

 ansvar for, at der gives tilbud om relevant indsats, hvis de i deres daglige  

 klubarbejde bliver opmærksom på børn/unge, der kan have behov for særlig  

 hjælp og støtte.
Dette indebærer, at klubmedarbejdere dels må have en generel viden om børn  

 og unges udvikling, dels have kendskab til og være opmærksom på hvilke  

 signaler fra børn og unge, der kan være tegn på, at noget er galt.
Derudover  

 er det nødvendigt at vide, hvad man skal og kan gøre.
Støtte og vejledning til børn og unge med særlige behov betyder ikke, at  

 klubberne skal kunne håndtere alle former for problemer og vanskeligheder.  

 Det indebærer derimod en forpligtelse for ansatte indenfor klubsektoren til  

 at have viden om, hvortil i lokalområdet og i det kommunale/amtskommunale  

 system barnet/den unge kan henvises for nærmere hjælp og støtte, og hvor  

 personalet kan søge råd og vejledning til at håndtere sager og situationer,  

 som de føler sig usikre på.
Det forudsættes således, at klubområdet har et  

 samarbejde med andre faggrupper og sektorer og herigennem har kendskab til  

 hvilke muligheder for hjælpe- og støtteordninger, der findes.
 Endvidere er det nødvendigt, at klubben udover samtaler med barnet/den  

 unge selv samarbejder med forældrene og inddrager dem i en dialog omkring  

 afklaring og løsning af barnets/den unges vanskeligheder.
 Det er kommunalbestyrelsens opgave at sørge for, at den nødvendige viden  

 er til stede hos personalet, der arbejder forebyggende og støttende med børn  

 og unge.
 Der henvises til »En vejledning om tavshedspligt og om hjælp til børn  

 og unge gennem dialog og samtykke« udarbejdet i fællesskab af  

 Justitsministeriet, Socialministeriet, Sundhedsministeriet og  

 Undervisningsministeriet samt til Socialministeriets vejledning om  

 bistandslovens bestemmelser om særlig støtte til børn og unge og til  

 Undervisningsministeriets regelsæt for skole- og uddannelsesområdet.
I de nævnte vejledninger findes også oplysninger om bistandslovens §§ 19  

 og 20 om underretningspligt.
Disse bestemmelser indebærer, at ansatte i  

 klubsektoren har pligt til at underrette kommunalbestyrelsen, hvis de bliver  

 opmærksom på eller formoder, at et barn eller en ung kan have behov for  

 social bistand.
5.4 Samarbejdsparter Da klubområdet indgår som led i kommunens samlede børne- og ungeindsats,  

 er det vigtigt at være opmærksom på og synliggøre samspillet mellem  

 klubområdets opgaver og andre former for forebyggende og støttende indsats.
 Klubben indgår også som del af et lokalmiljø, hvor aktuelle  

 samarbejdsparter for klubbens virksomhed fx kan være øvrige fritidstilbud,  

 foreninger og organisationer, det lokale kulturliv, arbejdsformidlingen og  

 det lokale erhvervsliv, beboerforeninger o.l.
 Det er endvidere relevant at se klubberne som en naturlig  

 samarbejdspartner i forhold til den øvrige kommunale forvaltning for social-,  

 skole- og kulturområdet, bl.a. dagtilbud og kommunens hjælpeforanstaltninger,  

 amtslige tilbud, ungdomsvejledning og rådgivning, SSP-samarbejdet mv.
 Kommunalbestyrelsen må således forholde sig til, hvordan klubsektoren  

 indgår i det tværfagligt og tværsektorielt samarbejde på børne- og  

 ungeområdet.
 Og sidst, men ikke mindst er et samarbejde med forældrene af væsentlig  

 betydning, se pkt. 7.5.
5.5 Det enkelte klubtilbud Udover de overordnede mål og rammer for den samlede klubsektor skal der  

 fastsættes en målsætning for det enkelte klubtilbud, herunder besluttes  

 hvilken alders- og målgruppe klubben skal rette sin virksomhed mod og hvilke  

 opgaver det enkelte tilbud skal tage sig af.
Der kan fastsættes forskellige  

 målsætninger for forskellige tilbud og typer af tilbud.
Det enkelte tilbuds  

 organisering, form, indhold og arbejdsmetoder må tilrettelægges, så det  

 modsvarer tilbuddets mål og rammer.
Mål og rammer bør være så præcise, at klubberne kan handle ud fra dem.  

 Samtidig forudsættes det, at det enkelte klubtilbud har udstrakte muligheder  

 for at kunne agere i forhold til brugernes ønsker og skiftende behov.
Den  

 konkrete udformning af indhold og tilrettelæggelse af aktiviteter foregår i  

 det enkelte tilbud i dialog mellem medarbejdere og brugerne og i samarbejde  

 med en eventuel bestyrelse for klubben.
6. Former for tilbud Klubtilbud og andre socialpædagogiske fritidstilbud efter bistandsloven  

 defineres meget bredt: De skal ikke kun opfattes som en institutionsform,  

 hvor børn og unge selv henvender sig, men også som en arbejdsform, som aktivt  

 og opsøgende kan målrette sin indsats såvel på det generelle fritidsområde  

 som i forhold til børn og unge, som har behov for særlig socialpædagogisk  

 støtte.
6.1 Klubtilbud og andre socialpædagogiske fritidstilbud Bestemmelserne giver kommunerne stor handlemulighed med hensyn til at  

 tilrettelægge en varieret tilbudsstruktur i overensstemmelse med de fastsatte  

 mål og rammer og baseret på lokale forhold og lokale behov.
 Tilbuddene kan etableres som institutioner i form af klubber til  

 forskellige aldersgrupper; almindeligvis som fritidsklubber og juniorklubber  

 til de større børn og som ungdomsklubber og eventuelt seniorklubber til de  

 unge.
 Udover klubber med medlemskab kan de socialpædagogiske fritidstilbud fx  

 omfatte en varieret vifte af forskellige typer og kombinationer af tilbud:
 * Aktivitetssteder som centre i lokalområderne med løsere registrering og  

 lejlighedsvis deltagelse.
 * Åbne uformelle væresteder, mødesteder, cafeer og lignende med fri  

 deltagelse.
 * Opsøgende virksomhed i lokalområderne, hvor de unge opholder sig, fx i  

 form af udegående medarbejdere.
 * Aktiviteter baseret på eller med tilknytning til rådgivnings- eller  

 vejledningsfunktioner.
 * Aktiviteter og tilbud i lokalområderne som satelitter til klubber samt  

 væresteder med voksenstøtte.
 * Ad hoc aktiviteter og projekter med midlertidige funktioner/opgaver.
 De anførte eksempler på socialpædagogisk virksomhed kan kombineres med den  

 egentlige klubvirksomhed, fx opsøgende arbejde eller rådgivning og vejledning  

 med udgangspunkt i klubben og/eller værestedet.
 Opremsningen er ikke udtømmende, men angiver eksempler på, hvordan  

 kommunalbestyrelsen kan opfylde forpligtelsen efter § 73 a.
 Det må vurderes om, der kan være behov for at etablere andre former for  

 socialpædagogiske fritidstilbud eller projekter som supplement eller  

 alternativ til den almindelige klub for især at få fat på udsatte unge, som  

 enten ikke finder sig til rette i klubben eller som har for store problemer  

 af social, psykisk eller fysisk karakter til, at klubben kan rumme dem.
Tilbud til unge med helt særlige behov kan fx tilrettelægges som  

 integreret del af anden socialpædagogisk virksomhed, som særlige grupper  

 eller satelitter i tilknytningen til en af lokalområdets øvrige klubber eller  

 etableres som selvstændige specialfritidstilbud.
De særlige tilbud kan  

 oprettes som permanente ordninger eller som midlertidige projekter, der  

 ophører eller integreres med andre tilbud, når formålet med det særlige  

 projekt er opfyldt.
 Det er ikke meningen, at alle klubber skal varetage alle former for  

 funktioner og opgaver, men bestemmelserne forudsætter, at der i kommunen er  

 et vist udbud af forskelligartede fritidstilbud, der samlet retter sig mod  

 alle større børn og unge, inklusiv de svage og udsatte grupper.
6.2 Børn og unge med handicap Kommunalbestyrelsens forpligtelse efter § 73 a, stk. 1 omfatter også at  

 sørge for de nødvendige klubtilbud eller andre socialpædagogiske  

 fritidstilbud til de grupper af skolesøgende børn og unge, der på grund af  

 fysisk eller psykisk handicap kan have vanskeligheder med at benytte de  

 almindelige fritidstilbud.
Amtsrådets forpligtelser om fritidstilbud efter bistandslovens § 95 a over  

 for skolesøgende børn og unge med vidtgående handicap er et supplement til  

 den generelle forpligtelse, som kommunalbestyrelsen har også over for disse  

 børn og unge.
I praksis omfatter den amtskommunale forpligtelse alene meget  

 små og helt specielle handicapgrupper med et så særligt behov for støtte og  

 behandling, at det ikke kan forventes imødekommet i de kommunale ordninger,  

 herunder handicapafdelinger i kommunale klubtilbud mv.
 Tilbud til børn og unge med handicap kan opfyldes på forskellige måder;  

 eksempelvis kan nævnes:
 * Integration af den enkelte i et almindelig klubtilbud, eventuelt med  

 støttepædagog eller anden støtteperson.
 * Etablering af handicapgrupper i eller i tilknytning til et almindeligt  

 klubtilbud.
 * Etablering af kommunale klubtilbud, som kun modtager børn og unge med  

 handicap.
 * Etablering af et fælleskommunalt klubtilbud med amtskommunen som  

 driftsherre.
 Uanset på hvilken måde kommunale fritidstilbud til børn og unge med  

 handicap etableres, vil der ofte være behov for at trække på den særlige  

 ekspertise, der findes inden for den amtskommunale forvaltning eller i de  

 specialinstitutioner, herunder § 95 a- institutioner, der findes i området.  

 Endvidere vil der ofte være behov for samarbejde med andre instanser, fx  

 kommunens skolepsykologiske rådgivning, de praktiserende læger, amtets  

 skole/kultur- og social/sundhedsforvaltning med tilhørende institutioner,  

 herunder de lands- og landsdelsdækkende institutioner, med de statslige  

 specialkonsulentordninger for personer med handicap samt med centret for  

 rådgivning og information om små handicapgrupper.
 Ved visitation til klubtilbud af børn og unge med handicap må der tages  

 udgangspunkt i såvel barnets/den unges som forældrenes ønsker og samlede  

 situation, herunder bl.a. handicappets art og omfang, barnets/den unges  

 alder, psykiske og sociale ressourcer og muligheder, behovet for samvær og  

 kontakt med andre børn og unge med samme handicap, familiesituation,  

 forholdet til søskende mv.
 Det må ved visitationen sikres, at barnets/den unges muligheder for  

 personlig og social udvikling tilgodeses.
 Om særlige daginstitutioner oprettet efter bistandslovens § 95 a henvises  

 til Socialministeriets cirkulære nr. 153 af 17. december 1986 om  

 institutioner under amtskommunerne for personer med vidtgående fysisk og  

 psykisk handicap.
 Regler om betaling for ophold i særlige daginstitutioner for børn og unge  

 efter § 95 a, jf. § 95 e, er fastsat i kap. 2 i Socialministeriets  

 bekendtgørelse nr. 348 af 31. maj 1995 om betaling for ophold i dagtilbud for  

 børn.
7. Børn og unges indflydelse Med de nye klubregler får børn og unge for første gang en lovfæstet ret  

 til indflydelse i klubben.
Kommunalbestyrelsen skal efter § 73 a, stk. 5  

 fastsætte retningslinjer, der sikrer børn og unge indflydelse på indholdet i  

 det enkelte klubtilbud og socialpædagogiske fritidstilbud.
Børnene og de unges egen medvirken og medbestemmelse er af stor betydning  

 for, at de oplever tilbuddet som deres.
Udgangspunktet for klubbernes  

 virksomhed må derfor være det enkelte barn og den enkelte unges muligheder,  

 ønsker, interesserer og engagement.
 Erfaringer i medbestemmelse indebærer også oplæring i at kunne tage et  

 medansvar - både over for sig selv og i forhold til et socialt fællesskab.  

 Klubområdet vil således kunne medvirke til at give børn og unge kendskab til  

 og erfaringer med demokratiske beslutningsprocesser.
 Medbestemmelse og medansvar indgår desuden som væsentlige elementer i en  

 naturlig udviklingsproces, og medlemmernes indflydelse vil derfor være et  

 vigtigt pædagogisk middel til at støtte den enkelte i at udvikle social og  

 personlig kompetence.
Bestemmelsen om medlemmernes ret til indflydelse har en direkte sammenhæng  

 med lovens formålsbestemmelse (se pkt. 3): Inddragelse af børn og unge i  

 beslutningsprocesserne er et vigtigt element i at udvikle deres evne til at  

 kunne indgå i et forpligtende fællesskab.
Det præciseres, at tilbuddene skal  

 kunne medvirke til, at også de svagest stillede grupper af børn og unge kan  

 få et styrket udgangspunkt for bedre at kunne håndtere egen livssituation.
7.1 Tilrettelæggelse af indflydelsen Kommunalbestyrelsen har det overordnede ansvar for, at børn og unge har  

 indflydelse i klubber og øvrige socialpædagogiske fritidstilbud.
De kommunale  

 retningslinjer skal sikre, at børn og unge aktivt inddrages i beslutninger om  

 tilrettelæggelsen af deres tilbud, planlægning af indhold og gennemførelse af  

 de daglige aktiviteter, herunder indflydelse på budget og økonomiske  

 prioriteringer.
Det er op til kommunalbestyrelsen at beslutte, på hvilken måde og på  

 hvilke områder børn og unge skal have indflydelse i de enkelte typer af  

 tilbud tilpasset tilbuddets målgruppe, deltagerform og driftsmåde.
Formen for  

 og graden af indflydelse må tilrettelægges under hensyn til deltagernes  

 alder, udvikling og forudsætninger.
Den nærmere udformning af børn og unges medbestemmelse vil i høj grad  

 foregå i det enkelte tilbud i tæt samarbejde og i dialog mellem medarbejderne  

 og børnene og de unge.
Kommunalbestyrelsen har derfor også ansvar for at  

 medvirke til, at tilbuddene kan udvikle arbejdsmetoder, der naturligt  

 inddrager medlemmerne i den daglige klubvirksomhed.
Både fra kommunalbestyrelsens side og i det enkelte klubtilbud er det  

 vigtigt at fastlægge og udmelde tydelige og overskuelige rammer for børnenes  

 og de unges indflydelse og beslutningsmuligheder.
Beslutningsprocesserne må  

 være synlige for medlemmerne, og det må klart fremgå, hvad de kan bestemme,  

 hvornår de har høringsret, samt hvilke forhold medlemmerne ikke kan få  

 indflydelse på.
Det er i denne forbindelse vigtigt at fastholde som  

 udgangspunkt, at voksne ikke kan fralægge sig ansvaret for tilbuddenes drift  

 eller dele af driften.
 Klubberne mv. bør inddrages i udformningen af retningslinjerne for  

 medlemmernes indflydelse, således at der også tages udgangspunkt i, hvad børn  

 og unge finder relevant at få indflydelse på.
Lovens § 73 a, stk. 5, 1. pkt., giver ikke kommunalbestyrelsen adgang til  

 at fastsætte retningslinjer, der overflytter eller delegerer formel  

 beslutningskompetence til klubmedlemmer.
Den egentlige beslutningskompetence  

 og det overordnede ansvar ligger fortsat hos kommunalbestyrelsen.
Formel og uformel indflydelse Med medlemmernes indflydelse menes både en uformel form for demokratisk  

 medbestemmelse og en mere formaliseret organisering af klubdemokrati.
Det formelle klubdemokrati kan organiseres på forskellige måder,  

 eksempelvis kan nævnes oprettelse af klubråd og inddragelse af medlemmer i  

 bestyrelsesarbejde.
Se pkt. 7.2 og 7.3.
 Ved at deltage i mere formelle beslutningsorganer får børn og unge  

 erfaringer i demokratiske spilleregler, og samtidig kan medlemmerne  

 herigennem tildeles rettigheder og få direkte og reel indflydelse på udvalgte  

 dele af tilbuddets virksomhed.
 For at sikre medbestemmelse for den brede medlems- og deltagerkreds må det  

 formelle demokrati suppleres med uformel medbestemmelse i dagligdagen.  

 Indflydelse må indtænkes på flere beslutningsniveauer og i flere baner end de  

 strukturelle og organisatoriske.
7.2 Involvering af alle børn og unge Begrebet indflydelse skal i høj grad også forstås således, at der skal  

 lyttes til børn og unge i hverdagen omkring tilrettelæggelsen af de daglige  

 gøremål.
En dialog må etableres mellem brugerne og medarbejderne som grundlag  

 for afgørelser og valg af prioriteringer om klubbens daglige virksomhed og  

 aktiviteter.
Også de svagere grupper skal fra deres udgangspunkt kunne blive  

 hørt og få indflydelse på og ansvar for fællesskabets beslutninger og valg af  

 aktiviteter.
 Indflydelsen for børnene og de unge skal således indgå som en del af det  

 daglige pædagogiske arbejde i klubber og øvrige socialpædagogiske  

 fritidstilbud.
 Det er vigtigt, at forventningerne til medlemmernes deltagelse i både det  

 formelle og uformelle demokrati bliver lagt på et niveau, hvor udfordringerne  

 for dem bliver tilpas store og interessante samtidigt med, at kravene ikke må  

 blive større end, at den enkelte ud fra sine forudsætninger har mulighed for  

 at indfri dem.
Personalets udfordring og opgave vil bl.a. ligge i at være støttespillere  

 for medlemmerne i beslutningsprocesserne og medvirke til at følge op på de  

 afgørelser, som børnene og de unge træffer eller er med til at træffe.
Hvis  

 medlemmernes ønsker ikke kan opfyldes eller imødekommes, er det vigtigt at  

 forklare dem hvorfor.
Det enkelte tilbud kan organisere og tilrettelægge sin virksomhed på  

 forskellige måder, der sikrer, at alle brugere ud fra egne erfaringer og  

 interesser har mulighed for at involveres i aktiviteter og  

 beslutningsprocesser.
Eksempelvis kan nævnes interessegrupper,  

 arbejdsgrupper, stormøder og klubråd, som kan kombineres og supplere  

 hinanden.
Forslagene er ikke udtømmende.
Der bør for medlemmerne være klare  

 og kendte retningslinjer for, hvordan man deltager i de forskellige grupper  

 og fora samt for deres funktion og opgaver.
Eksempler på stikord til  

 retningslinjer er nævnt nedenfor under klubråd.
Interessegrupper og arbejdsgrupper Oprettelse af større og mindre grupper med udgangspunkt i en valgt  

 interesse eller opgave giver barnet/den unge muligheder for samvær,  

 oplevelser og udfordringer samtidig med, at den enkelte og gruppen i  

 fællesskab kan få ansvar og træffe beslutninger omkring forhold internt i  

 gruppen og i forhold til klubben som helhed.
Der kan etableres pige- og drengegrupper, debatgrupper, musikgruppe,  

 bordtennis- og billardgrupper, computergruppe, køkkengruppe osv.
En  

 musikgruppe kan fx have ansvar for klubbens diskotek og indkøb af musik til  

 klubben ligesom de øvrige grupper kan have andre opgaver.
 En arbejdsgruppe med eller uden deltagelse af en medarbejder kan fx  

 etableres til at varetage en eller flere definerede opgaver i forbindelse med  

 planlægning og gennemførelse af et arrangement eller en aktivitet.
 Et barn eller en ung, der ikke selv tager initiativ til deltagelse i  

 samvær og aktiviteter, søger udfordringer eller på anden måde giver udtryk  

 for ønsker, kan have behov for hjælp fra medarbejderne til at finde områder  

 og emner, der kan have deres interesse.
Stormøder Et stormøde kan være en anden form for udviklingsarbejde omkring demokrati  

 og medbestemmelse fx ved at være et forum, hvor grupperne kan mødes og  

 informere hinanden, forhandle og udveksle ideer, erfaringer og ønsker for  

 klubben.
Det kan også være medlemsmøder som fx arrangeres på skift af  

 grupperne, og hvor medlemmerne kan komme med ønsker, meninger, træffe  

 fællesbeslutninger og gensidig udveksle informationer mellem hinanden og med  

 personalet.
Klubråd Et klubråd eller lignende repræsentativt organ valgt af og blandt  

 medlemmerne kan inddrages i organiseringen og tilrettelæggelsen af klubbens  

 virksomhed, som fx fastlæggelse af aktivitetsplaner og økonomiske  

 prioriteringer.
 Klubrådet kan desuden fungere som klubbens talerør udadtil og i forhold  

 til personalet og til en eventuel bestyrelse for klubben.
 Der må udarbejdes retningslinjer for klubrådets virke, hvor det bl.a. må  

 fremgå, hvilke områder der fastlægges af henholdsvis kommunalbestyrelsen,  

 klubbens personale og af medlemmerne/klubrådet selv.
 Retningslinjerne kan eksempelvis indeholde:
- regler om valg, valgbarhed og klubrådets sammensætning - klubrådets opgaver - rammerne for rådets beslutningsmuligheder - hvilke områder skal rådet høres omkring? - skal leder/medarbejder deltage i klubrådet? - skal klubrådet disponere over dele af budgettet eller særlige indtægter? - klubrådets forhold til de øvrige klubmedlemmer - fx informationspligt - klubrådets forhold til bestyrelsen, hvis der er oprettet en sådan - regler for ændring af retningslinjernes indhold.
7.3 Forældrebestyrelser Klubtilbud og andre socialpædagogiske fritidstilbud uden kontrolleret  

 fremmøde er ikke omfattet af forpligtelsen i bistandslovens § 69 a til at  

 etablere forældrebestyrelser.
Baggrunden er, at disse tilbud retter sig mod  

 større børn og unge, som i højere grad selv skal kunne sætte præg på  

 indholdet i tilbuddene.
Kommunalbestyrelsen kan imidlertid beslutte, at der skal oprettes  

 forældrebestyrelser efter reglerne i § 69 a for visse tilbud.
I  

 fritidsklubber for de yngre børn vil det være aktuelt med en høj grad af  

 forældredeltagelse, og her kan forældrebestyrelser fx være en måde at  

 tilrettelægge dette på.
 Om forældrebestyrelser henvises til Socialministeriets vejledning nr. 9 af  

 1. september 1992 om forældrebestyrelser i kommunale daginstitutioner og  

 kommunal dagpleje for børn samt til lov nr. 433 af 14. juni 1995 om ændring  

 af reglerne om forældrebestyrelser i kommunale og selvejende daginstitutioner  

 mv.
 I ungdomsklubberne og øvrige tilbud til ungdomsgruppen vil det derimod  

 være af stor betydning, at de unge selv deltager i beslutningerne, og at de  

 oplever at have en reel medbestemmelse omkring en række forhold i tilbuddet  

 og ad denne vej får kendskab til og erfaringer med demokratiske  

 beslutningsprocesser.
Forældrebestyrelser kan ikke sættes i stedet for børn og unges  

 medbestemmelse.
Selvom der etableres forældrebestyrelser, skal  

 kommunalbestyrelsen alligevel fastsætte retningslinjer, der sikrer klubbens  

 brugere indflydelse.
Af bestyrelsens vedtægter må fremgå forholdet mellem  

 bestyrelsen og de retningslinjer, som udarbejdes for børn og unges  

 indflydelse i tilbuddene, herunder samspillet med et eventuelt klubråd.
Børn og unges deltagelse i bestyrelsesarbejde Det er intet til hinder for at inddrage børn og unge i en  

 forældrebestyrelse for klubtilbuddet og give dem plads som repræsentanter med  

 eller uden stemmeret eller som observatører.
Det anbefales i så fald at  

 tildele dem mere end en plads, så de har mulighed for at kunne samarbejde og  

 støtte hinanden.
Børn og unge kan dog ikke få flertal i en bestyrelse.
Vælges klubmedlemmer til bestyrelsen, forudsættes det, at  

 bestyrelsesarbejdet tilrettelægges på en måde som tilgodeser børn og unges  

 behov og interesser.
Mødevirksomheden bør bl.a. tage udgangspunkt i børn og  

 unges muligheder for at kunne følge med i drøftelser og diskussioner, at de  

 oplever at blive hørt og lyttet til, at emnerne er relevante for dem, og at  

 møderne ikke bliver for kedelige i form og indhold.
Der kan eventuelt indgås  

 aftaler med klubmedlemmerne om, at dele af bestyrelsesarbejdet og  

 mødevirksomheden tilrettelægges på deres præmisser, eller at de måske kun  

 deltager i nogle af punkterne på dagsordenen og bliver fri for andre dele.
 Skriftligt materiale til brug for bestyrelsens arbejde bør udarbejdes på  

 en så let tilgængelig og forståelig måde som muligt.
Personer under 18 år kan ikke forpligte sig ved retshandler og kan således  

 ikke pålægges økonomisk ansvarlighed i juridisk forstand.
Dette forhold må  

 der tages højde for ved tilrettelæggelsen af bestyrelsesarbejdet med børn og  

 unge som repræsentanter.
Det anbefales at sikre sig, at indehaveren af  

 forældremyndighed er indforstået med barnet/den unges deltagelse i  

 bestyrelsesarbejdet.
I styrelsesvedtægten fastsætter kommunalbestyrelsen, om klubmedlemmer skal  

 tilbydes plads i bestyrelsen, og hvorvidt de skal have stemmeret.
Dette må  

 ses i sammenhæng med hvilken beslutning, der er truffet om medarbejdernes  

 rolle i forældrebestyrelsen.
Det kan ikke anbefales at tildele medlemmerne  

 stemmeret, hvis medarbejdernes repræsentanter ikke samtidig har stemmeret i  

 bestyrelsen.
Tillægges medlemmernes repræsentanter stemmeret, kan denne begrænses til  

 kun at omfatte visse sager.
Det skal i så fald fremgå af styrelsesvedtægten,  

 hvilke sager klubmedlemmerne har stemmeret i.
Medlemmernes repræsentanter kan  

 ikke deltage i behandling af sager vedr. enkeltpersoners forhold (fx  

 enkeltmedlemmer, medarbejder mv.).
 Det må endvidere fremgå af vedtægterne, hvordan medlemsrepræsentanterne  

 vælges/udpeges (fx af klubrådet, en medlemsforsamling, på medlemsmøde eller  

 stormøde, skriftligt af alle medlemmer e.l.), valgperiode og hvem, der er  

 valgbare.
Tavshedspligt Det er i udgangspunktet ikke meningen, at bestyrelser for klubber og  

 dagtilbud skal beskæftige sig med enkeltpersoners private forhold, fortrolige  

 oplysninger o.l., der er omfattet af forvaltningslovens bestemmelser om  

 tavshedspligt.
Der kan alligevel opstå situationer, hvor bestyrelsen kan  

 blive inddraget i forhold, hvor tavshedspligt er påkrævet.
Forældrebestyrelser i kommunale institutioner er omfattet af  

 forvaltningslovens regler om tavshedspligt, jf. punkt 5.6 i  

 Socialministeriets vejledning om forældrebestyrelser.
Brud på tavshedspligten  

 efter forvaltningsloven er strafbart i henhold til straffelovens § 152.  

 Repræsentanter i bestyrelser for selvejende institutioner er ligeledes  

 omfattet af straffelovens regler om tavshedspligt.
Også børn og unge vil som bestyrelsesrepræsentanter være underlagt de  

 samme regler om tavshedspligt, som voksne er.
Børn under 15 år kan imidlertid  

 ikke straffes efter straffelovens bestemmelser og kan derfor heller ikke  

 straffes for brud på tavshedspligten.
 Bestyrelsesarbejdet må af hensyn til børnene og de unge tilrettelægges på  

 en måde, så der ikke bliver behov for at pålægge klubmedlemmer tavshedspligt.
Støtte til unge bestyrelsesrepræsentanter Det må sikres, at børn og unge, der deltager i bestyrelser får den  

 nødvendige hjælp og støtte til arbejdet fra de øvrige bestyrelsesmedlemmer og  

 fra klubbens personale.
Derudover kan det være en ide at etablere en støtte- eller følgegruppe i  

 klubben for repræsentanterne.
Støttegruppen kan fx bestå af en gruppe  

 klubmedlemmer og eventuelt en eller flere medarbejdere og etableres i  

 tilknytning til klubrådet.
Gruppen vil både kunne være en baggrundsstøtte for  

 bestyrelsesrepræsentanterne og samtidig give mulighed for, at flere medlemmer  

 kan inddrages og få indflydelse på bestyrelsesarbejdet og erfaringer med en  

 sådan opgave.
7.4 Kombinerede dag- og klubtilbud Den kommunale frihed til at beslutte, om og i hvilken udstrækning reglerne  

 om forældrebestyrelser skal anvendes på klubområdet, gælder også i de  

 tilfælde, hvor der etableres kombinerede institutioner med både dag- og  

 klubtilbud.
Det vil sige, at der skal oprettes forældrebestyrelse for den del  

 af institutionen, der omfatter dagtilbud med kontrolleret fremmøde, og der  

 kan oprettes forældrebestyrelse for klubtilbuddet.
Kommunalbestyrelsen kan beslutte at * etablere en fælles bestyrelse for hele institutionen, * udskille en særlig klubafdeling uden forældrebestyrelse for de større  

 børn eller * etablere to bestyrelser; en for dagtilbudsafdelingen og en for  

 klubafdelingen.
 Hvis kommunalbestyrelsen vælger at foretage en opdeling i flere  

 afdelinger, er det nødvendigt, at også budgettet er opdelt for hver afdeling.  

 Kommunalbestyrelsen skal ved fastlæggelse af strukturen tage stilling til  

 valgbarheden i disse tilfælde, dvs. hvem der er valgbare i hvilke afdelingers  

 bestyrelser.
 Uanset hvilken af modellerne der vælges, skal der udarbejdes  

 retningslinjer, der sikrer børnene i institutionens klubafdeling indflydelse  

 i tilbuddet.
7.5 Forældresamarbejde Der bør i alle former for klubber og øvrige socialpædagogiske  

 fritidstilbud tilstræbes et godt samarbejde med forældrene, uanset om  

 klubtilbuddet har en forældrebestyrelse eller ej.
Formen for  

 forældresamarbejde og omfanget af det vil naturligt have forskellig karakter  

 afhængig af tilbuddets aldersgruppe.
Samarbejdet kan fx foregå ved at:
* invitere til forældremøder sammen med medlemmerne * sammen med medlemmerne tilrettelægge særlige arrangementer med henblik  

 på at give forældrene indblik i, hvordan klubben fungerer * tilrettelægge særlige arrangementer eller aktivitetsdage, hvor  

 forældrene kan deltage * inddrage forældrene som medarrangører til særlige arrangementer eller  

 aktiviteter * sammen med medlemmerne udarbejde nyhedsbreve, klubavis e.l., der  

 informere om klubbens aktiviteter.
8. Optagelse og udmeldelse Kommunalbestyrelsen er den kompetente myndighed til at træffe afgørelser  

 om optagelse i og udmeldelse af klubber og andre socialpædagogiske  

 fritidstilbud.
Kommunalbestyrelsens afgørelse kan ikke indbringes for anden  

 administrativ myndighed.
Kommunalbestyrelsen kan overlade konkrete beslutninger om optagelse og  

 udmeldelse til lederen af det enkelte tilbud efter nærmere fastsatte  

 retningslinjer.
Dette gælder både for kommunale tilbud, selvejende  

 institutioner og private klubordninger med kommunalt tilskud, jf.  

 bistandslovens § 73 c, stk. 2 og § 9, stk. 2.
 Dette giver mulighed for en hurtig beslutningsproces, hvilket især kan  

 være vigtig for tilbud, som arbejder målrettet i forhold til børn og unge med  

 behov for støtte.
8.1 Optagelse og deltagelse Optagelse skal i denne sammenhæng opfattes bredt, herunder også som åben  

 og friere deltagelse i tilbud uden medlemskab.
Kommunalbestyrelsen kan  

 således fastsætte forskellige deltagelseskriterier i forskellige tilbud  

 tilpasset det enkelte tilbuds funktion og arbejdsmåde samt under hensyn til  

 tilbuddenes formål og de mål og rammer, som fastsættes for deres virksomhed,  

 (se pkt. 3, 5 og 6).
En klubtilbudsplads er en ydelse efter bistandsloven, og afgørelsen af,  

 hvilke børn og unge der skal optages i et klubtilbud, er en afgørelse om  

 tildeling af en sådan ydelse (en såkaldt begunstigende forvaltningsakt).  

 Bistandsloven giver kommunalbestyrelsen frie handlemuligheder ved optagelse  

 af børn og unge til klubtilbud og andre socialpædagogiske fritidstilbud.  

 Samtidig fastlægger almindelige forvaltningsretlige principper vedrørende  

 begunstigende forvaltningsakter dog nogle begrænsninger for, hvordan en  

 kommune kan tilrettelægge sine optagelseskriterier og retningslinier for  

 ophør af klubtilbudsplads.
Elementer som krav om hjemmel,  

 lighedsgrundsætninger og beskyttelse mod magtfordrejning er generelt med til  

 at fastlægge disse grænser.
 Alle børn og unge under 18 år med ophold i kommunen har som udgangspunkt  

 ret til at kunne søge optagelse i kommunens klubber og socialpædagogiske  

 fritidstilbud.
Kommunalbestyrelsen kan beslutte, at et tilbud er forbeholdt en bestemt  

 aldersgruppe.
Når barnet/den unge når den øvre aldersgrænse for tilbuddet,  

 ophører tilbuddet uden særligt varsel.
 Kommunalbestyrelsen kan endvidere beslutte, at et tilbud skal være  

 forbeholdt bestemte grupper af børn og unge, fx hvis kommunalbestyrelsen  

 efter § 73 a, stk. 3 beslutter at anvende socialpædagogiske fritidstilbud i  

 en målrettet indsats over for børn og unge med behov for støtte, se pkt. 6.
 Det skal fremgå af de mål og rammer kommunalbestyrelsen fastlægger, hvilke  

 alders- og målgrupper tilbuddene er tænkt anvendt for.
 Der er ikke adgang til generelt at udelukke grupper af børn og unge fra  

 deltagelse i tilbuddene.
8.2 Administration af ventelister Hvis der er ventelister til klubber og socialpædagogiske fritidstilbud, må  

 kommunalbestyrelsen fastsætte optagelseskriterier for det enkelte tilbud,  

 hvor der særligt bør tages hensyn til:
* Barnet/den unges tid på ventelisten * Børn og unge med særlige sociale eller pædagogiske behov * Børn og unge der er iværksat hjælpeforanstaltninger for efter  

 bistandslovens § 32, stk. 2 eller som er henvist fra anden administrativ  

 myndighed eller fra speciallæge.
Børn og unge bør i vid udstrækning selv have mulighed for at vælge,  

 hvilket tilbud de ønsker at deltage i.
Der må ved tildeling af en plads i  

 klubtilbud lægges vægt på tilbuddets beliggenhed i forhold til skole og hjem  

 samt, hvor venner og eventuelle søskende er optaget.
8.3 Udmeldelse og opsigelse Et barn eller en ung, der er optaget i en klub eller andet  

 socialpædagogisk fritidstilbud efter bistandsloven, kan i almindelighed ikke  

 opsiges, da der er tale om tildeling af en ydelse og ikke en privatretlig  

 aftale.
Kommunalbestyrelsen kan imidlertid ved fastlæggelsen af retningslinjer for  

 optagelse og udmeldelse beslutte, at manglende benyttelse af en tildelt plads  

 eller manglende kontingentbetaling efter en vis periode og efter en konkret,  

 individuel vurdering kan betragtes som udmeldelse.
Udmeldelse bør kun finde  

 sted efter indstilling fra eller høring af tilbuddets leder.
 Børnene, de unge og forældrene må informeres om kommunalbestyrelsens  

 retningslinjer for optagelse og udmeldelse for det enkelte tilbud.
 En afgørelse om udmeldelse skal behandles efter almindelige  

 forvaltningsretlige principper om bl.a. partshøring og meddelelse om  

 afgørelsen med begrundelse til barnet/den unge og forældrene.
Der kan ikke fastsættes en generel ordning om at udmelde børn og unge på  

 grund af manglende betaling.
Den individuelle vurdering i hvert enkelt  

 tilfælde skal sikre, at børn og unge, som har behov for tilbuddet, ikke  

 bliver udmeldt.
Der må samtidig overvejes, hvorvidt der i stedet for  

 udmeldelse er grundlag for at tildele hel eller delvis friplads af  

 økonomiske, sociale eller pædagogiske grunde, se pkt 9.1.
 Ved udmeldelse skal kommunalbestyrelsen endvidere være opmærksom på, om  

 der kan være behov for at iværksætte anden form for indsats eller hjælpe-  

 eller støtteforanstaltninger for barnet eller den unge, jf. bistandslovens  

 kap. 8. Det samme gælder, hvis barnet/den unges adfærd umuliggør pågældendes  

 deltagelse i tilbuddet.
 Børn og unge kan ikke opsiges fra klubtilbud og andre socialpædagogiske  

 fritidstilbud med begrundelse i at andre står på venteliste til en plads.
9. Betaling Fastsættelse af betaling er reguleret i bistandslovens § 73 d med  

 tilhørende bekendtgørelse nr. 347 af 31. maj 1995 om betaling for deltagelse  

 i klubtilbud og andre socialpædagogiske fritidstilbud til større børn og  

 unge.
 Hovedpunkterne i betalingsreglerne er:
 * Som kontingent kan højst opkræves 20 pct. af driftsudgifterne.
 * Derudover kan opkræves halv betaling for materialeforbrug og fuld  

 betaling til forplejning.
 * Der er fastsat regler om hel eller delvis fritagelse for betaling af  

 økonomiske og af sociale/pædagogiske grunde.
 Kommunalbestyrelsen kan beslutte:
* at der ikke skal betales for deltagelse i tilbuddene eller enkelte af  

 dem * at fastsætte forskellig betaling i forskellige tilbud eller typer af  

 tilbud * at kontingentet varierer med barnet/den unges alder * at tilbuddene kan oppebære/disponere over særlige indtægter.
I driftsudgifterne, som kontingentet fastsættes på grundlag af, kan ikke  

 medregnes udgifter til rådgivning, vejledning eller hjælpeforanstaltning i  

 tilknytning til eller som del af klubtilbud mv.
Udgifterne hertil følger  

 bistandslovens almindelige bestemmelser om finansieringen af ydelser efter §§  

 28 og 33.
 Der henvises i øvrigt til betalingsbekendtgørelsen, som er optaget som  

 bilag til denne vejledning.
Betalingsstrukturen må tilrettelægges i overensstemmelser med de mål og  

 rammer, som kommunalbestyrelsen har fastsat for tilbuddenes virksomhed og i  

 forhold til de opgaver, som kommunalbestyrelsen har besluttet, at tilbuddene  

 skal varetage.
Herunder må der tages hensyn til, hvilke målgrupper det  

 enkelte tilbud skal rette sin virksomhed mod.
 Det er vigtigt, at betalingen lægges på et niveau, der reelt gør klubber  

 og de socialpædagogiske fritidstilbud tilgængelige og tiltrækkende for alle  

 grupper, herunder også de socialt udsatte børn og unge, som erfaringsmæssigt  

 kan have en tendens til at falde fra, hvis betalingen bliver for høj.
Lovgivningen sætter en øvre grænse for betaling, men stiller ikke krav om,  

 at der skal opkræves kontingent eller anden form for betaling for deltagelse  

 i tilbuddene.
Kommunalbestyrelsen har således udstrakt frihed til at bruge  

 betalingsfastsættelsen som et styringsredskab i forhold til at anvende  

 klubtilbud og andre socialpædagogiske fritidstilbud aktivt og målrettet som  

 værktøj i en forebyggende og støttende indsats (jf. § 73 a, stk. 3).
 Der kan fastsættes forskellig betaling i forskellige tilbud eller typer af  

 tilbud og der kan således tilrettelægges stor variation og bredde i  

 tilbuddene til børn og unge; fx kan klubber med medlemskab og  

 kontingentbetaling suppleres med åbne væresteder, hvor børn/unge mere frit  

 kan komme og gå efter behov (se pkt. 6). Kommunalbestyrelsen kan også  

 beslutte, at betalingen reduceres eller helt bortfalder i en periode, fx ved  

 opstart af en ny klub.
 Endvidere kan der ved betalingsfastsættelsen tages hensyn til det forhold,  

 at en del større børn og især unge ofte selv skal dække udgiften til  

 deltagelse i tilbuddet af egne lommepenge.
 Kommunalbestyrelsen kan beslutte, at deltagerbetalingen opkræves i det  

 enkelte tilbud.
Kommunalbestyrelsen har mulighed for at opkræve gebyr af forældrene, hvis  

 der ikke betales rettidig, jf. § 11 i betalingsbekendtgørelsen.
En eventuel  

 gebyrordning forudsættes administreret i overensstemmelse med den målsætning  

 kommunalbestyrelsen har besluttet for kommunens klubvirksomhed.
Det er  

 således vigtigt at være opmærksom på, at en gebyrordning kan betyde, at det  

 bliver vanskeligt eller umuligt at fastholde en kontakt til de grupper af  

 børn og unge, som især kan have behov for at deltage i tilbuddene.
9.1 Økonomisk og socialpædagogisk friplads Der skal ydes hel eller delvis fritagelse for betalingen, hvis forældrenes  

 indtægter ligger under en nærmere fastsat beløbsgrænse (jf. § 4, stk. 1 i  

 betalingsbekendtgørelsen).
 Derudover kan der uafhængigt af forældrenes økonomi tildeles et barn eller  

 en ung hel eller delvis friplads af sociale eller pædagogiske grunde, (jf. §  

 4, stk. 2 i bekendtgørelsen). En socialpædagogisk friplads skal tildeles,  

 hvis barnet/den unge anses for at have behov for fritidstilbuddet, men  

 betalingsspørgsmålet skønnes at være en hindring for deltagelse.
 Såvel økonomisk som socialpædagogisk friplads omfatter både kontingentet,  

 materialeforbrug til hobbyvirksomhed og forplejning.
Socialpædagogisk friplads kan anvendes som et målrettet værktøj til at  

 opnå - og fastholde - kontakt til socialt udsatte eller andre grupper af børn  

 og unge med særligt behov for støtte.
Skal de socialpædagogiske  

 fripladsregler benyttes i en målrettet indsats, bør der tilstræbes en smidig  

 administration af reglerne, således at tilbuddene har mulighed for at agere  

 hurtigt, når der skønnes at være behov herfor.
Kommunalbestyrelsen kan helt eller delvis delegere kompetencen til at  

 tildele socialpædagogisk friplads til lederen af det enkelte tilbud eller  

 visse typer af tilbud efter nærmere fastsatte retningslinjer.
Dette kan være  

 hensigtsmæssig i en del tilfælde, fx for at sikre en hurtig optagelse eller  

 forhindre en udmeldelse, hvis tilbuddet arbejder målrettet i forhold til børn  

 og unge med behov for støtte.
 Der er ikke fastsat særlige betalingsregler for børn og unge med  

 vidtgående fysisk eller psykisk handicap, men et handicap kan indgå som en  

 væsentlig faktor ved vurderingen af behovet for hel eller delvis  

 socialpædagogisk friplads.
9.2 Særlige indtægter, aktiviteter og arrangementer Klubben kan oppebære særlige indtægter, fx indtjening fra loppemarkeder,  

 flaske-/papirindsamling mv., fonds- og puljemidler o.l.
Kommunalbestyrelsen  

 beslutter i hvilken udstrækning klubtilbuddet disponerer over disse  

 indtægter.
Det er efter bestemmelserne intet til hinder for, at klubben kan disponere  

 over særlige indtægter, som den kan skaffe sig, og at medlemmerne er med til  

 at beslutte, hvad pengene skal bruges til.
Eventuelle indtægter kan således  

 aktivt anvendes som et pædagogisk værktøj i klubbens daglige arbejde og indgå  

 som et virkemiddel i tilrettelæggelsen af børn og unges indflydelse på  

 indholdet i klubtilbuddet.
Indtægterne kan fx bruges til forplejning, til anskaffelse af udstyr til  

 klubben, eller til særlige aktiviteter og arrangementer som ligger udenfor  

 tilbuddets ordinære åbningstid eller udover, hvad der kan dækkes af de  

 almindelige driftsmidler.
Særlige aktiviteter og arrangementer kan fx være  

 udflugter, ferieture, større fester, filmaftener, honorar til udefra kommende  

 optrædere, instruktører o.l.
10. Tilbuddenes tilhørsforhold Kommunen kan opfylde sin forpligtelse efter § 73 a, jf. § 73 b, stk. 1,  

 ved at Både kommunale tilbud, private institutioner med driftsoverenskomst og  

 private klubordninger med tilskud er omfattet af lovgivningens bestemmelser i  

 §§ 73 a - 73 d om formål, mål og rammer, børn og unges indflydelse, tilsyn  

 samt betaling, optagelse og udmeldelse.
10.1 Kommunale klubber og socialpædagogiske fritidstilbud De kommunale klub- og socialpædagogiske fritidstilbud er omfattet af  

 reglerne om budgetlægning, regnskabsførelse mv. samt revision i lov om  

 kommunernes styrelse og af den styrelsesvedtægt, der er oprettet i henhold  

 hertil, og af de kasse-, regnskabs- og revisionsregulativer mv., der er  

 vedtaget af kommunalbestyrelsen.
10.2 Selvejende institutioner med driftsoverenskomst For de selvejende institutioner gælder, at kommunalbestyrelsen indgår en  

 driftsoverenskomst med bestyrelsen for den selvejende institution om, at  

 institutionen står til rådighed for kommunen, og at kommunen betaler  

 institutionens driftsudgifter.
Det forudsættes, at alle institutionspladser  

 er omfattet af driftsoverenskomsten.
 Den selvejende institution må - da institutionens drift efter  

 bistandsloven kræver en overenskomst med en kommunalbestyrelse - i princippet  

 følge reglerne i loven om kommunens styrelse, om budgetlægning og  

 regnskabsførelse mv. samt revision.
 Driftsoverenskomsten skal indeholde regler om optagelse i og udmeldelse af  

 institutionen, ansættelse og afskedigelse af leder, om kompetencen med hensyn  

 til fastsættelse af åbningstid og øvrige bestemmelser vedrørende den daglige  

 drift, bestemmelser om kasse-, regnskabs- og revisionsspørgsmål samt  

 procedure i forbindelse med udarbejdelse af budget, bestemmelse om i hvilket  

 omfang ledelsen har dispositionsret, fx med hensyn til afhændelse og  

 pantsættelse af institutionens faste ejendom, herunder også at anvendelsen af  

 kapitalen i tilfælde af institutionens nedlæggelse kræver  

 kommunalbestyrelsens godkendelse.
 Endelig må driftsoverenskomsten indeholde bestemmelser om opsigelse af  

 overenskomsten.
 Der gælder de samme betingelser om driftsoverenskomst for selvejende  

 klubinstitutioner som for selvejende daginstitutioner.
Før der indgås driftsoverenskomst med en selvejende institution bør  

 kommunalbestyrelsen påse, at institutionen har en vedtægt, der er i  

 overensstemmelse med dansk rets almindelige regler.
Kommunalbestyrelsen må  

 endvidere påse, at vedtægten indeholder mål og rammer for institutionens  

 virksomhed samt retningslinjer for børn og unges indflydelse.
Vedtægten kan  

 eventuelt indeholde en bestemmelse om, at ændringer i denne skal godkendes af  

 kommunalbestyrelsen.
 Det kan anbefales, at kommunalbestyrelsen sikrer sig, at den selvejende  

 institution har en forretningsorden, hvoraf retningslinierne for  

 bestyrelsesarbejdet fremgår.
 Små private klubtilbud til maksimalt 5 børn/unge behøver ikke at være  

 selvejende institutioner, men det gælder på tilsvarende måde, at  

 kommunalbestyrelsen indgår en driftsoverenskomst med institutionens ledelse  

 om, at institutionen står til rådighed for kommunen med alle pladser, og at  

 kommunen betaler institutionens driftsudgifter.
10.3 Private klubordninger med tilskud Kommunalbestyrelsen kan efter § 73 b, stk. 1, 3. pkt. vælge at yde et  

 tilskud pr. barn eller ung til klubber og socialpædagogiske fritidstilbud  

 drevet som private ordninger.
Bestemmelsen er en parallel til bistandslovens  

 § 70 om tilskud til private pasningsordninger (puljeordninger).
 Som betingelse for at yde offentligt tilskud forudsættes det, at der  

 indgås en skriftlig aftale mellem kommunen og den private klubordning på  

 linje med, hvad der kræves efter § 70.
Bestemmelsen om tilskud til private klubordninger er indført for at skabe  

 størst mulig fleksibilitet med hensyn til at tilrettelægge en varieret  

 struktur på klubområdet tilpasset lokale forhold og lokale behov.
Herigennem  

 er der mulighed for at grupper i lokalmiljøet selv i stor udstrækning kan  

 være med at forme og præge fritidstilbuddene på egne præmisser og samtidig  

 medvirke til at dække den lokale efterspørgsel efter klubtilbud mv. til  

 større børn og unge.
 Endvidere er det en måde, hvorpå det offentlige kan opfylde sin  

 forpligtelse på dette område ved at indgå samarbejde med private og  

 frivillige foreninger, organisationer mv.
Tilskud kan fx ydes til frivillige organisationer, beboerforeninger,  

 forældregrupper eller andre, der ønsker at etablere og drive klubtilbud til  

 større børn og unge i lokalområdet.
Der er ingen krav til, hvordan gruppen er  

 sammensat.
 Tilskud kan også ydes til klubordninger, hvor unge selv er  

 initiativtagere, men da tilskud kun kan ydes til myndige personer, er det en  

 forudsætning, at voksne har det overordnede og juridiske ansvar og indgår den  

 forpligtende aftale med kommunen om modtagelsen af tilskuddet.
Initiativtagerne forudsættes selv at finde egnede lokaler, fastsætte  

 målgruppe, form for deltagelse, personalenormering og personalesammensætning,  

 herunder eventuel frivillig arbejdskraft, åbningstid mv.
Den daglige drift,  

 herunder regnskabsføring, tilrettelægges således af initiativgruppen.
Kommunalbestyrelsen afgør selv, om den vil yde støtte og i givet fald med  

 hvilket beløb.
Der er ikke fastsat nogen øvre eller nedre grænse for  

 størrelsen af det tilskud, som kommunen kan yde pr. barn/ung.
 Udgangspunktet for vurderingen må være, at der skal være tale om en  

 forsvarlig klubordning, og ved fastsættelsen af tilskuddet skal der bl.a.  

 tages hensyn til de mål og rammer, der er aftalt for klubordningen, dens  

 indhold og arbejdsmetode, lokaleforhold, personalesammensætning, eventuelt  

 frivilligt arbejde og tilskud fra andre, åbningstid etc.
En kommunalbestyrelse er ikke uden videre forpligtet til at indgå aftale  

 om en klubordning, blot fordi den tidligere har indgået tilsvarende aftale  

 med en anden klubordning.
Kommunalbestyrelsen er således berettiget til i sin  

 beslutning at tage hensyn til, hvorledes den generelt ønsker at udmønte sin  

 forpligtelse efter bistandslovens § 73 a, stk. 1.
Klubordningerne skal være åbne også for børn og unge, som kræver en særlig  

 indsats.
Modtages børn og unge med særlige behov, må der tages hensyn hertil  

 ved fastsættelse af tilskuddets størrelse.
Optagelse/deltagelse Som udgangspunkt er det kommunalbestyrelsen, der træffer afgørelse om  

 optagelse og udmeldelse også i de private klubordninger med tilskud.  

 Afgørelser herom kan overlades til lederen af den enkelte ordning efter  

 retningslinjer fastsat af kommunalbestyrelsen, jf. § 73 c.
Se i øvrigt under  

 pkt. 8.
Betaling Deltagerbetalingen ved de private klubordninger kan ikke overstige 20 pct.  

 af udgifterne ved driften af det enkelte tilbud.
Derudover kan opkræves halv  

 betaling for materialeforbrug og fuld betaling til forplejning.
 Børn og unge i de private klubordninger er omfattet af gældende regler om  

 hel eller delvis fritagelse for betaling af økonomiske elle socialpædagogiske  

 grunde, se pkt. 9.1.
Aftalens indhold Tilskud til en privat klubordning skal baseres på en aftale mellem  

 kommunalbestyrelsen og den initiativgruppe, som ønsker at drive  

 klubordningen.
Aftalen, der regulerer forholdet mellem kommunen og  

 klubordningen og danner grundlag for kommunens udførelse af  

 tilsynsforpligtelsen, kan eksempelvis indeholde følgende elementer:
 - Udpegning af en juridisk ansvarlig for modtagelsen af tilskuddet (en  

 bestyrelse, forening, organisation eller andre).
 - Mål og rammer for tilbuddets virksomhed.
 - Tilbuddets aldersgruppe/målgruppe og antal medlemmer/deltagere/brugere,  

 som der ydes tilskud på grundlag af.
 - Retningslinjer for børn og unges indflydelse.
- Personalemæssige forhold.
Hvem er leder, og hvem har det pædagogiske  

 ansvar? Kommunalbestyrelsen kan i kraft af sin tilsynsforpligtelse fastsætte  

 visse krav til personalebemandingen.
- Størrelsen af tilskuddet.
Med hvilket varsel kan tilskuddet ændres?  

 Kommunalbestyrelsen skal her være opmærksom på klubordningens muligheder for  

 at overholde sine forpligtelser, fx i henhold til overenskomster eller  

 funktionærloven.
- Børn og unge med særlige behov.
Hvordan kan de integreres, og med  

 hvilket beløb skal tilskuddet forhøjes? - Optagelse, udmeldelse og form for deltagelse.
Besluttes dette af  

 kommunen eller klubordningen, og efter hvilke kriterier? - Betaling.
 - Lokaleforhold (herunder opfyldelse af kravene til de bygnings-, brand-  

 og sundhedsmæssige forhold, se pkt. 14).
- Opsigelse af aftalen.
Der bør gives passende varsel, således at  

 klubordningen kan opfylde sine forpligtelser overfor tredjemand.
- Ordningens ophør.
Hvad skal der ske med en eventuel formue, og hvem skal  

 udrede forpligtelserne? Det anbefales, at kommunerne allerede ved de indledende kontakter med  

 initiativtagerne til en privat klubordning gør opmærksom på rammerne for  

 indholdet af en eventuel kommende aftale.
Tilsyn med de private klubordninger De private klubordningerne med kommunalt tilskud er omfattet af det  

 kommunale tilsyn med institutionerne i kommunen, se pkt. 11.
Kommunalbestyrelsen er forpligtet til at påse, at de ydede tilskud  

 anvendes efter hensigten, og må i forbindelse med tilsagn om og ydelse af  

 tilskud til klubordninger påse, at ordningen er tilrettelagt således, at den  

 fungerer ansvarligt i økonomisk henseende.
Kommunalbestyrelsens krav til  

 klubordningens tilrettelæggelse og administration må afpasses efter den  

 konkrete ordning.
Tavshedspligt Da ydelse af tilskud fra kommunen forudsætter, at der indgås en aftale med  

 kommunen om klubordningen, kan straffelovens § 152 a om tavshedspligt for  

 den, som er eller har været beskæftiget med opgaver, som udføres efter aftale  

 med en offentlig myndighed, finde anvendelse.
11. Tilsyn Det påhviler kommunalbestyrelsen at føre tilsyn med forholdene i kommunens  

 klubtilbud og andre socialpædagogiske fritidstilbud.
Tilsynet gælder både for  

 de kommunale tilbud, de selvejende institutioner og de private klubordninger  

 med tilskud.
Dette betyder, at der til stadighed må være forbindelse med tilbuddet, for  

 at det kan konstateres, om de krav der stilles, er opfyldt.
Viser dette sig  

 ikke at være tilfældet, må kommunalbestyrelsen for så vidt angår de kommunale  

 tilbud foretage de nødvendige ændringer og med hensyn til de selvejende  

 institutioner kræve, at forholdene ændres, eller at driftsoverenskomsten  

 tages op til ny vurdering.
Tilsvarende retningslinjer gælder for de private  

 klubordninger med tilskud.
Kommunalbestyrelsen bestemmer selv, hvordan tilsynet skal udøves inden for  

 de rammer, der er fastsat i bistandsloven.
At kommunalbestyrelsen har udpeget  

 et kommunalbestyrelsesmedlem som medlem af bestyrelsen for en selvejende  

 institution, er ikke ensbetydende med, at tilsynspligten er opfyldt.
 Bestyrelsen for en selvejende institution har et selvstændigt ansvar for,  

 at institutionens administrative og økonomiske anliggender varetages under  

 hensyn til institutionens formål og de regler, der til enhver tid gælder for  

 institutionens ledelse og drift.
 Amtsrådet skal efter bistandslovens § 71, stk. 2 yde vejledning og kan  

 foretage undersøgelser i forbindelse med driften af de kommunale og private  

 institutioner og tilbud.
Det kommunale tilsyn omfatter også det pædagogiske arbejde i de  

 forskellige former for klubtilbud og andre socialpædagogiske fritidstilbud.  

 Dette skal sikre, at formålsbestemmelsen i § 73 a, stk. 2 og retningslinjerne  

 for børn og unges indflydelse efter § 73 a, stk. 5 opfyldes, at børnene og de  

 unge befinder sig under betryggende forhold, og at de daglige aktiviteter  

 foregår under forsvarlige rammer.
Kommunalbestyrelsen bør herunder sikre, at  

 personalet har de fornødne kvalifikationer til at kunne varetage de opgaver,  

 der ligger i klubtilbuddene mv., herunder opfylde lovens formål og de mål og  

 rammer, som kommunalbestyrelsen fastlægger for tilbuddene efter § 73 a, stk.  

 4.
 Opstår der konflikter i tilbuddet om forhold omkring et barn eller en ung  

 eller om det pædagogiske arbejde, indgår det som en del af kommunens  

 tilsynsforpligtelse at undersøge og løse disse konflikter i et samarbejde  

 mellem tilbuddet, forældrene og barnet/den unge.
12. Klagemuligheder Kommunalbestyrelsens afgørelse om optagelse i og udmeldelse af klubtilbud  

 og andre socialpædagogiske fritidstilbud kan ikke indbringes for anden  

 administrativ myndighed, jf. § 73 c.
Om klageadgang vedrørende betaling  

 henvises til § 14 i bekendtgørelse nr. 347 af 31. maj 1995 om betaling for  

 deltagelse i klubtilbud og andre socialpædagogiske fritidstilbud til større  

 børn og unge.
 Der kan ikke klages til anden administrativ klagemyndighed over kommunens  

 serviceniveau eller tilrettelæggelse af tilbudsstrukturen på klubområdet.
 Denne ankebegrænsning begrænser ikke de almindelige kommunale  

 tilsynsmyndigheders kompetence til at påse, om kommunen overholder  

 lovgivningen i almindelighed, herunder offentligretlige retsgrundsætninger.
13. Finansiering En kommunes udgifter til klubtilbud og andre socialpædagogiske  

 fritidstilbud til større børn og unge efter §§ 73 a - 73 d afholdes endeligt  

 af kommunen, jf. § 133, stk. 1.
 For særlige daginstitutioner/klubtilbud til børn og unge med fysiske  

 og/eller psykiske handicap efter § 95 a er der delt finansiering, således at  

 kommunen og amtskommunen hver afholder 50 pct. af udgifterne, jf. § 135, stk.  

 3.
 For så vidt angår refusion af udgifter til klubtilbud mv. til børn og unge  

 af flygtninge henvises til Socialministeriets information om flygtninge af  

 16. juni 1992 og 4. januar 1993 samt Socialministeriets bekendtgørelser nr.  

 926 og 927 af 2. december 1993 om revision af kommunernes regnskaber og om  

 kommunernes regnskabsaflæggelse og statsrefusion mv. på visse dele af det  

 sociale område.
14. Andre myndigheders bestemmelser Inden for andre lovgivningsområder er fastsat forskellige regler, som har  

 betydning for klubområdet.
Af andre myndigheders bestemmelser relevant for området kan især nævnes  

 regler om bygningsforhold, arbejdsmiljøforhold, sundhedsmæssige forhold,  

 køkkenforhold, brandværnsmæssige forhold og forsikringsmæssige forhold.
Der  

 henvises til de berørte ministeriers regelsæt.
 Med hensyn til befordring af børn og unge kan oplysninger i relation til  

 færdselslovgivningen fås ved henvendelse til Rådet for Større  

 Færdselssikkerhed, Valbygårdsvej 62, 2500 Valby.
 Om forsikringsmæssige forhold vedrørende tilbuddene, herunder i  

 forbindelse med befordring, kan henvises til Forsikringsoplysningen,  

 Amaliegade 10, 1256 København K.
15. Andre retningslinjer fra Socialministeriet Af andre aktuelle retningslinjer fra Socialministeriet skal særligt  

 fremhæves følgende:
 * Socialministeriets bekendtgørelse nr. 1024 af 13. december 1994 af lov  

 om social bistand.
* Socialministeriets cirkulære nr. 203 af 26. oktober 1990 om dagtilbud  

 for børn og unge efter bistandsloven.
Dette bliver i løbet af 1995 afløst af  

 et revideret cirkulære om dagtilbud til børn.
 * Socialministeriets bekendtgørelse nr. 348 af 31. maj 1995 om betaling  

 for ophold i dagtilbud for børn.
 * Socialministeriets vejledning nr. 9 af 1. september 1992 om for  

 ældrebestyrelser i kommunale daginstitutioner og kommunal dagpleje for børn.  

 Der vil som følge af en lovændring, jf. lov nr. 433 af 14. juni 1995, blive  

 udsendt en revideret vejledning.
 * Socialministeriets vejledning nr. 11 af 15. december 1992 om  

 bistandslovens bestemmelser om særlig støtte til børn og unge.
 * En vejledning om tavshedspligt og om hjælp til børn og unge gennem  

 dialog og samtykke udgivet i fællesskab af Justitsministeriet,  

 Socialministeriet, Sundhedsministeriet og Undervisningsministeriet, 1995.
 * Socialministeriets vejledning af 18. december 1985 om visse vedtægts- og  

 overenskomstforhold for selvejende institutioner.
 * Socialministeriets cirkulære nr. 153 af 17. december 1986 om  

 institutioner under amtskommunerne for personer med vidtgående fysisk eller  

 psykisk handicap.
