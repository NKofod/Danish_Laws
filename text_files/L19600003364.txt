 Ved kgl. resolution af 16. juli 1958 har Danmark ratificeret den på den 7.  

 internationale privatretlige konference i Haag vedtagne konvention af 1.  

 marts 1954, undertegnet af Danmark den 2. september 1955, angående  

 civilprocessen.
 Konventionen har følgende ordlyd:
 Oversættelse.
 Konvention angående civilprocessen.
 De stater, som har undertegnet denne konvention, har ønsket at indføre de  

 forbedringer i konventionen af 17. juli 1905 angående civilprocessen, som  

 erfaringen tilsiger, ved at slutte en ny konvention i dette øjemed og er  

 blevet enige om følgende bestemmelser:
 I.
 Meddelelse af judicielle og ekstrajudicielle dokumenter.
Artikel 1 I civile eller kommercielle anliggender bliver i de kontraherende stater  

 forkyndelser af dokumenter, bestemt for personer, der opholder sig i  

 udlandet, at udføre efter anmodning af en konsul for den stat, fra hvilken  

 begæringen kommer, rettet til den myndighed, som udpeges af den stat, til  

 hvilken begæringen rettes.
Anmodningen, der skal indeholde angivelse af den  

 myndighed, fra hvilken det fremsendte dokument udgår, parternes navne og  

 stilling, adressatens bopæl og beskaffenheden af det dokument, hvorom det  

 drejer sig, skal være affattet i den myndigheds sprog, til hvilken begæringen  

 rettes.
Denne myndighedtilstiller konsulen et aktstykke, der godtgør, at  

 meddelelsen har fundet sted, eller som angiver de omstændigheder, der har  

 forhindret dette.
 Alle vanskeligheder, som opstår i anledning af konsulens anmodning, skal  

 afgøres ad diplomatisk vej.
 Hver kontraherende stat kan ved en meddelelse til de andre kontraherende  

 stater erklære, at den ønsker, at begæringer om forkyndelser, der skal finde  

 sted på dens territorium, indeholdene de angivelser, som er nævnt i stk. 1,  

 skal tilstilles den ad diplomatisk vej.
 De foregående bestemmelser er ikke til hinder for, at to kontraherende  

 stater kommer overens om at tillade direkte meddelelse mellem deres  

 respektive myndigheder.
 Artikel 2.
Forkyndelsen sker ved foranstaltning af den kompetente myndighed i den  

 stat, til hvilken begæringen rettes.
Denne myndighed kan, med undtagelse af  

 de i artikel 3 nævnte tilfælde indskrænke sig til at udføre forkyndelsen ved  

 overlevering af dokumentet til adressaten, når den frivillig modtager det.
 Artikel 3.
 Anmodningen skal være ledsaget af to eksemplarer af det dokument, der skal  

 forkyndes.
Hvis dokumentet, der skal forkyndes, er affattet i den myndigheds sprog,  

 til hvilken begæringen rettes, eller i et sprog, der er aftalt mellem de to  

 interesserede stater, eller dersom det er ledsaget af en oversættelse til et  

 af disse sprog, lader den myndighed, til hvilken begæringen er rettet, for så  

 vidt ønske derom er udtrykt i begæringen, dokumentet forkynde på den måde,  

 der er foreskrevet i landets indre lovgivning for udførelsen af tilsvarende  

 forkyndelser, eller på en særlig måde, for så vidt denne ikke er i modstrid  

 med denne lovgivning.
Hvis et sådant ønske ikke er udtrykt, søger den  

 myndighed, til hvilken begæringen er rettet, først at udføre overleveringen  

 på den i artikel 2 angivne måde.
 Når ikke andet er aftalt, skal den i det foregående stykke omtalte  

 oversættelse være bekræftet af en diplomatisk eller konsulær repræsentant for  

 den stat, fra hvilken begæringen fremkommer, eller af en edsvoren translatør  

 i den stat, til hvilken begæringen er rettet.
 Artikel 4.
 Udførelsen af den i artiklerne 1, 2 og 3 omtalt forkyndelse kan ikke  

 nægtes, medmindre den stat, på hvis territorium den skal ske, finder, at den  

 vil gøre indgreb i dens suverænitet eller sikkerhed.
 Artikel 5.
 Beviset for forkyndelsen tilvejebringes enten ved et dateret og  

 legaliseret modtagelsesbevis fra adressaten eller ved en bevidnelse af  

 vedkommende myndighed i den stat, til hvilken begæringen er rettet,  

 udvisende, at og på hvilken måde og på hvilken dag forkyndelsen har fundet  

 sted.
 Modtagelsesbeviset eller attesten skal anbringes på eller vedhæftes det  

 ene eksemplar af det forkyndte dokument.
 Artikel 6.
 Bestemmelserne i de foregående artikler er ikke til hinder for:
1. at sende dokumenter direkte med posten til de  

 interesserede, som befinder sig i udlandet; 2. at de interesserede lader forkyndelser ske direkte  

 ved foranstaltning af de i bestemmelseslandet kompetente embedsmænd eller  

 funktionærer; 3. at hver stat direkte, ved hjælp af den diplomatiske  

 eller konsulære repræsentanter, lader foretage de forkyndelser, der er  

 bestemt for personer, som befinder sig i udlandet.
I hvert af disse tilfælde skal den omtalte adgang dog kun stå åben, hvis  

 konventionen afsluttede mellem de interesserede stater tillader det, eller i  

 mangel af konventioner den stat, på hvis territorium forkyndelsen skal finde  

 sted, ikke modsætter sig den.
Denne stat kan ikke modsætte sig forkyndelse  

 efter stk. 1, nr. 3, hvis forkyndelse sker uden tvang for en undersåt af den  

 stat, fra hvilken begæringen fremkommer.
 Artikel 7.
 Forkyndelserne kan ikke medføre refusion af gebyrer og omkostninger af  

 nogen art.
 Dog har den stat, til hvilken begæringen er rettet, hvis ikke andet er  

 vedtaget, ret til at den stat, fra hvilken begæringen fremkommer, at forlange  

 refusion af omkostninger forårsaget ved bistand af en embedsmand eller ved  

 anvendelse af en særlig forkyndelsesmåde i det i artikel 3 omtalte tilfælde.
 II.
 Retsanmodninger.
 Artikel 8.
 I civile eller kommercielle anliggender kan de judicielle myndigheder i  

 den ene kontraherende stat, i overensstemmelse med bestemmelserne i dennes  

 egen lovgivning, rette anmodning til den kompetente myndighed i en anden  

 kontraherende stat om indenfor dennes område at optage bevis eller foretage  

 andre retshandlinger.
 Artikel 9.
Sådanne anmodninger skal oversendes af en konsul for den stat, fra hvilken  

 begæringen fremkommer, til den myndighed, som udpeges af den stat, til  

 hvilken begæringen rettes.
Denne myndighed sender konsulen et aktstykke,  

 udvisende, at anmodningen er udført eller angivende, hvad der har hindret  

 udførelsen.
 Alle vanskeligheder, som opstår i anledning af denne oversendelse, skal  

 ordnes ad diplomatisk vej.
 De foregående bestemmelser er ikke til hinder for, at to kontraherende  

 stater kommer overens om at tillade direkte oversendelse af retsanmodninger  

 mellem deres respektive myndigheder.
 Artikel 10.
 Medmindre andet er vedtaget, skal retsanmodninger være affattet enten i  

 den myndigheds sprog, til hvilken begæringen rettes, eller i det mellem de to  

 interesserede stater aftalte sprog, eller også må den være ledsaget af en  

 oversættelse til et af disse sprog og bekræftet af en diplomatisk eller  

 konsulær repræsentant for den stat, fra hvilken begæringen fremkommer, eller  

 af en edsvoren translatør i den stat, til hvilken begæringen rettes.
 Artikel 11.
Den judicielle myndighed, til hvilken anmodningen er rettet, skal være  

 forpligtet til at efterkomme denne under anvendelse af de samme tvangsmidler,  

 som kommer til anvendelse ved udførelsen af en anmodning fra myndighederne i  

 den stat, til hvilken begæringen rettes, eller af en begæring fremsat i så  

 henseende af en interesseret part.
Disse tvangsmidler skal ikke nødvendigvis  

 anvendes, når det drejer sig om møde af de pågældende parter.
 Den myndighed, fra hvilken begæringen fremkommer, underrettes, dersom den  

 forlanger det, om tid og sted for foretagelse af den begærede handling, for  

 at den interesserede part kan være i stand til at være til stede.
 Udførelsen af retsanmodningen kan kun nægtes:
1. hvis dokumentets ægthed ikke er fastslået, 2. hvis udførelsen af anmodningen ikke falder ind  

 under den dømmende magts område i den stat, til hvilken begæringen er rettet, 3. hvis den stat, på hvis territorium udførelsen skal  

 finde sted, finder, at den vil gøre indgreb i dens suverænitet eller  

 sikkerhed.
 Artikel 12.
 Hvis den myndighed, til hvilken anmodningen er rettet, er inkompetent,  

 skal anmodningen på embeds vegne oversendes til den judicielle myndighed i  

 samme stat, som måtte være kompetent, under iagttagelse af de bestående  

 regler ifølge denne stats lovgivning.
 Artikel 13.
 I ethvert tilfælde, hvor anmodningen ikke bliver udført af den myndighed,  

 til hvilken den er rettet, skal denne umiddelbart give den myndighed, der har  

 fremsat anmodningen, underretning derom og i det tilfælde, der omhandles i  

 artikel 11, oplyse grunden til, at anmodningen er blevet nægtet efterkommet,  

 og i det tilfælde, der omhandles i artikel 12, til hvilken myndighed  

 anmodningen er blevet oversendt.
 Artikel 14.
 Den judicielle myndighed, der efterkommer en retsanmodning, har med hensyn  

 til de former, der skal iagttages, at følge sit eget lands love.
 Hvis den myndighed, fra hvilken anmodningen udgår, har begæret iagttaget  

 en særlig form, skal denne dog iagttages, såfremt den ikke strider imod det  

 lands lovgivning, til hvilket anmodningen er rettet.
 Artikel 15.
 Bestemmelserne i de foregående artikler er ikke til hinder for, at hver  

 stat lader retsanmodninger udføre direkte ved sine diplomatiske eller  

 konsulære repræsentanter, hvis overenskomster mellem de interesserede stater  

 tillader det, eller hvis den stat, på hvis territorium anmodningen skal  

 udføres, ikke modsætter sig dette.
 Artikel 16.
 Udførelsen af retsanmodninger kan ikke give anledning til refusion af  

 gebyrer eller omkostninger af nogen art.
 Dog skal den stat, til hvilken begæring rettes, når ikke andet er  

 vedtaget, have ret til af den begærende stat at forlange refusion af  

 godtgørelser, der er betalt til vidner eller særlige sagkyndige, såvel som af  

 omkostninger, der er forårsagede ved bistand af en embedsmand, nødvendiggjort  

 ved, at vidnerne ikke har givet frivilligt møde, eller af omkostninger, der  

 er en følge af en eventuel anvendelse af artikel 14, stk. 2.
 III.
 Cautio judicatum solvi.
 Artikel 17.
 Kaution eller depositum må ikke under nogensomhelst benævnelse pålægges  

 undersåtter af nogen af de kontraherende stater, som har domicil i en af  

 disse, når de optræder som sagsøgere eller intervenienter ved domstolene i en  

 anden af disse stater, hverken i deres egenskab af fremmede undersåtter eller  

 fordi de ikke har domicil eller fast opholdssted i landet.
 Samme regel kommer til anvendelse med hensyn til indbetaling, som måtte  

 fordres af sagsøgere eller intervenienter for at garantere  

 retsomkostningerne.
 De konventioner, ved hvilke de kontraherende stater måtte have fastslået  

 for deres undersåtter fritagelse for cautio judicatum solvi eller for  

 indbetaling af retsomkostninger uden hensyn til bopælen, kommer vedblivende  

 til anvendelse.
 Artikel 18.
 Domme, som i en af de kontraherende stater pålægger en sagsøger eller  

 intervenient at betale sagsomkostninger i tilfælde hvor han har været  

 fritaget for kaution, depositum eller indbetaling efter artikel 17, stk. 1 og  

 2, eller efter loven i den stat, hvor sagen er rejst, skal efter begæring  

 fremsat ad diplomatisk vej gøres gratis eksigible af den kompetente myndighed  

 i enhver af de andre kontraherende stater.
 Samme regel kommer til anvendelse på de retsafgørelser, ved hvilke  

 sagsomkostningernes beløb senere er fastsat.
 De foregående bestemmelser er ikke til hinder for, at to kontraherende  

 stater kommer overens om at tillade, at begæringen om eksekvatur sker direkte  

 af den interesserede part.
 Artikel 19.
 Bestemmelser angående omkostninger skal erklæres eksigible, uden at  

 parterne høres, men med forbehold af appel for den part, hvem omkostninger er  

 pålagt, i overensstemmelse med lovgivningen i det land, hvor eksekutionen  

 forfølges.
 For at træffe bestemmelse med hensyn til begæringen om eksekvatur skal den  

 kompetente myndighed alene undersøge:
 1. om udfærdigelsen af afgørelsen opfylder  

 betingelserne for dens ægthed efter det lands love, hvor afgørelsen er  

 truffet.
2. om efter samme lov afgørelsen har vundet retskraft, 3. om afgørelsens konklusion er affattet enten i den  

 myndigheds sprog, til hvilken begæringen er rettet, eller i det mellem de to  

 interesserede stater aftalte sprog, eller også om den er ledsaget af en  

 oversættelse til et af disse sprog, og, medmindre anden aftale foreligger,  

 bekræftet af en diplomatisk eller konsulær repræsentant for den stat, fra  

 hvilken begæringen fremkommer, eller af en edsvoren translatør i den stat,  

 til hvilken begæringen er rettet.
For at opfylde de i stk. 2, nr. 1 og 2, foreskrevne betingelser er det  

 tilstrækkeligt, at der foreligger en erklæring fra den kompetente myndighed i  

 den stat, fra hvilken begæringen fremkommer, udvisende, at afgørelsen har  

 vundet retskraft, eller at der fremlægges behørigt legaliserede dokumenter,  

 hvoraf fremgår, at afgørelsen har vundet retskraft.
Denne myndigheds  

 kompetence skal med forbehold af anden aftale bekræftes af den højeste  

 kompetente embedsmand i den øverste justitsmyndighed i den stat, fra hvilken  

 begæringen fremkommer.
Erklæringen og den ovenfor omtalte attest skal være  

 udfærdiget eller oversat i overensstemmelse med reglerne i stk. 2, nr. 3.
Den myndighed, der er kompetent til at træffe afgørelse med hensyn til  

 eksekvatur, fastsætter, når parten samtidig anmoder herom, med hvilke beløb  

 udgifter til den i stk. 2, nr. 3, nævnte bekræftelse, oversættelse og  

 legalisering kan beregnes.
Disse beløb anses som sagsomkostninger.
 IV.
 Gratis retshjælp.
 Artikel 20.
 I civile og kommercielle anliggender skal undersåtter af enhver af de  

 kontraherende stater i alle de andre kontraherende stater have samme adgang  

 til gratis retshjælp som landets egne undersåtter og vil herved have at rette  

 sig efter lovgivningen i den stat, hvor gratis retshjælp er begæret.
 I de stater, hvor der eksisterer retshjælp i administrative anliggender,  

 skal de i ovenstående stykke fastsatte bestemmelser ligeledes finde  

 anvendelse på sager, der indbringes for de domstole, der er kompetente i  

 disse anliggender.
 Artikel 21.
Bevidnelsen eller erklæringen om ansøgerens trang skal i alle tilfælde  

 udstedes eller modtages af myndighederne på det sted, hvor den fremmede har  

 sit sædvanlige opholdssted, eller i mangel af sådant på det sted, hvor han  

 for øjeblikket opholder sig.
Hvis sidde sidste myndigheder ikke hører til en  

 kontraherende stat og ikke modtager eller udsteder bevidnelser eller  

 erklæringer af denne art, er en bevidnelse eller en erklæring udstedt eller  

 modtaget af en diplomatisk eller konsulær repræsentant for det land, til  

 hvilket udlændingen hører, tilstrækkelig.
 Hvis ansøgeren ikke opholder sig i det land, hvor begæringen indgives,  

 skal bevidnelsen eller erklæringen om hans trang gratis legaliseres af en  

 diplomatisk eller konsulær repræsentant for det land, hvor dokumentet skal  

 fremlægges.
 Artikel 22.
 Den til at afgive bevidnelsen eller modtage erklæringen om trangen  

 kompetente myndighed kan hos de andre kontraherende staters myndigheder  

 indhente oplysninger om ansøgerens formueforhold.
 Den myndighed, der træffer bestemmelse om ansøgningen om gratis retshjælp,  

 bevarer indenfor de for dens beføjelser bestemte grænser retten til at  

 kontrollere de bevidnelser, erklæringer og oplysninger, som er den forelagt,  

 og til, for at få sagen tilstrækkelig oplyst, at skaffe sig yderligere  

 oplysninger.
 Artikel 23.
 Dersom den ubemidlede opholder sig i et andet land end det, i hvilket der  

 skal anmodes om gratis retshjælp, kan hans anmodning om retshjælp ledsaget af  

 bevidnelser, erklæringer om trang og i givet fald andre bevisligheder, der  

 har betydning ved forelæggelse af anmodningen, gennem hans lands konsul  

 sendes til den myndighed, der er kompetent til at træffe afgørelse med hensyn  

 til ansøgningen, eller til den myndighed, der er udpeget af den stat, hvor  

 anmodningen skal forelægges.
 Bestemmelserne ovenfor i artikel 9, stk. 2, 3 og 4 og i artiklerne 10 og  

 12 om retsanmodninger anvendes ved oversendelse af ansøgninger med bilag om  

 opnåelse af gratis retshjælp.
 Artikel 24.
Hvis gratis retshjælp er blevet tilstået en undersåt af en af de  

 kontraherende stater, skal forkyndelser vedrørende sagen, som skal foretages  

 i en anden af disse stater, uanset deres form ikke give anledning til nogen  

 refusion af udgifter fra den stat, der har fremsat begæringen, til den stat,  

 til hvilken begæringen er rettet.
Det samme gælder med hensyn til  

 retsanmodninger med undtagelse af de godtgørelser, der skal betales  

 sagkyndige.
 V.
 Gratis udlevering af udskrifter af civilstandsregistre.
 Artikel 25.
Ubemidlede undersåtter af en af de kontraherende stater kan på samme  

 betingelser som landets egne undersåtter få udstedt gratis udskrift af  

 civilstandsregistre.
De til deres ægteskab nødvendige papirer legaliseres  

 uden omkostninger af diplomatiske og konsulære repræsentanter for de  

 kontraherende stater.
 VI.
 Arrest på person.
 Artikel 26.
Personlig arrest må i civile eller kommercielle anliggender hverken som  

 eksekutionsmiddel eller som blot sikkerhedsmiddel anvendes overfor fremmede,  

 der er undersåtter af en af de kontraherende stater, i tilfælde, hvor sådan  

 arrest ikke ville være anvendelig overfor landets egne undersåtter.
En  

 omstændighed, som kan påberåbes af en i landet bosat undersåt for at opnå  

 ophævelse af arrest på person, skal medføre samme virkning for en undersåt af  

 en kontraherende stat, selv om den pågældende omstændighed er indtruffet i  

 udlandet.
 VII.
 Slutningsbestemmelser.
 Artikel 27.
 Nærværende konvention er åben for undertegnelse af de stater, som har  

 været repræsenteret ved den syvende konference om international privatret.
 Den skal ratificeres, og ratifikationsdokumenterne deponeres i det  

 nederlandske udenrigsministerium.
 Der skal optages en protokol over hver deponering af  

 ratifikationsdokumenter, hvoraf en bekræftet genpart skal tilstilles hver af  

 de undertegnede stater ad diplomatisk vej.
 Artikel 28.
 Nærværende konvention træder i kraft den 60. dag fra deponering af det  

 fjerde ratifikationsdokument, overensstemmende med artikel 27, stk. 2.
 For hver stat, der ratificerer senere, træder konventionen i kraft den 60.  

 dag efter deponering af den ratifikationsdokument.
 Artikel 29.
 Nærværende konvention træder i forholdet mellem de stater, der har  

 ratificeret den, i stedet for den i Haag den 17. juli 1905 undertegnede  

 konvention om civilprocessen.
 Artikel 30.
 Nærværende konvention kommer uden videre til anvendelse på det  

 territorium, der hører til moderlandet i de kontraherende stater.
Hvis en kontraherende stat ønsker dens ikrafttræden for alle sine andre  

 territorier eller for sådanne andre territorier, hvis internationale  

 anliggender den varetager, meddeler den sin hensigt i så henseende ved et  

 aktstykke, som deponeres i det nederlandske udenrigsministerium.
Dette sender  

 ad diplomatisk vej en bekræftet genpart heraf til alle de kontraherende  

 stater.
 Seks måneder efter denne meddelelse træder konventionen i kraft i  

 forholdet mellem de stater, som ikke gør indsigelse, og det eller de af de  

 nævnte territorier, som meddelelsen omfatter.
 Artikel 31.
Det tillades enhver stat, der ikke har været repræsenteret ved den syvende  

 konference om international privatret, at tilslutte sig nærværende  

 konvention, medmindre en eller flere stater, der har ratificert den, sætter  

 sig imod det inden 6 måneder efter, at den nederlandske regering har givet  

 meddelelse om denne tilslutning.
Tilslutningen sker på den i artikel 27, stk.  

 2, omtalte måde.
 Det er vedtaget, at tilslutninger først kan finde sted, efter at  

 nærværende konvention er trådt i kraft i henhold til artikel 28, stk. 1.
 Artikel 32.
 Hver kontraherende stat kan ved undertegnelse eller ratificering af  

 nærværende konvention eller tilslutning hertil forbeholde sig at begrænse  

 anvendelsen af artikel 17 til undersåtter af de kontraherende stater, der har  

 deres faste bopæl på dens område.
 En stat, der har gjort brug af den i foregående stykke omtalte beføjelse,  

 vil af de andre kontraherende stater kun kunne kræve anvendelse af artikel 17  

 for sine statsborgere, hvis de har fast bopæl på den kontraherende stats  

 territorium, ved hvis domstole de er sagsøgere eller intervenienter.
 Artikel 33.
 Nærværende konvention gælder i 5 år fra den i nærværende konventions  

 artikel 28. stk. 1, nævnte dato.
 Denne frist begynder at løbe fra denne dato selv for de stater, der har  

 ratificeret den eller tilsluttet sig den senere.
 Konventionen fornyes stiltiende 5 år ad gangen, hvis den ikke opsiges.  

 Opsigelsen skal mindst 6 måneder før fristens udløb meddeles til det  

 nederlandske udenrigsministerium, der giver alle de andre kontraherende  

 stater meddelelse herom.
 Opsigelsen kan begrænses til de territorier eller visse af de territorier,  

 der er angivet i en meddelelse, som er sket i overensstemmelse med artikel  

 30, stk. 2.
 Opsigelsen har kun virkning for den stat, der har meddelt den.  

 Konventionen forbliver i kraft for de andre kontraherende stater.
 Til bekræftelse heraf har undertegnede, der er behørigt befuldmægtiget af  

 deres respektive regeringer, undertegnet nærværende konvention.
 Udfærdiget i Haag den 1. marts 1954 i et enkelt eksemplar, som skal  

 deponeres i den nederlandske regerings arkiver, og hvoraf bekræftet genpart  

 ad diplomatisk vej skal tilstilles hver af de stater, som har været  

 repræsenteret på den syvende internationale privatretskonference i Haag.
Danmarks ratifikationsinstrument blev den 19. september 1958 deponeret i  

 det nederlandske udenrigsministerium i Haag, og konventionen er herefter i  

 medfør af bestemmelsen i artikel 28, stk. 2, trådt i kraft for Danmarks  

 vedkommende den 18. november 1958. Som det fremgår af artikel 29, træder  

 konventionen i forholdet mellem de stater, der har ratificeret den, i stedet  

 for den i Haag den 17. juli 1905 undertegnede konvention om civilprocessen,  

 jfr. bekendtgørelse nr. 119 af 19. maj 1909. Konventionen af 1954 er foruden  

 af Danmark blevet ratificeret af Belgien, Finland, Frankrig, Holland,  

 Italien, Luxembourg, Norge, Schweiz, Sverige, Forbundsrepublikken Tyskland og  

 Østrig.
Konventionen er desuden underskrevet af Portugal og Spanien.
I forbindelse med ratifikationen har Danmark meddelt den internationale  

 Haagerkonferences bureau i Haag samt regeringerne i de lande, der på  

 tidspunktet for Danmarks ratifikation havde underskrevet konventionen, at den  

 danske regering ønsker at benytte sig af den i konventionens artikler 6 og 15  

 hjemlede ret til at modsætte sig, at den i henholdsvis artikel 6, stk. 1, nr.  

 3, og i artikel 15 omtalte direkte forkyndelse og besørgelse af  

 retsanmodninger ved fremmede diplomatiske eller konsulære repræsentanter  

 anvendes i Danmark.
Det blev samtidig meddelt den svenske regering, at dette  

 ikke vil få indflydelse på den ved deklaration af 12. marts 1912 mellem  

 Danmark og Sverige trufne overenskomst angående ret for diplomatiske og  

 konsulære tjenestemænd til at foretage forkyndelser.
 Udenrigsministeriet, den 7. juni 1960.
J.
O.
Krag.
