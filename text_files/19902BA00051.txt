Nr BSF 51 Forslag til folketingsbeslutning om beskæftigelse, uddannelse og  

 fordelingspolitiske tiltag Fremsat af Lilli Gyldenkilde (SF) Tommy Dinesen (SF) Hanne Thanning  

 Jacobsen (SF) Jes Lunde (SF) Ebba Strange (SF) den 8. februar 1991 Folketinget opfordrer regeringen til at udarbejde planer for en aktiv arbejdsmarkedspolitik indeholdende bl.a. en beskæftigelses-, uddannelses- og bedre fordelingspolitik, der indeholder følgende elementer:
 1. Beskæftigelse:
Der igangsættes boligbyggeri, byfornyelse, reparation og vedligeholdelse.  

 Den almennyttige kvote hæves med 3.000 boliger og ungdomsboligkvoten med  

 2.000 om året.
Der afsættes midler til byfornyelse og energibesparende tiltag  

 i eksisterende ældre boliger.
 Det sikres, at kommuner, der gør en ekstra indsats for at ansætte flere  

 hjemmehjælpere, får dette finansieret gennem et ekstraordinært statsligt  

 bidrag udregnet i forhold til antal pensionister i kommunen.
 Det tillades kommuner at optage lån til oprettelse af daginstitutioner.
Maksimumsgrænsen for ATP's og LD's muligheder for at investere aktivt  

 hæves til 40 pct.
ATP's og LD's investeringspolitik nyvurderes med henblik på  

 forbedrede muligheder for at yde støtte til iværksættere og grønne  

 investeringer.
 2. Uddannelses- og jobgaranti:
Der skal indføres en garantiordning, der sikrer unge under 25 år en  

 uddannelsesplads eller et job.
Garantiordningen igangsættes efter 3 måneders  

 ledighed de første 2 år.
Derefter nedsættes perioden gradvis, indtil tilbudet  

 gives straks efter anmeldelse af arbejdsløshed.
Kommunerne skal have ret til  

 at lave jobskabelsesprojekter selv og i samarbejde med lokale iværksættere.
Der skal være muligheder for, i samarbejde med daghøjskoler, tekniske  

 skoler, VUC-centre og AMU-centre at skabe kombinationsforløb bestående af  

 uddannelse og arbejdstilbud.
Disse muligheder skal være til stede både for  

 unge på dagpenge og unge på bistandshjælp.
Virksomhed i lokalradio,  

 teatergrupper, bladvirksomhed og lignende kan indgå i denne ordning og skal  

 betragtes som opfyldelse af rådighedsforpligtelsen.
 3. Jobtilskudsforsøg:
 På forsøgsbasis iværksættes en nyordning, hvorefter arbejdsløse og  

 bistandsmodtagere under 30 år, der ansættes i jobtilskudsordninger i private  

 virksomheder, får fuld løndækning i 5 måneder under forudsætning af, at de er  

 garanteret ansættelse i mindst 1 år efter tilskudsperiodens udløb.
 4. Licitationsregel:
 I alle offentlige licitationsudbud af en vis størrelse, hvor der skabes  

 produktion i f.eks. 1 år, indføjes der en bestemmelse om, at der skal  

 ansættes en langtidsledig.
 5. Udannelsestilbud til korttidsuddannede og arbejdsløse:
Ventelisterne til uddannelse på AMU-centrene skal afskaffes.
Der skal  

 afsættes flere midler til voksenerhvervsuddannelser, så mennesker uden en  

 erhvervsuddannelse får muligheder for at få en sådan.
Alle arbejdsløse over 25 år skal have et arbejds- og/eller  

 uddannelsestilbud efter 6 måneders arbejdsløshed.
En sådan ordning må  

 opbygges over nogle år.
Ordningen skal også gælde for bistandsmodtagere.
Der afsættes flere midler og tid til efteruddannelsesindsats.
Indsatsen  

 skal omfatte ca. 4 pct. af arbejdstiden i 1995, hvilket vil være en  

 fordobling i forhold til i dag.
Til finansiering heraf skal arbejdsgivernes AUD-bidrag forhøjes.
Der skal  

 afsættes flere midler til uddannelse af faglærte på tekniske skoler og  

 handelsskoler.
Der skal skabes flere uddannelsespladser til mellemteknikere.
 Der bør indføres en ordning med betalt frihed til uddannelse (BFU) og den  

 skal kombineres med orlovsret for den enkelte til at benytte BFU.
 6. Fordelingsforslag:
Inden for alle brancher, der har arbejdsløshed, skal overarbejde  

 afspadseres.
For at undgå flaskehalsproblemer behøver overarbejde dog ikke  

 afspadseres, såfremt der i en branche er under 3 pct. arbejdsløshed.
 Allerede indgåede aftaler om fuld afspadsering af overarbejde berøres dog  

 ikke af forslaget, medmindre de er dårligere end forslagets.
 7. Finansiering:
Forslagene finansieres ved en forhøjelse af arbejdsgivernes andel af AUD,.
ved forureningsafgifter, ved lukning af skattefiduser og ved at alle, der ikke er medlem af en a-kasse, betaler et  

 »solidaritetsbidrag«.
Bemærkninger til forslaget Forslagsstillerne er af den opfattelse, at der må foretages en  

 kraftanstrengelse for igen at få beskæftigelsespolitikken sat på den  

 politiske dagsorden i Danmark.
SF har derfor fremsat en række forslag om en  

 aktiv erhvervspolitik og om beskæftigelses-, uddannelses- og  

 fordelingspolitik og bl.a. følgende beslutningsforslag:
B 25 om etårige uddannelsesforløb for arbejdsløse kvinder, B 39 om frivillig orlov fra arbejdsmarkedet og B 42 om en aktiv og dymamisk erhvervspolitik, som bl.a. omhandler lempelse  

 af kommunalfuldmagten.
Arbejdsløsheden er ikke i de seneste år taget lige så alvorligt som  

 betalingsbalanceproblemet.
Det er en urimelighed over for de mange mennesker,  

 der lever på overførselsindkomster, alene fordi der ikke er arbejdspladser  

 til dem.
De mange mia., der bruges på dagpenge og bistandshjælp, skal bruges  

 til en aktiv arbejdsmarkedspolitik.
Dette synspunkt står forslagsstillerne  

 ikke alene med.
Det deles af mange partier i Folketinget.
Forslagsstillerne er af den opfattelse, at der derimod er mangel på  

 forslag til igangsætning af nye forslag, der peger i den rigtige retning.
Det  

 er ikke beskæringer af dagpengene, der klarer problemerne.
Derimod vil der  

 blive tale om reducering af udbetaling af dagpenge på længere sigt, såfremt  

 der tages fat ud fra de forslag, der her er skitserede.
Den eksisterende jobtilskudsordning har været en god ide for mange.
Men  

 der trænges samtidig til lidt nytænkning på området.
Der foreslås derfor en  

 forsøgsordning, hvorefter unge langtidsledige eller bistandsmodtagere under  

 30 år kan komme i job med fuldt løntilskud i 5 måneder, hvis vel at mærke  

 virksomheden, hvor de ansættes, kan sikre dem arbejde i mindst 1 år.
Sådanne  

 ordninger fungerer i andre lande, bl.a. i Frankrig.
Det foreslås også, at der ved større offentlige licitationsudbud tænkes på  

 de arbejdsløse.
Derfor bør der i licitationen indgå et krav om ansættelse af  

 en langtidsledig.
Det er en begyndelse på at få virksomheden til at forstå,  

 at også de har et ansvar for ledigheden.
Der arbejdes med en sådan ordning i  

 andre EF-lande, f.eks.
Frankrig.
Uddannelse er et kodeord i disse år og et rigtigt kodeord.
Der vil ikke gå  

 mange år, før vi står i den situation, at der bliver flaskehalse på  

 arbejdsmarkedet, såfremt der ikke sættes en ekstraordinær indsats i gang nu.  

 Det er hovedsagelig i forhold til de korttidsudannede og de ufaglærte, at en  

 indsats for uddannelse er fornøden.
Det er også disse grupper, der bærer den  

 største del af arbejdsløsheden i dag, så de har altså tid til uddannelse,  

 hvis de bare også fik råd hertil, og hvis uddannelsespladserne var til stede.
Inden for byggefagene er der også arbejdsløshed.
Det behøver ikke at være  

 sådan, såfremt der igen bliver sat gang i almennyttigt boligbyggeri og  

 byfornyelsen.
En del sociale spændinger kunne undgås, såfremt der var boliger nok til  

 alle.
I øvrigt er der stadig ca. 400.000 lejligheder i Danmark uden bad og  

 toilet, hvilket jo råber på en indsats.
En bedre fordeling af arbejdet ville være en fornuftsbetonet opgave at gå  

 ind i.
Der er noget grotesk i, at mange må være uden arbejde og må gå  

 arbejdsløse på dagpenge, mens andre gerne vil have et sabbatår, en uddannelse  

 og have fritid for det overarbejde, de har været nødt til at tage.
Både  

 uddannelsesforslag om orlovsret og efteruddannelsesforslag giver muligheder  

 for arbejdsløse for at blive ansat, mens andre er på uddannelse.
Ligeledes  

 giver SF's forslag om sabbatår arbejdsløse muligheder for ansættelse i de  

 korte eller længerevarende perioder, hvor ansatte er på uddannelse eller  

 sabbat.
Overarbejde har fået et omfattende opsving i de seneste år, også inden for  

 det offentlige i takt med, at der ikke må nyansættes.
Der er ingen rimelighed  

 i, at dette overarbejde ikke kræves fuldt afspadseret.
Forslagsstillerne er stadig af den opfattelse, at der skal arbejdes for en  

 nedsættelse af arbejdstiden.
Dette er et overenskomstanliggende og skal  

 forhandles mellem parterne på arbejdsmarkedet.
Forslagsstillerne mener, at finansiering af forslagene kan foregå ved  

 lukning af skattefiduser, som SF har foreslået som finanslovsændringer ved  

 indførelse af forureningsafgifter, som ingen kan være i tvivl om må  

 gennemføres af miljømæssige hensyn, ved at arbejdsgiverne betaler mere til  

 AUD - ingen er jo i dag i tvivl om, at for fremtiden må større dele af  

 arbejdsmarkedspolitiske tiltag betales af arbejdsgiverafgifter - og ved  

 indførelse af et »solidaritetsbidrag«, som alle, der ikke er i  

 a-kasse, skal betale.
Der ligger mange uddannelsespladser i dette forslag, og  

 de, der ikke er i a-kasse, har ikke i de forløbne år betalt til uddannelse af  

 arbejdsløse.
Det synes forslagsstillerne at de skal.
