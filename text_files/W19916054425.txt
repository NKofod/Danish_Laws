 Antaget, at der til et advarselsregister, for hvilket der ville blive  

 fastsat et vilkår i overensstemmelse med lovens § 12, stk. 3, ikke lovligt  

 kan ske elektronisk indberetning, idet der ved indberetningen tillige skal  

 fremsendes dokumentation.
 Registertilsynet modtog i beretningsåret en henvendelse fra en  

 brancheorganisation, som ønskede at etablere et advarselsregister over de af  

 medlemsvirksomhedernes kunder, for hvem der var konstateret  

 betalingsproblemer.
Foreningen agtede at lade en ekstern dataleverandør fungere som  

 dataadministrator, således at denne administrator skulle indsamle  

 oplysningerne og sende det samlede advarselsregister ud til de deltagende  

 medlemsvirksomheder via transmission eller tape.
Indberetning af debitorer  

 til registeret påtænktes foretaget elektronisk fra de tilsluttede medlemmer.
 Registertilsynet meddelte brancheorganisationen, at tilsynet på det  

 foreliggende grundlag i henhold til lov om private registre § 3, stk. 6 og 7,  

 agtede at meddele brancheorganisationen tilladelse til at oprette et  

 advarselsregister over debitorer hos medlemsvirksomhederne, som var blevet  

 kreditstoppet, på nærmere angivne vilkår.
 Registertilsynet agtede bl.a. at fastsætte et vilkår 2 med følgende  

 ordlyd:
»Der må kun ske registrering og videregivelse af indberettede  

 oplysninger om virksomheder og/eller enkeltpersoner på en liste, såfremt  

 oplysningerne vedrører skyldforhold til samme kreditor på mere end 1.000 kr.,  

 og kreditor enten har erhvervet den registreredes skriftlige erkendelse af en  

 forfalden gæld, eller har foretaget retslige skridt mod den pågældende.« Registertilsynet bemærkede for så vidt angår dette vilkår, at den ved lov  

 nr. 383 af 10. juni 1987 gennemførte ændring af lov om private registre, som  

 trådte i kraft den 1. april 1988, bl.a. indebærer en begrænsning af  

 kreditoplysningsbureauernes adgang til at videregive summariske oplysninger,  

 jf. lovens § 12, stk. 3. Videregivelse af summariske oplysninger kan herefter  

 kun ske, hvis oplysningerne hidrører fra Statstidende, eller hvis  

 oplysningerne vedrører skyldforhold til samme kreditor på mere end 1.000 kr.,  

 og kreditor har erhvervet den registreredes skriftlige erkendelse af en  

 forfalden gæld, eller hvis der foretages retslige skridt mod den pågældende.
 Det fremgår i øvrigt af lovens forarbejder, at det efter  

  Justitsministeriets opfattelse vil være naturligt, at de vilkår, som  

 Registertilsynet har fastsat i forbindelse med en meddelt tilladelse til  

 advarselsregistre efter en eventuel vedtagelse af lovændringen tages op til  

 fornyet vurdering og bringes i overensstemmelse med de ændringer, der er  

 foretaget bl.a. med hensyn til registerindsigt og registrering og  

 videregivelse af oplysninger.
Registertilsynet bemærkede endvidere, at det fremgår af bemærkningerne til  

 lovens § 12, stk. 3, at bureauerne skal sikre sig det nødvendige bevis for,  

 at der foreligger en skylderkendelse, eller at der er foretaget retslige  

 skridt.
Bevis i form af en fotokopi af skylderklæringer, eller en stævning,  

 hvoraf fremgår, at den er indleveret til retten, vil normalt være  

 tilstrækkeligt.
Det fremgår endvidere af bemærkningerne, at debitors  

 skriftlige erkendelse af en forfalden gæld i reglen vil kunne foreligge i  

 form af et frivilligt forlig, men også en helt formløs, men klart ubetinget  

 skriftlig erkendelse vil være tilstrækkelig.
Registertilsynet har endvidere  

 antaget, at en erklæring fra en advokat vil kunne anvendes som dokumentation  

 under forudsætning af, at erklæringen indeholder en nærmere specifikation af,  

 hvilke fordringer der er tale om eller, hvilke nærmere retslige skridt der er  

 foretaget.
 Da der således i forbindelse med indberetning til registeret skal  

 fremsendes dokumentation for, at der foreligger en skylderkendelse, eller at  

 der er foretaget retslige skridt i sagen, fandt Registertilsynet på det  

 foreliggende grundlag, at medlemmernes indberetning til registeret ikke  

 lovligt kunne ske elektronisk.
 (* 1) Registertilsynets Årsberetning 1991 side 109.
