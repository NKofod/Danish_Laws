 Ved lov nr. 284 af 9. juni 1971 og lov nr. 280 af samme dato, der er  

 optrykt som henholdsvis bilag I og bilag II til nærværende cirkulære, er der  

 gennemført ændringer i lov om særlig indkomstskat m.v., således som denne  

 senest er optrykt ved lovbekendtgørelse nr. 437 af 14. august 1969.
I nærværende cirkulære vil der blive redegjort for de ved ovennævnte love  

 foretagne ændringer i lov om særlig indkomstskat m.v., dog bortset fra de  

 rent redaktionelle ændringer samt de ændrede regler for særlig  

 indkomstbeskatning af fortjeneste ved afståelse af fast ejendom.
Reglerne om  

 fast ejendom vil blive omtalt i et særligt cirkulære, der senere vil blive  

 udsendt.
Endvidere vil der blive udsendt en ny lovbekendtgørelse af lov om  

 særlig indkomstskat m.v. gældende for indkomståret 1972 og senere indkomstår.
 I. ÆNDRINGER MED VIRKNING FOR INDKOMSTÅRET 1971 OG SENERE INDKOMSTÅR.
Ved den i bilag I nævnte ændringslov er der gennemført en forhøjelse af  

 det i lov om særlig indkomstskat m.v. § 9, stk. 1, omtalte almindelige  

 beregningsfradrag fra 1.000 kr. til 3.000 kr.
Dette fradrag finder også  

 anvendelse for aktier m.v., hvorfor den særlige bestemmelse i § 7, stk. 6, om  

 et særligt beregningsfradrag på 2.000 kr. i indkomstårets samlede fortjeneste  

 på aktier m.v. er ophævet.
 II. ÆNDRINGER MED VIRKNING FRA 11. MAJ 1971 ELLER SENERE.
Ved den i bilag I nævnte ændringslov er der i § 3 i lov om særlig  

 indkomstskat m.v. indføjet en bestemmelse om, at fortjeneste eller tab ved  

 afhændelse m.v. af skibe eller skibsanparter, jfr. lovens § 2, stk. 1, nr. 1,  

 ikke skal medregnes ved opgørelsen af den særlige indkomst, såfremt skibet  

 eller anparten er anskaffet på et tidspunkt, der ligger mindre end 5 år forud  

 for afhændelsen.
Fortjenesten eller tabet skal i henhold til en samtidig  

 gennemført ændring af afskrivningsloven, jfr. § 15 A, i stedet medregnes ved  

 opgørelsen af den skattepligtige almindelige indkomst.
De omtalte  

 bestemmelser finder begge anvendelse på fortjenester, der erhverves, og tab,  

 der konstateres den 11. maj 1971 eller senere.
 III. ÆNDRINGER MED VIRKNING FOR INDKOMSTÅRET 1972 OG SENERE INDKOMSTÅR.
 Ved den i bilag I nævnte ændringslov er den i lov om særlig indkomstskat  

 m.v. § 9, stk. 1, fastsatte beskatningsprocent forhøjet fra 30 til 40.  

 Samtidig er den i lovens § 16, stk. 1, omtalte afgift på 30 pct., som  

 arbejdsgiveren skal erlægge af udbytteandele, der i form af aktier eller  

 obligationer udredes af arbejdsgiveren til medarbejdere, forhøjet til 40 pct.
Endvidere er der ved den som bilag II optrykte ændringslov gennemført en  

 ændret affattelse af § 2, stk. 1, nr. 11, i lov om særlig indkomstskat m.v.  

 samt indføjet en ny bestemmelse, § 3 A, i loven.
Begge ændringer, der træder  

 i kraft den 1. januar 1972, er en følge af bestemmelserne i lov nr. 310 af 9.  

 juni 1971 om beskatningen af pensionsordninger m.v.
 Den ændrede affattelse af § 2, stk. 1, nr. 11, er en følge af, at  

 bestemmelsen i § 24 i lov om beskatningen af pensionsordninger m.v. medfører,  

 at beløb, der ved en pensionsordnings opløsning eller bortfald tilfalder  

 arbejdsgiveren, i visse tilfælde skal medregnes til dennes skattepligtige  

 almindelige indkomst.
Efter § 45, stk. 2, i lov om beskatningen af pensionsordninger m.v. skal  

 der ved opgørelsen af almindelig eller særlig indkomst bortses fra  

 fortjeneste eller tab ved indfrielse eller salg af værdipapirer, udlodning af  

 likvidationsprovenu eller lignende, når værdipapirerne er led i en opsparing  

 i pensionsøjemed.
Den i lov om særlig indkomstskat som § 3 A indføjede  

 bestemmelse har - tilligemed den samtidig som § 16 E i ligningsloven indsatte  

 bestemmelse - til formål at tilpasse reglerne om beskatning ved afståelse af  

 aktier m.v. med ovennævnte bestemmelse i lov om beskatningen af  

 pensionsordninger m.v.
Efter § 3 A skal indskud af arbejdstagerens aktier,  

 andelsbeviser og lignende værdipapirer samt tegningsret til sådanne  

 værdipapirer i en opsparing i pensionsøjemed, der er omfattet af lov om  

 beskatningen af pensionsordninger m.v., sidestilles med afståelse.
Som  

 afståelsessum anses værdien på det tidspunkt, hvor indskuddet foretages.
Omvendt skal udlodning af værdipapirer m.v. fra de omtalte opsparinger i  

 pensionsøjemed sidestilles med anskaffelse.
Som anskaffelsessum anses værdien  

 på udlodningstidspunktet, det vil sige den værdi, hvoraf afgift i henhold til  

 lov om beskatningen af pensionsordninger m.v. skal svares.
 SKATTEDEPARTEMENTET, DEN 23 .JULI 1971.
Hans P.
Gøtrik.
/E.
Møller.
Bilag I.
Lov nr. 284 af 9. juni 1971 om ændring af lov om særlig  

 indkomstskat m.v. (Ændring af beskatningsprocenter m.v.) (Udelades her).
Bilag II.
Lov nr. 280 af 9. juni 1971 om ændring af lov om særlig  

 indkomstskat m.v.
 (Udelades her).
