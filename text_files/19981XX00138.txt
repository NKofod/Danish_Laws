Skriftlig fremsættelse (2. december  

 1998) Undervisningsministeren Herved tillader jeg mig for Folketinget at  

 fremsætte:
 Forslag til lov om ændring af lov om  

 universiteter m.fl. (universitetsloven). (Bemyndigelse til at fastsætte  

 regler for udvælgelse af kvalificerede ansøgere til  

 universiteterne).
(Lovforslag nr.
L 116).
Formålet med lovforslaget er først og  

 fremmest at sikre, at optagelseskriterierne til de videregående  

 uddannelser ikke hindrer kvalificerede unge uddannelsessøgende i at  

 komme i gang med deres studium, når de selv ønsker det.
Dette  

 skal sikres ved gradvist at flytte en del af optaget fra kvote II til kvote  

 I, hvilket vil betyde, at flere unge får mulighed for direkte at  

 påbegynde deres uddannelse uden at skulle kvalificere sig yderligere.
For at muliggøre dette åbnes der med  

 lovforslaget mulighed for, at undervisningsministeren - i lighed med de  

 øvrige videregående uddannelser - kan fastsætte centrale  

 regler for optagelsen til universiteterne.
Bemyndigelsen tænkes kun  

 benyttet i begrænset omfang, nemlig til at fastsætte de  

 overordnede kvotestørrelser.
Når pladserne i kvote I øges, forventes det,  

 at kravene til den adgangsgivende eksamen vil falde.
Det vil herefter  

 være lettere for flere unge at komme direkte ind på den  

 ønskede uddannelse.
Kvote II vil blive bevaret, men gøres  

 gradvis mindre.
Reduktionen tænkes at ske over en 3-årig periode  

 ned til ca. 20-25 pct. af optaget af det samlede optag.  

 Skønsmæssigt svarer det til en konvertering af ca. 6.000-7.000  

 pladser fra kvote II til I.
Den endelige fastlæggelse af  

 kvotestørrelserne på de enkelte uddannelser vil ske i dialog med  

 uddannelsesinstitutionerne, således at der tages hensyn til de enkelte  

 uddannelsers faglige behov og profil.
 Det er ikke hensigten at ændre ved institutionernes  

 kompetence til selv at fastsætte udvælgelseskriterierne i kvote  

 II, og det vil fortsat være muligt forud for valget af  

 videregående uddannelse, at de unge kan udvide deres personlige  

 erfaringsgrundlag f.eks. ved erhvervsarbejde, rejser, højskoleophold  

 el. lign.
 Det skønnes, at der i 1999 vil være et  

 meroptag på ca. 3000 studerende, hvilket skønnes at  

 beløbe sig til ca. 135 mio. kr. inkl. udgifter til SU i 1999 stigende  

 til ca. 880 mio. kr. i år 2003. Heraf forventes et meroptag på  

 ca. 1200  studerende på universiteterne, hvilket skønnes at  

 medføre merudgifter i størrelsesordenen 30 mio. kr. inkl.  

 udgifter til SU stigende til 420 mio. i år 2003.
 Lovforslagets ikrafttrædelsesdato er 1. marts  

 1999.
 Der er ingen miljømæssige, økonomiske  

 eller administrative konsekvenser for erhvervslivet eller borgerne.  

 Lovforslaget indeholde ingen EU-retlige aspekter.
 Idet jeg i øvrigt henviser til lovforslaget med  

 tilhørende bemærkninger, tillader jeg mig at anbefale  

 lovforslaget til hurtig og velvillig behandling i det høje Ting.
