 Efter landsskatteretslovens § 3, stk. 1, er ligningsmyndighederne pligtige  

 at følge denne vejledende anvisning, som er godkendt af ligningsrådet.
 I en den 3. juni 1976 afsagt dom har vestre landsret statueret, at  

 afgrænsningen af for hvilke ejendomme, der skal ansættes stuehusværdi i  

 henhold til vurderingslovens § 33, stk. 4, beror på, om ejendommen eller dele  

 deraf faktisk anvendes til landbrug m.v.
 Under hensyn til at landsretten har underkendt den ved 15. almindelige  

 vurdering benyttede praksis, hvorefter man undlod at foretage  

 stuehusfordeling for visse ejendomme - fortrinsvis sådanne hvor  

 beboelsesmomentet spillede en større rolle end ejendommens landbrugsmæssige  

 anvendelse - og at ansættelserne ved 15. almindelige vurdering udgør  

 hovedgrundlaget for beregningen af lejeværdi af egen bolig, har  

 ligningsrådets vurderingsafdeling vedtaget at pålægge vurderingsrådene at  

 foretage en efterfølgende ansættelse af stuehusværdi for de ejendomme, for  

 hvilke ansættelsen er undladt efter den tidligere praksis.
 Ligningsrådets afdeling for indkomst og formue har herefter vedtaget, at  

 de således foretagne efterfølgende vurderinger skal tillægges virkning for  

 ejerens lejeværdiberegning fra og med indkomståret 1974. En skønsmæssig  

 fastsat lejeværdi vil herefter være at ændre i overensstemmelse med  

 ligningslovens procentregler, for så vidt betingelserne for deres anvendelse  

 i øvrigt er opfyldt.
 I tilfælde af at beregning efter procentreglerne fører til en højere  

 lejeværdi end den skønsmæssigt ansatte, skal der ikke foretages regulering.
 Skatterådene er bemyndiget til, når resultatet af den efterfølgende  

 vurdering foreligger, at ændre ejernes indkomstansættelser i overensstemmelse  

 med det anførte.
