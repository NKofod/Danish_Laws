Ændringsforslag stillet den 31. maj 2021 uden for betænkningen Ændringsforslag til 2. behandling af Forslag til lov om ændring af udlændingeloven (Indførelse af mulighed for overførsel af asylansøgere til asylsagsbehandling og eventuel efterfølgende beskyttelse i tredjelande) [af udlændinge- og integrationsministeren (Mattias Tesfaye)]:
Til § 1 Af Mads Fuglede (V):
 24) I den under nr. 2 foreslåede § 29 indsættes som stk. 3:
»Stk. 3. Det er en betingelse for overførsel af udlændinge efter stk. 1, at den overenskomst eller det hertil svarende arrangement med vedkommende tredjeland, hvorefter overførslerne skal ske, har været forelagt et af Folketinget nedsat udvalg, og at et flertal i udvalget ikke har udtalt sig imod, at overenskomsten eller det hertil svarende arrangementet kan danne grundlag for overførsel.« [Forelæggelse af overførslen for Folketinget] Bemærkninger Til nr. 24 Lovforslaget indeholder ikke en afgrænsning af, hvordan en kommende aftale med et tredjeland udformes.
Der gives derfor med lovforslaget meget store beføjelser til ministerens skøn i forhold til at fastlægge rammerne for etablering af et modtagecenter i et tredjeland.
Den vide beføjelse gør, at det med lovforslaget ikke er klart, hvad Folketinget reelt giver sit samtykke til.
 Ændringsforslaget indsætter et nyt stk. 3 i udlændingelovens § 29. Bestemmelsen ændrer ikke ved regeringens kompetence til at handle på rigets vegne eller grænserne for, hvornår Folketingets samtykke skal indhentes efter grundlovens § 19.
Bestemmelsen indebærer imidlertid, at der ikke kan påbegyndes overførsler til et tredjeland i medfør af den foreslåede § 29, før den indgåede overenskomst eller hertil svarende arrangement har været forelagt et af Folketinget nedsat udvalg, og et flertal i udvalget ikke har udtalt sig imod overførslen.
Med bestemmelsen sikres det således, at der ikke kan ske overførsel til et tredjeland, hvis Folketinget modsætter sig den konkrete ordning.
Hvis en overenskomst eller hertil svarende arrangement forelægges et af Folketinget nedsat udvalg og et flertal i udvalget ikke udtaler sig imod overførslen, kan overførslen påbegyndes inden for aftalens rammer.
Hvis nye overenskomster indgås med andre tredjelande, skal overførsel i henhold til disse ligeledes forelægges et af Folketinget nedsat udvalg.
 Forslagsstillerne forudsætter, at ministeren vil holde Det Udenrigspolitiske Nævn løbende orienteret om udviklingen i arbejdet med en kommende aftale, eksempelvis ved kvartalsvise orienteringer af Nævnet.
