 En missionær, der arbejdede i Zambia, blev anset for fuldt  

 skattepligtig her i landet til der var forløbet 4 år fra udrejsen, idet han i  

 Zambia kun betalte personal levy og ikke income tax .
 Hans løn for arbejde i Zambia skulle ifølge  

 dobbeltbeskatningsoverenskomsten beskattes i Zambia.
 A klagede over, at de stedlige skattemyndigheder i henhold til  

 kildeskattelovens § 1, nr. 2, havde anset ham for fuldt skattepligtig her til  

 landet indtil den 22. september 1983.
 Det var oplyst, at klageren den 22. september 1979 var udrejst til Zambia,  

 hvor han havde arbejdet som missionær for Den Apostolske Kirke, indtil han i  

 1986 var vendt tilbage til Danmark.
 Det var endvidere oplyst, at den fulde skattepligt ikke var anset for  

 ophørt, fordi betingelsen i kildeskattelovens § 1, nr. 2 - hvorefter det  

 påhviler klageren at godtgøre, at han har været undergivet indkomstbeskatning  

 til Zambia efter reglerne for derboende personer - ikke var anset for  

 opfyldt, idet klageren i Zambia kun havde betalt personal levy .
 Det var endelig oplyst, at Skattedepartementet havde udtalt, at beskatning  

 i Zambia efter de for derboende gældende regler var af en sådan karakter, at  

 sådan beskatning ville kunne bevirke ophør af skattepligt, jf.  

 kildeskattelovens § 1, nr. 2. Beskatning efter de for derboende gældende  

 regler finder sted i Zambia, når der betales såvel income tax som personal  

 levy .
Klageren anførte, at Apostolisk Missions missionærer principielt var  

 undergivet fuld skattepligt til Zambia efter reglerne for derboende personer,  

 men at enhver missionsorganisationsenhed havde mulighed for bevillingsmæssigt  

 at søge dens til enhver tid værende missionærer fritaget for at betale  

 statsskat til Zambia.
Tilladelsen kunne imidlertid til enhver tid trækkes  

 tilbage, og der skulle formentlig indsendes ansøgning, hver gang en ny  

 missionær ankom til landet, således at det alene var zambiansk  

 skattelovgivning, som bevirkede, at den pågældende var fritaget for at betale  

 zambiansk skat.
Det var herefter klagerens opfattelse, at den omhandlede betingelse i  

 kildeskattelovens § 1, nr. 2, for skattepligtsophør var opfyldt.
Han nedlagde  

 herefter principialt påstand om, at den fulde skattepligt her til landet  

 måtte anses for ophørt den 22. september 1979 i forbindelse med udrejsen til  

 Zambia.
 Subsidiært gjorde klageren gældende, at han i henhold til artikel IV, stk.  

 2 a, i overenskomst af 13. september 1973 mellem Danmark og Zambia til  

 undgåelse af dobbeltbeskatning måtte anses for hjemmehørende i Zambia med den  

 følge, at renteindtægter skulle beskattes efter  

 dobbeltbeskatningsoverenskomstens artikel XI, stk. 2. Efter denne bestemmelse  

 måtte den skat, der pålægges, ikke overstige 10% af bruttorentebeløbet.
 Efter det oplyste - herunder at kun udenlandske statsborgere kan opnå  

 fritagelse fra zambiansk income tax , samt at fritagelsen yderligere er  

 betinget af, at de pågældende udelukkende er bosat i Zambia for at arbejde  

 for en udenlandsk organisation m.v. - fandt Landsskatteretten ikke, at  

 klageren kunne anses for at have været undergivet indkomstbeskatning til  

 Zambia efter reglerne for derboende personer.
 Retten måtte herefter være enig med de stedlige skattemyndigheder i, at  

 klageren i henhold til kildeskattelovens § 1, nr. 2, måtte anses for fuldt  

 skattepligtig her til landet indtil den 22. september 1983, hvor der var  

 forløbet 4 år efter bopælsopgivelsen.
 Landsskatteretten fandt endvidere, at klageren efter artikel IV, stk. 2 a,  

 i dobbeltbeskatningsoverenskomsten med Zambia, måtte anses for at have  

 skattemæssigt hjemsted i Zambia, hvorefter renteindtægter kun kunne beskattes  

 her i landet efter artikel XI, stk. 2, i nævnte overenskomst.
 Da klagerens lønindkomst endvidere var erhvervet ved arbejde, udført i  

 Zambia, fandt retten endelig, at den udelukkende beskatningsret i henhold til  

 dobbeltbeskatningsoverenskomstens artikel XV tilkom Zambia.
 Den påklagede ansættelse blev herefter nedsat med den omhandlede  

 lønindtægt, 26.550 kr.
 LV 1986, A 1.2.1.
 (* 1) Afgørelsen er offentliggjort i Skat 1988, nr. 3, side 151.
