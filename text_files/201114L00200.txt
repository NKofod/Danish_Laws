Tilføjelse til betænkning afgivet af Skatteudvalget den 19. december 2011 Tilføjelse til betænkning over Forslag til lov om ændring af aktieavancebeskatningsloven, selskabsskatteloven og forskellige andre love (Nedsættelse af grænsen for finansielle aktiver i forbindelse med succession ved overdragelse af aktier og justering af rentefradragsbegrænsningsreglerne) [af skatteministeren (Thor Möger Pedersen)] 1. Ændringsforslag Der er stillet 31 ændringsforslag til lovforslaget.
Efter at 2. behandling af lovforslaget blev afbrudt, har skatteministeren stillet ændringsforslag nr. 11, 13, 15-17, 19, 21 og 23-26, herunder om deling af lovforslaget.
Endvidere har skatteministeren taget ændringsforslag nr. 3, 5 og 8-10 stillet i udvalgets betænkning tilbage.
Liberal Alliances medlem af udvalget har stillet ændringsforslag nr. 12, 14, 18, 20 og 22. Dansk Folkepartis medlemmer af udvalget har stillet ændringsforslag nr. 27-31. Ændringsforslagene svarer til de i udvalgets betænkning stillede ændringsforslag nr. 1, 2, 4, 6 og 7, der samtidig tages tilbage.
2. Udvalgsarbejdet Lovforslaget blev fremsat den 21. november 2011 og var til 1. behandling den 29. november 2011. Lovforslaget blev efter 1. behandling henvist til behandling i Skatteudvalget.
Udvalget afgav betænkning den 16. december 2011. Lovforslaget var til 2. behandling den 19. december 2011, hvorunder behandlingen blev afbrudt og lovforslaget henvist til fornyet behandling i Skatteudvalget.
Dispensation fra bestemmelserne i § 8 a, stk. 2, og § 13, stk. 1, i Folketingets forretningsorden Udvalget indstiller, at der dispenseres fra bestemmelsen i § 8 a, stk. 2, i Folketingets forretningsorden om, at der skal gå 2 dage fra omdeling af tilføjelse til betænkning, til lovforslaget 2. behandles i Tinget, og at der dispenseres fra bestemmelsen i § 13, stk. 1, således at 3. behandling finder sted tidligere end 2 dage efter 2. behandling.
Møder Udvalget har efter afgivelse af betænkning behandlet lovforslaget i 1 møde.
Spørgsmål Udvalget har efter afgivelse af betænkning stillet 7 spørgsmål til skatteministeren til skriftlig besvarelse, som denne har besvaret.
2. Indstillinger og politiske bemærkninger Et flertal i udvalget (S, RV, EL og SF) vil stemme for ændringsforslag nr. 11 om en deling af lovforslaget.
Flertallet indstiller de under A og B nævnte lovforslag til vedtagelse med de af skatteministeren stillede ændringsforslag.
Flertallet vil stemme imod de af LA til det under A nævnte lovforslag stillede ændringsforslag.
Et mindretal i udvalget (V og DF) vil stemme imod ændringsforslag nr. 11 om en deling af lovforslaget.
Mindretallet indstiller det udelte lovforslag til forkastelse ved 3. behandling.
Mindretallet vil stemme for de af Dansk Folkeparti under nr. 27-31 stillede ændringsforslag til det udelte lovforslag.
Såfremt ændringsforslag nr. 11 om en deling af lovforslaget vedtages, indstiller mindretallet det under A nævnte lovforslag til vedtagelse med de af Liberal Alliance stillede ændringsforslag.
Såfremt de af Liberal Alliance stillede ændringsforslag ikke vedtages, vil mindretallet stemme imod det under A nævnte lovforslag, men mindretallet vil stemme for de af skatteministeren til det under A nævnte lovforslag stillede ændringsforslag.
Mindretallet indstiller det under B nævnte lovforslag til forkastelse ved 3. behandling.
Mindretallet vil stemme for det under lovforslag B stillede ændringsforslag.
Et andet mindretal i udvalget (LA) vil stemme for ændringsforslag nr. 11 om en deling af lovforslaget.
Mindretallet indstiller det under A nævnte lovforslag til vedtagelse med de af Liberal Alliance stillede ændringsforslag.
Såfremt de af Liberal Alliance stillede ændringsforslag ikke vedtages, vil mindretallet stemme imod det under A nævnte lovforslag, men for de af skatteministeren stillede ændringsforslag.
Mindretallet indstiller det under B nævnte lovforslag til forkastelse ved 3. behandling.
Mindretallet vil stemme for det under lovforslag B stillede ændringsforslag.
 Venstres, Dansk Folkepartis og Liberal Alliances medlemmer af udvalget finder regeringens ageren i denne sag højst besynderlig.
Det er regeringen og Enhedslisten, der har bragt tusindvis af familieejede virksomheder i problemer i forhold til kommende generationsskifter.
Derfor er det også regeringen og Enhedslisten, der har ansvaret for dette lovforslag.
Venstre, Dansk Folkeparti og Liberal Alliance har gjort det klart, at de tre partier ville støtte et ændringsforslag, som ville sætte pengetankgrænsen til 50 pct. i stedet for regeringens forslag på 25 pct.
De tre partier finder imidlertid, at den nuværende grænse på 75 pct. som udgangspunkt er den rigtige.
Venstre, Dansk Folkeparti og Liberal Alliance kan derfor ved 3. behandling ikke støtte et lovforslag, der forringer familieejede virksomheders muligheder for at gennemføre et succesfuldt generationsskifte til gavn for vækst og beskæftigelse i Danmark.
Regeringen indfører en helt ny parlamentarisk skik med dette forslag.
Regeringen og Enhedslisten har sit flertal på plads.
Derfor vil Venstre, Dansk Folkeparti og Liberal Alliance ikke acceptere at skulle stemme for det samlede lovforslag for at få regeringen til at støtte et ændringsforslag, der mindsker forslagets skadelige effekter.
Dansk Folkeparti stillede ændringsforslaget om en pengetanksgrænse på 50 pct. før regeringen ville indrømme, at lovforslaget i sin oprindelige form ville få store negative konsekvenser for beskæftigelsen i Danmark.
 Regeringspartierne afviste på Skatteudvalgets møde den 16. december 2011 at støtte Dansk Folkepartis ændringsforslag.
Politik handler om at tage stilling til konkrete forslag.
Det har Venstre, Dansk Folkeparti og Liberal Alliance fra starten af gjort med dette forslag.
Regeringen ville den 16. december 2011 ikke støtte et forslag om 50 pct., men det vil regeringen godt nu.
 Venstre, Dansk Folkeparti og Liberal Alliance kan konstatere, at regeringen i denne sag har været mere optaget af, hvem der stemmer for ændringsforslaget, end indholdet i ændringsforslaget.
 Venstre, Dansk Folkeparti og Liberal Alliance må ligeledes konstatere, at regeringens provenumæssige vurderinger af lovforslaget har skiftet karakter gentagne gange i denne sag.
Det står klart, at der er et bredt flertal for at sætte pengetankgrænsen til 50 pct. gennem et ændringsforslag.
Venstre, Dansk Folkeparti og Liberal Alliance ser derfor ingen grund til at stemme for det samlede forslag, som regeringen og Enhedslisten må bære det fulde ansvar for.
Venstre og Dansk Folkeparti støtter Liberal Alliances ændringsforslag om at forhøje pengetankgrænsen til 76 pct., da det vil føre til en forbedring af mulighederne for generationsskifte.
Såfremt ændringsforslaget vedtages, støtter Venstre, Dansk Folkeparti og Liberal Alliance lovforslag nr.
L 30 A.
Vedtages Liberal Alliances ændringsforslag ikke, støtter Venstre, Dansk Folkeparti og Liberal Alliance Dansk Folkepartis ændringsforslag, som skatteministeren har stillet, om at sætte grænsen til 50 pct.
Såfremt dette ændringsforslag vedtages, stemmer Venstre, Dansk Folkeparti og Liberal Alliance imod lovforslaget.
Et tredje mindretal i udvalget (KF) vil stemme for ændringsforslag nr. 11 om en deling af lovforslaget.
Mindretallet indstiller det under A nævnte lovforslag til vedtagelse med de af Liberal Alliance stillede ændringsforslag.
Såfremt de af Liberal Alliance under lovforslag A stillede ændringsforslag ikke vedtages, vil mindretallet stemme for de under lovforslag A af skatteministeren stillede ændringsforslag.
Mindretallet indstiller det under B nævnte lovforslag til forkastelse ved 3. behandling.
Mindretallet vil stemme for det under lovforslag B stillede ændringsforslag.
Det Konservative Folkepartis medlem af udvalget udtaler, at Det Konservative Folkeparti har indgået en aftale med regeringen, der sikrer fremtiden for de familieejede virksomheder.
Baggrunden for denne aftale er, at regeringen og Enhedslisten allerede havde indgået en aftale i forbindelse med finanslovforliget om at sænke grænsen for beskatning ved generationsskifte til 25 pct.
Det ville betyde stor usikkerhed og føre til lavere vækst og færre job i Danmark, da det ville besværliggøre generationsskifte i familieejede virksomheder.
Med denne aftale sikrer vi bedre vilkår for generationsskifte i familieejede virksomheder.
Derfor har Det Konservative Folkeparti aftalt med regeringen at hæve grænsen fra 25 pct. til 50 pct.
Men i det øjeblik Det Konservative Folkeparti kan skaffe politisk flertal for det, vil Det Konservative Folkeparti bringe satsen tilbage på 75 pct., som Det Konservative Folkeparti mener er det helt rette niveau.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
4. Ændringsforslag med bemærkninger Ændringsforslag a Ændringsforslag om deling af lovforslaget Af skatteministeren, tiltrådt af et flertal (S, RV, EL, SF, LA og KF):
 11) Lovforslaget deles i to lovforslag med følgende titler og indhold:
 A. »Forslag til lov om ændring af aktieavancebeskatningsloven, dødsboskatteloven, pensionsbeskatningsloven, virksomhedsskatteloven og lov om indskud på etableringskonto og iværksætterkonto. (Nedsættelse af grænsen for finansielle aktiver i forbindelse med succession ved overdragelse af aktier)« omfattende § 1, §§ 3-6 og § 7, stk. 1, 2 og 5-8.
 B. »Forslag til lov om ændring af selskabsskatteloven. (Justering af rentefradragsbegrænsningsreglerne)« omfattende § 2 og § 7, stk. 1, 3 og 4.
[Forslag om deling af lovforslaget] b Ændringsforslag til det under A nævnte lovforslag Til § 1 Af et mindretal (LA), tiltrådt af et mindretal (KF):
12) I nr. 1 ændres »25 pct.« til: »76 pct.« [Ændring af grænse for finansielle aktiver fra 25 pct. til 76 pct.] Af skatteministeren, tiltrådt af et flertal (S, RV, EL og SF):
13) I nr. 1 ændres »25 pct.« til: »50 pct.« [Ændring af procentsatsen for pengetankgrænsen ved overdragelser af aktier i levende live] Til § 3 Af et mindretal (LA), tiltrådt af et mindretal (KF):
14) I nr. 1 ændres »25 pct.« til: »76 pct.« [Ændring af grænse for finansielle aktiver fra 25 pct. til 76 pct.] Af skatteministeren, tiltrådt af et flertal (S, RV, EL og SF):
15) I nr. 1 ændres »25 pct.« til: »50 pct.« [Ændring af procentsatsen for pengetankgrænsen ved udlodninger af aktier fra dødsboer] Til § 4 16) Før nr. 1 indsættes som nyt nummer:
 »01. I § 15 A, stk. 3, indsættes efter 1. pkt.:
»I relation til betingelserne for oprettelse af en pensionsordning omfattet af stk. 5 og 6 udgør procentsatserne for gennemsnitsberegningerne i aktieavancebeskatningslovens § 34, stk. 6, 75 pct., medmindre der i gennemsnitsberegningen alene indgår regnskabsår, der begynder den 1. januar 2012 eller senere.
Procentsatsen i aktieavancebeskatningslovens § 34, stk. 6, knyttet til overdragelsestidspunktet udgør i relation til betingelserne for oprettelse af en pensionsordning omfattet af stk. 5 og 6, 75 pct. for afståelser, der sker senest den 31. december 2012.«« [Ændring af procentsatsen for pengetankgrænsen i forhold til ophørspension og overgangsordning for hovedaktionærer i tilknytning hertil] 17) Nr. 1 affattes således:
 »1. § 15 A, stk. 4, 1. pkt., affattes således:
»En persons erhvervsmæssige virksomhed anses for i overvejende grad at have bestået i udlejning af fast ejendom eller besiddelse af kontanter, værdipapirer el.lign. som nævnt i stk. 3, 1. pkt., hvis mindst 50 pct. af indtægterne, jf. dog 7. pkt., hvorved forstås den regnskabsmæssige nettoomsætning tillagt summen af øvrige regnskabsførte indtægter, fra den erhvervsmæssige virksomhed opgjort som gennemsnittet af de seneste 3 regnskabsår stammer fra sådan aktivitet, eller hvis handelsværdien af virksomhedens udlejningsejendomme, kontanter, værdipapirer el.lign. enten på overdragelsestidspunktet eller opgjort som gennemsnittet af de seneste 3 regnskabsår udgør mindst 50 pct. af handelsværdien af virksomhedens samlede aktiver, jf. dog 7. og 8. pkt.«« [Redaktionel ændring som følge af ændringsforslag nr. 24] Af et mindretal (LA), tiltrådt af et mindretal (KF):
18) I nr. 1 ændres »25 pct.« til: »76 pct.« [Ændring af grænse for finansielle aktiver fra 25 pct. til 76 pct.] Af skatteministeren, tiltrådt af et flertal (S, RV, EL og SF):
 19) Efter nr. 1 indsættes som nyt nummer:
 »02. I § 15 A, stk. 4, indsættes som 7. og 8. pkt.:
»Procentsatserne for gennemsnitsberegningerne i 1. pkt. udgør 75 pct., medmindre der i gennemsnitsberegningen alene indgår regnskabsår, der begynder den 1. januar 2012 eller senere.
Procentsatsen knyttet til overdragelsestidspunktet udgør 75 pct. for afståelser, der sker senest den 31. december 2012.«« [Ændring af procentsatsen for pengetankgrænsen i forhold til ophørspension og overgangsordning for selvstændigt erhvervsdrivende i tilknytning hertil] Til § 5 Af et mindretal (LA), tiltrådt af et mindretal (KF):
20) I nr. 1 ændres »25 pct.« til: »76 pct.« [Ændring af grænse for finansielle aktiver fra 25 pct. til 76 pct.] Af skatteministeren, tiltrådt af et flertal (S, RV, EL og SF):
21) I nr. 1 ændres »25 pct.« til: »50 pct.« [Ændring af procentsatsen for pengetankgrænsen ved anvendelse af den særlige kapitalafkastberegning for aktier og anparter] Til § 6 Af et mindretal (LA), tiltrådt af et mindretal (KF):
22) I nr. 1 ændres »25 pct.« til: »76 pct.« [Ændring af grænse for finansielle aktiver fra 25 pct. til 76 pct.] Af skatteministeren, tiltrådt af et flertal (S, RV, EL og SF):
23) I nr. 1 ændres »25 pct.« til: »50 pct.« [Ændring af procentsatsen for pengetankgrænsen ved hævninger fra etableringskonto og iværksætterkonto efter anskaffelse af aktier og anparter] Til § 7 24) I stk. 2 indsættes som 2. pkt.:
»Til og med den 31. december 2014 kan selskabets virksomhed efter den skattepligtiges valg i stedet for at blive vurderet efter betingelserne i aktieavancebeskatningslovens § 34, stk. 6, 1. pkt., anses for i overvejende grad at bestå i udlejning af fast ejendom eller besiddelse af kontanter, værdipapirer el.lign. , hvis mindst 50 pct. af selskabets indtægter, hvorved forstås den regnskabsmæssige nettoomsætning tillagt summen af øvrige regnskabsførte indtægter, opgjort for det seneste regnskabsår stammer fra sådan aktivitet, eller hvis handelsværdien af selskabets udlejningsejendomme, kontanter, værdipapirer el.lign. enten på overdragelsestidspunktet eller opgjort ved udgangen af det seneste regnskabsår udgør mindst 50 pct. af handelsværdien af selskabets samlede aktiver.« [Overgangsordning for pengetankreglen ved overdragelser af aktier i levende live] 25) I stk. 5 indsættes som 2. pkt.:
»Til og med den 31. december 2014 kan selskabets virksomhed efter den skattepligtiges valg i stedet for at blive vurderet efter betingelserne i dødsboskattelovens § 29, stk. 3, 5. pkt., anses for i overvejende grad at bestå i udlejning af fast ejendom eller besiddelse af kontanter, værdipapirer el.lign. , hvis mindst 50 pct. af selskabets indtægter, hvorved forstås den regnskabsmæssige nettoomsætning tillagt summen af øvrige regnskabsførte indtægter, opgjort for det seneste regnskabsår stammer fra sådan aktivitet, eller hvis handelsværdien af selskabets udlejningsejendomme, kontanter, værdipapirer el.lign. enten på overdragelsestidspunktet eller opgjort ved udgangen af det seneste regnskabsår udgør mindst 50 pct. af handelsværdien af selskabets samlede aktiver.« [Overgangsordning for pengetankreglen ved udlodninger af aktier fra dødsboer] c Ændringsforslag til det under B nævnte lovforslag Til § 7 Af skatteministeren, tiltrådt af et flertal (S, RV, EL, SF, LA og KF):
 26) I stk. 4 indsættes som 2. og 3. pkt.:
»Selskaber kan dog vælge at anvende bestemmelsen fra og med det indkomstår, hvorefter selskabet efter § 14, stk. 17, i lov nr. 254 af 30. marts 2011 er omfattet af eller har valgt sig omfattet af selskabsskattelovens § 11 B, stk. 4, nr. 3, som ændret ved lov nr. 254 af 30. marts 2011. Indgår selskabet i en koncern, jf. selskabsskattelovens § 11 B, stk. 8, træffes valget efter 2. pkt. samlet for hele koncernen af administrationsselskabet.« [Adgang for selskaberne til at vælge et virkningstidspunkt tilbage i tid] d Ændringsforslag til det udelte lovforslag Til § 1 Af et mindretal (DF), tiltrådt af et mindretal (V):
27) I nr. 1 ændres »25 pct.« til: »50 pct.« [Ændring af grænsen for finansielle aktiver] Til § 3 28) I nr. 1 ændres »25 pct.« til: »50 pct.« [Ændring af grænsen for finansielle aktiver] Til § 4 29) I nr. 1 ændres »25 pct.« til: »50 pct.« [Ændring af grænsen for finansielle aktiver] Til § 5 30) I nr. 1 ændres »25 pct.« til: »50 pct.« [Ændring af grænsen for finansielle aktiver] Til § 6 31) I nr. 1 ændres »25 pct.« til: »50 pct.« [Ændring af grænsen for finansielle aktiver] Bemærkninger Til nr. 11 Det foreslås at dele lovforslaget i to forslag.
Det ene forslag (A) vedrører nedsættelse af grænsen for finansielle aktiver i forbindelse med succession ved overdragelse af aktier.
Det andet (B) vedrører justering af rentefradragsbegrænsningsreglerne.
Til nr. 12, 14, 18, 20 og 22 Ændringsforslagene indebærer, at den nuværende grænse for finansielle aktiver ved succession (pengetankreglen) hæves fra 75 pct. til 76 pct. i stedet for at blive nedsat til 50 pct. som foreslået af skatteministeren.
Til nr. 13 I lovforslaget som fremsat foreslås en sats for pengetankgrænsen på 25 pct. ved overdragelse af aktier i levende leve efter aktieavancebeskatningsloven.
Det foreslås, at satsen ændres til 50 pct.
Økonomiske konsekvenser for det offentlige Den foreslåede forhøjelse af satsen for pengetankgrænsen skønnes i forhold til lovforslaget som fremsat at medføre et provenutab før tilbageløb på 45 mio. kr. i 2012 og på 65 mio. kr. i 2013. Det varige provenutab udgør 30 mio. kr. årligt før tilbageløb.
Der er her skønsmæssigt lagt til grund, at mere end halvdelen af de selskaber, der berøres af lovforslaget, vil have finansielle aktiver i intervallet fra 25 pct. til 50 pct., og omvendt, at de forholdsmæssigt største latente skatter vil vedrøre selskaber med finansielle aktiver i intervallet fra 50 pct. til 75 pct.
Til nr. 15 I lovforslaget som fremsat foreslås en sats for pengetankgrænsen på 25 pct. ved udlodninger fra boer efter dødsboskatteloven.
Det foreslås, at satsen ændres til 50 pct.
Til nr. 16, 17 og 19 Det er en betingelse for at oprette en ophørspension efter pensionsbeskatningsloven, at man i en periode på mindst 10 år inden for de seneste 15 år forud for det indkomstår, hvori pensionsordningen oprettes, har drevet selvstændig erhvervsvirksomhed eller har været hovedaktionær i et selskab, der driver erhvervsmæssig virksomhed.
Den erhvervsmæssige virksomhed i den selvstændige erhvervsvirksomhed eller i hovedaktionærselskabet må ikke i overvejende grad have bestået i udlejning af fast ejendom eller besiddelse af kontanter, værdipapirer el.lign.
Om et givet år inden for de seneste 15 år indgår i perioden på 10 år som et år, hvor der ikke har været tale om sådan overvejende passiv kapitalanbringelse, afgøres på basis af et gennemsnit af de seneste 3 regnskabsårs omsætning såvel som af handelsværdien af virksomhedens eller hovedaktionærselskabets aktiver de seneste 3 regnskabsår.
Gennemsnittet må efter gældende ret ikke overstige 75 pct.
Yderligere stilles der krav om, at handelsværdien af virksomhedens eller hovedaktionærselskabets udlejningsejendomme, kontanter, værdipapirer el.lign. ikke på overdragelsestidspunktet udgør mindst 75 pct. af handelsværdien af virksomhedens eller hovedaktionærselskabets samlede aktiver.
Videncentret for Landbrug og Forsikring & Pension har anført, at sænkningen af procentsatsen er problematisk, fordi sænkningen reelt får virkning 15 år tilbage i tiden, jf. betingelserne for oprettelse af en ophørspension som beskrevet ovenfor.
Den, der har indrettet sig i tillid til den hidtidige grænse og måske blot overskredet den foreslåede procentsats marginalt eller for den sags skyld været tæt på 75 pct., vil måske i mange år fremadrettet ikke kunne indskyde på ophørspension, fordi en række år, der efter den gældende procentsats tæller med i de 10 erhvervsaktive år, nu med nedsættelsen af satsen ikke vil tælle med.
I den forbindelse må det også haves for øje, at beregningsreglen i sig selv er en rullende regel, og at et enkelt år, hvor den nye grænse har været væsentligt overskredet, reelt vil kunne medføre, at 3 år ikke kan medregnes ved opfyldelsen af 10-års-kravet.
Det foreslås på denne baggrund at justere reglen, således at nedsættelsen af satsen til 50 pct. først får virkning for de regnskabsår, hvor den pågældende har mulighed for at indrette sig på den nye, lavere procentsats.
Et regnskabsår, der eksempelvis er begyndt den 1. juli 2010, vil den pågældende i sagens natur ikke kunne gøre om, og da et sådant regnskabsår vil indgå i gennemsnitsberegningen flere år fremover, bør den nye, lavere sats først anvendes, når der i gennemsnitsberegningen alene indgår regnskabsår, der begynder den 1. januar 2012 eller senere, dvs. regnskabsår, hvor det vil være tidsmæssigt muligt at foretage de nødvendige justeringer af aktivsammensætningen m.v.
Med hensyn til kravet om, at handelsværdien af virksomhedens eller hovedaktionærselskabets udlejningsejendomme, kontanter, værdipapirer el.lign. ikke på overdragelsestidspunktet udgør mindst 50 pct. af handelsværdien af virksomhedens eller hovedaktionærselskabets samlede aktiver, foreslås det, at den nedsatte sats først får virkning for overdragelser, der sker den 1. januar 2013 eller senere.
Dermed sikres den selvstændige i relation til oprettelsen af en ophørspension en rimelig frist til at bringe en aktivandel, som i tillid til gældende ret måske ligger tæt på 75 pct., ned under 50 pct., mens de selvstændige, der har planlagt at oprette en ophørspension i 2012, kan anvende de gældende regler.
Det bemærkes, at den beskrevne overgangsordning i relation til hovedaktionærers oprettelse af ophørspension, hvorefter den hidtidige procentsats på 75 pct. i en vis tid fortsat vil have relevans, alene er knyttet netop til oprettelsen af en ophørspension.
Denne overgangsordning har således hverken betydning for successionsmulighederne efter overgangsordningen i relation til overdragelse af aktier i levende live, jf. ændringsforslag nr. 24, eller for successionsmulighederne efter overgangsordningen i relation til udlodninger af aktier fra dødsboer, jf. ændringsforslag nr. 25.
Til nr. 21 Lovforslaget som fremsat foreslås en sats for pengetankgrænsen på 25 pct. ved anvendelsen af den særlige kapitalafkastberegning for aktier og anparter efter virksomhedsskatteloven.
Det foreslås, at satsen ændres til 50 pct.
Til nr. 23 I lovforslaget som fremsat foreslås en sats for pengetankgrænsen på 25 pct. ved anvendelse af reglerne om hævninger fra etableringskonti og iværksætterkonti efter anskaffelse af aktier og anparter.
Det foreslås, at satsen ændres til 50 pct.
Til nr. 24 Der foreslås en overgangsordning, hvorefter skatteyderne til og med den 31. december 2014 kan vælge, om de i forhold til pengetankreglen ved overdragelse af aktier i levende live efter aktieavancebeskatningsloven vil vurderes over 3 år eller kun det seneste år.
På den måde får virksomhederne rimelig tid til at forberede sig på de nye vilkår.
Økonomiske konsekvenser for det offentlige I provenuberegningerne i lovforslaget som fremsat er der regnet med, at selskaberne i et vist omfang vil tilpasse sig de nye regler.
Det var her lagt til grund, at denne tilpasning ville få virkning allerede fra 2012. Der var herved ikke taget hensyn til, at måleperioden på 3 år indebar, at tilpasningen ikke ville kunne nå at slå igennem de første år.
Tilsvarende gælder for den 15-årige måleperiode i ophørspensionsreglerne.
Merprovenuet i de første år er hermed undervurderet i lovforslagets provenuvurdering.
Med den foreslåede overgangsordning i ændringsforslaget bortfalder det yderligere merprovenu.
Der bliver herved større overensstemmelse mellem det nye regelsæt og forudsætningerne for provenuvurderingen.
Provenutabet ved ændringsforslagene om overgangsordninger har derfor primært karakter af bortfald af et ikkeindregnet merprovenu.
Til nr. 25 Der foreslås en overgangsordning, hvorefter skatteyderne til og med den 31. december 2014 kan vælge, om de i forhold til pengetankreglen ved udlodninger fra boer efter dødsboskatteloven vil vurderes over 3 år eller kun det seneste år.
På den måde får virksomhederne rimelig tid til at forberede sig på de nye vilkår.
Til nr. 26 Det foreslås at indføre mulighed for, at selskaberne kan vælge at anvende den genoprettede formulering af selskabsskattelovens § 11 B, stk. 4, nr. 3, tilbage fra det tidspunkt, hvor selskabsskattelovens § 11 B, stk. 4, nr. 3, efter ikrafttrædelsesbestemmelsen i § 14, stk. 17, i lov nr. 254 af 30. marts 2011 har haft virkning for det pågældende selskab.
 Baggrunden for forslaget er, at der kan være selskaber, som kan have en interesse i et virkningstidspunkt tilbage i tid, f.eks. for at undgå at skulle foretage midlertidige ændringer i systemer for opgørelse af selskabets nettofinansieringsudgifter.
Til nr. 27-31 Ændringsforslagene vil ændre den grænse for finansielle aktiver ved succession (pengetankreglen), der er lagt op til i lovforslaget, fra 25 pct. til 50 pct.
Høringssvarene og de henvendelser og den deputation, der har indgået i udvalgsarbejdet, viser, at den drastiske sænkning af grænsen fra 75 pct. til 25 pct., som regeringen har lagt op til i lovforslaget, vil få nogle meget uheldige konsekvenser for mange veldrevne danske virksomheder.
Dansk Folkeparti ønsker derfor at hæve grænsen i forhold til lovforslaget, så den bliver på 50 pct.
 En oversigt over Folketingets sammensætning er optrykt i betænkningen.
Ane Halsboe-Larsen (S) Henrik Sass Larsen (S) Jacob Bjerregaard (S) John Dyrby Paulsen (S) Pernille Rosenkrantz-Theil (S) Simon Kollerup (S) Thomas Jensen (S) Nadeem Farooq (RV) Rasmus Helveg Petersen (RV) Camilla Hersom (RV) Jonas Dahl (SF) Jesper Petersen (SF) Frank Aaen (EL) Johanne Schmidt-Nielsen (EL) Lars Dohn (EL) Hans Andersen (V) Gitte Lillelund Bech (V) fmd.
Jakob Ellemann-Jensen (V) Lars Christian Lilleholt (V) Tina Nedergaard (V) Torsten Schack Pedersen (V) Finn Thranum (V) Mads Rørvig (V) Dennis Flydtkjær (DF) Mikkel Dencker (DF) Hans Kristian Skibby (DF) Jens Henrik Thulesen Dahl (DF) Ole Birk Olesen (LA) nfmd.
Mike Legarth (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
