Bekendtgørelse om skibsmedicinkister  

 m.v. 1) I medfør af § 2, stk. 5, § 4 og § 28 i  

 lov om skibes sikkerhed m.v., jf. lovbekendtgørelse nr. 594 af 26.  

 juni 1996, som ændret ved lov nr. 887 af 3. december 1997 og lov nr.  

 311 af 3. juni 1998, efter bemyndigelse i bekendtgørelse nr. 694 af  

 17. august 1995 og efter samråd med Lægemiddelstyrelsen  

 fastsættes:
Anvendelsesområde og definitioner § 1. Bekendtgørelsen finder anvendelse  

 på alle skibe med undtagelse af:
 1)	Åbne fartøjer.
 2)	Skibe, der går i fart af ikke over 1/2 times varighed i  

 søen.
 3)	Fritidsfartøjer, som anvendes i ikke-erhvervsmæssigt  

 øjemed og som ikke er bemandet med en professionel  

 besætning.
 4)	Bugserfartøjer og andre fartøjer, der sejler i  

 havneområder.
 § 2. Ved skibsmedicin forstås:
 1)	Lægemidler.
 2)	Medicinsk udstyr.
 Stk. 2. Ved antidoter (modgifte) forstås et stof, der  

 anvendes til forebyggelse eller behandling af den eller de direkte eller  

 indirekte skadelige virkninger af et eller flere af de farlige stoffer -  

 uanset i hvilken tilstand disse tages om bord, og om der er tale om affald og  

 lastrester - som er anført i International Maritime Organization  

 (IMO)´s til enhver tid gældende »International Maritime Dangerous Goods  

 Code« (IMDG-koden). Om den detaljerede anvendelse af antidoter henvises til  

 IMO's til enhver tid gældende »Medical First Aid Guide for Use in  

 Accidents Involving Dangerous Goods« (MFAG).
Skibsmedicinkisterne § 3. Ethvert skib skal være forsynet med en  

 skibsmedicinkiste eller et skab, særligt indrettet til opbevaring af  

 skibsmedicinen.
Skibsmedicinkisten eller skabet benævnes
herefter som medicinkisten.
Lægemidlerne skal opbevares  

 aflåst.
 § 4. Medicinkisterne betegnes efter indholdets  

 omfang med typebetegnelserne A, B1, B2, C, og CR.
 Stk. 2. Til hver type medicinkiste skal om bord findes en  

 publikation med fortegnelse, kontroldokument og brugervejledning, herefter  

 benævnt fortegnelsen.
 Stk. 3. En fællesfortegnelse og fortegnelser over de i  

 stk. 1 nævnte typer medicinkister udgives som særlige  

 publikationer, som på titelbladet er benævnt  

 »Fællesfortegnelse over skibsmedicinkisters indhold« og »Fortegnelse,  

 kontroldokument og brugervejledning over indhold i skibsmedicinkiste type A«,  

 respektive B1, B2 og C, samt »Fortegnelse og kontroldokument over indhold i  

 skibsmedicinkiste CR«, se herved § 7.
 Stk. 4. I kontroldokumentet registreres beholdningen af  

 skibsmedicin og personligt deponerede lægemidler.
 Stk. 5. For alle skibets redningsbåde, der skal  

 være forsynet med skibsmedicinkiste CR, kan anvendes én samlet  

 fortegnelse.
 Stk. 6. I medicinkiste CR skal findes en af  

 Søfartsstyrelsen autoriseret vandbestandig vejledning, der udgives som  

 en særlig publikation, benævnt »Vejledning til brug i  

 redningsbåde og -flåder«, se herved § 7.
 § 5. Den type skibsmedicinkiste, der skal findes  

 om bord, afhænger af skibets fart og antallet af ombordværende,  

 som angivet nedenfor:
 Medicinkiste A:
 Skibe, der anvendes til sejlads eller fiskeri på  

 havet, og som kan sejle på langfart.
 Passagerskibe, der har tilladelse til at befordre flere  

 end 100 passagerer, og som er i fart af over 4 timer i søen.
 Medicinkiste B1:
 Skibe, som sejler ud for EU landenes og Norges kyster i en  

 afstand af mindre end 175 sømil.
 Skibe med fart på Færøerne og  

 Færø Banke samt fart på Grønlands kyster i en  

 afstand af ikke over 150 sømil fra kysten.
 Medicinkiste B2:
 Skibe, der anvendes til sejlads øst for 6°  

  østlig længde.
 Medicinkiste C:
 Skibe, der anvendes til sejlads øst for 6°  

  østlig længde i en afstand af ikke over 20 sømil fra  

 kysten.
 Medicinkiste CR:
 Redningsbåde og -flåder.
§ 6. Et passagerskib skal som en del af skibets  

 medicinkiste medføre en førstehjælpstaske samt  

 supplerende lægemidler, såfremt 1)	passagerskibet har tilladelse til at befordre flere end 500  

 passagerer, eller 2)	passagerskibet har tilladelse til at befordre flere end 100  

 passagerer og går i fart af over en times varighed i  

 søen.
 Stk. 2. Førstehjælpstaskens indhold og de  

 supplerende lægemidler er fastsat i en særlig publikation  

 benævnt »Fortegnelse, kontroldokument og brugervejledning over indhold  

 i førstehjælpstaske«, se herved § 7.  

 Førstehjælpstaskens indhold tages så vidt muligt fra  

 medicinkisten.
Indholdet i medicinkisterne § 7. Oplysning om det gældende, foreskrevne  

 indhold af medicinkiste, dvs. henholdsvis de i § 4, stk. 3,  

 nævnte fortegnelser, den i § 4, stk. 6, nævnte  

 vejledning, og den i § 6, stk. 2, nævnte  

 førstehjælpstaske gives i »Meddelelser fra  

 Søfartsstyrelsen«, jf. gældende anordning om at visse  

 forskrifter indenfor erhvervsministerens område ikke indføres i  

 Lovtidende.
Stk. 2. De i stk. 1 nævnte publikationer forhandles  

 af Iver C.
Weilbach & Co.
A/S, Toldbodgade 35, 1253 København K,  

 tlf. 33 13 59 27.
§ 8. Om bord på skibe, der transporterer  

 farligt gods, jf.
IMDG-koden, og på alle skibe af ro-ro-typen skal  

 findes antidoter svarende til den til enhver tid gældende MFAG samt  

 genoplivningsudstyr.
 Stk. 2. Er overfartstiden på en regelmæssigt  

 besejlet rute under 2 timer, kan beholdningen af antidoter dog  

 begrænses til at omfatte de antidoter, der skal indgives i yderste  

 nødstilfælde inden for en frist, der ikke overstiger den normale  

 overfartstid.
 § 9. Er antallet af ombordværende personer  

 10 eller færre, kan mængden af lægemidler halveres i  

 medicinkiste A, B1 og B2. Halveringen gælder dog ikke de foreskrevne  

 mængder ilt og malariamidler.
 § 10. De foreskrevne mængder af  

 lægemidler i medicinkisterne er minimumsmængder.  

 Skibsføreren afgør i det enkelte tilfælde, om der  

 ønskes medtaget en større mængde end angivet af et eller  

 flere af lægemidlerne, jf. dog stk. 2. Dette gælder  

 også, såfremt mængden af lægemidlet i den  

 pågældende medicinkiste er angivet med nul.
Stk. 2. I skibe, hvor der ikke skal være ansat  

 læge, må medicinkisten ikke indeholde euforiserende stoffer og  

 andre stoffer med sløvende virkning (i fortegnelsen mærket med  

 »D   

 ») i større mængde end den foreskrevne.
Dette gælder dog  

 ikke for håndkøbspræparater.
 § 11. Medbragt receptpligtig lægemiddel skal  

 påføres fortegnelsen/kontroldokumentet og på  

 sygdomsbehandlerens begæring deponeres i medicinkisten.
Rekvirering og opbevaring af lægemidler § 12. Indkøb til medicinkisten af  

 apoteksforbeholdte lægemidler skal ske på et apotek i Danmark.  

 Dog kan indkøb også ske ved et apotek i et andet land inden for  

 Den Europæiske Union.
Stk. 2. Indkøb til medicinkisten foretages skriftligt  

 af rederen eller skibsføreren.
I rekvisitionen oplyses, hvilken  

 medicinkiste anskaffelsen eller kompletteringen vedrører med angivelse  

 af fortegnelsens identifikationsnummer.
Stk. 3. Lægemidlerne skal ved enhver rejses begyndelse  

 være til stede i de foreskrevne mængder.
Finder der under rejsen  

 et væsentligt forbrug sted af noget lægemiddel, skal det  

 forbrugte erstattes, så snart lejlighed dertil gives.
Stk. 4. Komplettering af medicinkisten af apoteksforbeholdte  

 lægemidler bør kun i undtagelsestilfælde finde sted ved  

 rekvisition til et apotek uden for Den Europæiske Union.
Når  

 dette sker skal det noteres i skibsdagbogen.
Hvor der ikke føres  

 skibsdagbog, skal kompletteringen indføres i tilsynsbogen.
Stk. 5. Skibsføreren skal i skibsdagbogen  

 redegøre for ethvert indkøb og forbrug af euforiserende  

 stoffer.
Hvor der ikke føres skibsdagbog, skal redegørelsen  

 indføres i tilsynsbogen.
Forbruges euforiserende stoffer af en  

 læge anføres tillige lægens navn og adresse.
 § 13. Fabrikanter af oppustelige  

 redningsflåder samt ledere af servicestationer, som foretager eftersyn  

 og ompakning af flåder, kan skriftligt og mod forevisning af tilladelse  

 fra Lægemiddelstyrelsen rekvirere de for redningsflåder  

 foreskrevne lægemidler.
 § 14. Medicinkisten skal anbringes på et mod  

 fugt, stærk kulde og varme vel beskyttet sted.
 Stk. 2. Medicinkisten skal organiseres i henhold til  

 vejledningerne i den af Søfartsstyrelsen autoriserede lægebog  

 for søfarende og skibsmedicinen skal opbevares i originalemballagen.  

 Eventuelle særlige opbevaringskrav, som er anført i  

 fortegnelserne, skal overholdes.
Stk. 3. Medicinkiste CR skal opbevares i vandtæt  

 emballage, der skal være mærket på iøjnefaldende  

 måde med påskriften Medicinkiste CR samt udløbsdato for  

 den medicin med den korteste holdbarhed.
Lægemidler, der indgår i  

 medicinkiste CR, må ikke være pakket i glasbeholdere.
 Stk. 4. Metalinstrumenter skal være af korrosionsfrit  

 (rustfrit) materiale, og mobilt genoplivningsudstyr skal være  

 afprøvet i henhold til anerkendte internationale standarder.
 Stk. 5. Anerkendte internationale standarder er standarder  

 udarbejdet i henhold til EF-direktiver eller International Organization for  

 Standardization (ISO).
Pligter § 15. Rederen skal sørge for, at  

 skibsføreren og den, der varetager sygdomsbehandlingen om bord, er  

 instrueret i og har mulighed for at opfylde de forpligtelser, der  

 påhviler dem i henhold til denne bekendtgørelse.
 Stk. 2. Skibsføreren, og den der er ansvarlig for  

 sygdomsbehandlingen, påser, at skibet er forsynet med medicinkiste og  

 førstehjælpstaske, som foreskrevet i §§ 3-6.
 Stk. 3. Skibsføreren og sygdomsbehandleren er ansvarlig  

 for, at der føres optegnelser over behandlingen.
 Stk. 4. Optegnelserne skal opbevares utilgængeligt for  

 andre end skibsføreren, sygdomsbehandlerne og patienten.
 Stk. 5. Patienten har ret til indsigt i egne  

 sygdomsoptegnelser.
 § 16. Fra medicinkisten må lægemidler  

 alene udleveres af skibsføreren eller den, han har bemyndiget  

 dertil.
Stk. 2. Udlevering må kun ske til ombordværende  

 personer, for hvis pleje og sundhedstilstand skibsføreren er ansvarlig  

 ifølge søfartslovgivningen.
Indtages lægemidlet ikke  

 umiddelbart ved udleveringen, bør det udleveres i passende emballage  

 mærket med lægemidlets navn samt doseringsangivelse.
 Stk. 3. Ved udleveringen skal iagttages såvel almindelig  

 forsigtighed som de særlige anvisninger, der findes i lægebog for  

 søfarende, i fortegnelsen og på lægemidlets etiket.
Stk. 4. Receptpligtige lægemidler m.v. anvendes så  

 vidt muligt først efter rådgivning fra Radio Medical, eller  

 eventuelt fra den syges egen læge.
Receptpligtige lægemidler er  

 oplyst i brugervejledningen under anmærkninger.
 Stk. 5. I de tilfælde, der er beskrevet i lægebog  

 for søfarende samt i Radio Medical optegnelserne skal  

 sygdomsbehandleren søge lægeråd ved Radio Medical  

 Danmark.
Stk. 6. I akutte livstruende situationer o.l., hvor  

 rådgivning fra Radio Medical ikke umiddelbart er mulig, kan den  

 nødvendige medicinering foretages efter et samlet skøn over den  

 syges tilstand.
I sådanne tilfælde anføres årsagen  

 hertil i skibsdagbogen eller, hvor en sådan ikke skal føres, i  

 tilsynsbogen.
 § 17. Medicinkisten skal ved skibsførerens  

 foranstaltning underkastes eftersyn mindst én gang årligt.
 Stk. 2. Eftersynet har til formål dels at komplettere  

 medicinkistens indhold, dels at sikre, at lægemidler, hvis  

 holdbarhedstid er overskredet, og lægemidler, hvor der er tvivl om  

 lægemidlets kvalitet, udskiftes.
 Stk. 3. Eftersynet attesteres af skibsføreren i  

 kontroldokumentet.
 Stk. 4. Ved rekvirering af lægemidler fra udenlandsk  

 apotek skal skibsføreren ved modtagelsen kontrollere, at  

 kompletteringen er i orden.
 Stk. 5. Iltflasker, ventilationsposer og iltmasker med  

 tilhørende slanger skal underkastes eftersyn mindst hver tredje  

 måned.
 Stk. 6. Eftersynet af medicinkiste CR i redningsflåder  

 kan undtagelsesvis udskydes i en periode af længst 5 måneder.
Lægemidler § 18. Lægemidlerne skal være forsynet  

 med trykt eller maskinskrevet oplysning på dansk om  

 lægemiddelgruppe, lægemiddelstof, administrationsform, styrke,  

 dosering og hovedanvendelsesområde, jf. fortegnelsen, samt eventuelt  

 påskrift om advarsel.
 Stk. 2. Rederen og skibsføreren skal sikre, at  

 bestemmelsen i stk. 1 følges.
 § 19. Apoteket skal udlevere de i fortegnelserne  

 opførte lægemiddelstoffer.
 Stk. 2. Lægemidlet skal på udleveringstidspunktet  

 altid have mindst 80% af sin holdbarhedsperiode tilbage.
 Stk. 3. Over det til skibets medicinkiste leverede  

 udfærdiger apoteket en dokumentation, som medfølger ved  

 leveringen.
Uddannelse § 20. Rederen skal sørge for, at  

 skibsføreren og den, som i henhold til § 16, stk. 1,  

 får overdraget brugen af skibets beholdning af skibsmedicin, har  

 gennemgået en af Søfartsstyrelsen godkendt uddannelse.
Stk. 2. Uddannelsen efter stk. 1 skal genopfriskes mindst  

 hvert femte år.
Ajourføringskravet anses for at være opfyldt, når  

 vedkommende med tilfredsstillende resultat har gennemgået et kursus,  

 hvis indhold og omfang fastsættes af Søfartsstyrelsen.
 Lægebog m.v.
§ 21. I skibe, der skal være forsynet med  

 enten medicinkiste A, B1, B2 eller førstehjælpstaske, skal der  

 findes et eksemplar af en af Søfartsstyrelsen autoriseret  

 lægebog for søfarende samt et eksemplar af denne  

 bekendtgørelse.
Endvidere skal der om bord findes blanketsæt  

 Radio Medical optegnelser til brug i skibe ved sygdomme og ulykker.
 Stk. 2. I skibe, der skal være forsynet med medicinkiste  

 A, skal, såfremt der om bord er påmønstret ikke  

 dansktalende besætningsmedlemmer, lægebog, Radio Medical  

 optegnelser og fortegnelse A (tredje del - Brugervejledning) tillige  

 foreligge på engelsk.
Stk. 3. Den i stk. 1 og 2 nævnte lægebog og  

 Radio Medical optegnelser samt engelsk udgave af fortegnelse A´s  

 brugervejledning forhandles af Iver C.
Weilbach & Co.
A/S, Toldbodgade  

 35, 1253 København K, tlf. 33 13 59 27.
Straffebestemmelser § 22. Med bøde, hæfte eller  

 fængsel i indtil 1 år straffes 1)	den reder, der tilsidesætter sine pligter efter § 15,  

 stk. 1, § 18 eller § 20, stk. 1, eller 2)	den skibsfører eller den der er ansvarlig for  

 sygdomsbehandlingen om bord, der tilsidesætter sine pligter efter  

 § 15, stk. 2   4, § 18 eller § 21, stk. 1 eller 2,  

 eller 3)	den skibsfører, der undlader at foretage eftersyn efter  

 § 17.
Stk. 2. Straffen for overtrædelse af § 15,  

 stk. 1, jf. stk. 1, nr. 1, kan stige til hæfte eller  

 fængsel i indtil 2 år, hvis overtrædelsen er begået  

 forsætligt eller ved grov uagtsomhed, og hvis der ved  

 overtrædelsen er 1)	voldt skade på unge mennesker under 18 år eller  

 fremkaldt fare herfor eller 2)	opnået eller tilsigtet en økonomisk fordel for den  

 pågældende selv eller andre, herunder ved besparelse.
 Stk. 3. Der kan pålægges selskaber m.v. (juridiske  

 personer) strafansvar efter reglerne i straffelovens 5. kapitel.
 Ikrafttræden m.v.
 § 23. Bekendtgørelsen træder i kraft  

 den 1. januar 1999.
 Stk. 2. Bekendtgørelse nr. 1180 af 16. december 1996 om  

 skibes forsyning med lægemidler m.v. ophæves.
 Stk. 3. Skibsmedicinkiste type D, som er i brug om bord ved  

 reglernes ikrafttræden, kan anvendes indtil udløbet af den for  

 den enkelte medicinkiste gældende gyldighedsfrist.
 Stk. 4. § 24, nr. 1, træder først i kraft  

 efter Søfartsstyrelsens nærmere bestemmelse.
Grønland § 24. For Grønland gælder  

 bekendtgørelsen med følgende afvigelser:
 1)	Om bord i skibe hjemmehørende i Grønland skal tillige  

 på grønlandsk findes:
 a)	De i § 4 omhandlede fortegnelser til medicinkiste A, B1, B2, C  

 og CR samt vejledningen til CR.
 b)	Den i § 6 omhandlede fortegnelse til fortegnelse til  

 førstehjælpstasken.
 c)	Den i § 18 omhandlede oplysning om lægemidlerne.
 d)	Den i § 21 omhandlede lægebog og Radio Medical  

 optegnelser samt denne bekendtgørelse.
 2)	I stedet for det i § 5 fastsatte, skal skibe  

 hjemmehørende i Grønland, afhængig af skibets fart og  

 antallet af ombordværende, være forsynet med følgende type  

 skibsmedicinkiste:
 Medicinkiste A:
 Skibe der anvendes til sejlads eller fiskeri ud over 200 sømil  

 fra grønlandske kyster.
 Skibe der anvendes til sejlads eller fiskeri i fart nord for Thule og  

 nord for Scoresbysund.
 Medicinkiste B1:
 Skibe der anvendes til sejlads eller fiskeri i en afstand af mindre  

 end 200 sømil fra grønlandske kyster.
 Skibe der anvendes til sejlads eller fiskeri i farvandet mellem Island  

 og Grønland (Danmarksstrædet).
 Medicinkiste B2:
 Lastskibe der sejler i en afstand af mindre end 30 sømil fra  

 grønlandske kyster og som går i fart af over 4 timer i  

 søen.
Passagerskibe, der har tilladelse til at befordre færre end 100  

 passagerer, og som går i fart af over 4 timer i søen.
Disse  

 passagerskibe skal tillige være forsynet med en  

 førstehjælpstaske.
 Medicinkiste C:
 Fartøjer der anvendes til sejlads eller fiskeri i en afstand af  

 mindre end 30 sømil fra grønlandske kyster.
 Medicinkiste CR:
 Redningsbåde og -flåder.
 3)	I stedet for § 12, stk. 1, gælder:
Indkøb af lægemidler til medicinkisten skal ske på  

 de af Hjemmestyret udpegede sygehuse.
Indkøb til medicinkisten af  

 apoteksforbeholdte lægemidler kan også ske på et apotek i  

 Danmark.
Yderligere kan indkøb også ske ved et til apotek i et  

 andet land inden for Den Europæiske Union og i EØS-lande.
 4)	Den i § 13 omhandlede tilladelse til at rekvirere de for  

 redningsflåder foreskrevne lægemidler indhentes hos det i  

 Grønland ansvarlige direktorat.
 5)	I stedet for § 16, stk. 4, gælder:
Lægemidler, der normalt kun udleveres ved læge eller  

 sygehus i Grønland, må så vidt muligt først  

 anvendes efter rådgivning af læger tilsluttet det  

 grønlandske Radio Medical-system eller eventuelt fra den syges egen  

 distriktslæge.
Lægemidler, der normalt kræver  

 rådgivning fra læger, er oplyst i brugervejledningen under  

 anmærkninger.
 6)	I stedet for § 16, stk. 6, gælder:
I akutte livstruende situationer o.l., hvor rådgivning fra Radio  

 Medical eller den syges egen distriktslæge ikke umiddelbart er mulig,  

 kan den nødvendige medicinering foretages efter et samlet skøn  

 over den syges tilstand.
I sådanne tilfælde anføres  

 årsagen hertil i skibsdagbogen eller, hvor en sådan ikke skal  

 føres, i tilsynsbogen.
 7)	Den i § 20 krævede uddannelse gælder ikke for skibe  

 med medicinkiste C.
Søfartsstyrelsen, den 1. december  

 1998 Hans Christensen /Ole Lyngenbo 1)   

  	Bekendtgørelsen indeholder bestemmelser, der gennemfører  

 Rådets direktiv nr. 92/29/EØF, EF-Tidende 1992 L 113 s. 19.
