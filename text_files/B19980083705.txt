Bekendtgørelse om individuel afregning  

 efter målt vandforbrug I medfør af § 55, stk. 7 og § 84, stk. 2, i lov  

 om vandforsyning m.v., jf. lovbekendtgørelse nr. 337 af 4. juli 1985,  

 som senest ændret ved lov nr. 479 af 1. juli 1998,  

 fastsættes:
 § 1. Følgende definitioner finder  

 anvendelse i denne bekendtgørelse:
1)	Alment vandforsyningsanlæg.
Herved forstås en almen  

 vandforsyning, som defineret i § 3, stk. 3 i lov om vandforsyning  

 m.v.
2)	Enhed.
Herved forstås den enkelte udlejningsenhed eller  

 andelsenhed i en ejendom.
3)	Ejendom.
Herved forstås mindst to udlejnings- eller  

 andelsenheder beliggende på et eller flere matrikelnumre, der  

 ifølge notering i matriklen skal holdes forenet.
4)	Brugeren.
Herved forstås den kontraktsmæssige indehaver  

 af retten til at benytte en enhed.
 § 2. Det almene vandforsyningsanlæg kan  

 tilpligtes at afregne driftsbidraget direkte med brugeren, såfremt  

 følgende forudsætninger er til stede:
1)	den enkelte enheds samlede forbrug af koldt og varmt vand kan  

 måles med én måler, 2)	den enkelte enhed skal være forsynet med én  

 selvstændig vandledning, 3)	vandtilførslen til den enkelte enhed skal være  

 udført med stophane, således at det almene  

 vandforsyningsanlæg har umiddelbar adgang til stophanen udenfor  

 enheden.
 § 3. Målerne stilles til rådighed af  

 vandforsyningen og forbliver vandforsyningens ejendom.
 § 4. Målernes type skal være godkendt  

 af det almene vandforsyningsanlæg og være i overensstemmelse med  

 Erhvervsfremme Styrelsens bekendtgørelse med senere ændringer om  

 kontrol med vandmålere, der anvendes til måling af forbrug af  

 varmt og koldt vand.
 § 5. Beslutning om at overgå fra  

 fælles til individuel afregning med det almene  

 vandforsyningsanlæg træffes i henhold til de for den  

 pågældende ejendom gældende regler med virkning for alle  

 enheder under ét, eller for alle enheder i en klart adskilt del af  

 ejendommen under ét.
 Stk. 2. Beslutning efter stk. 1 meddeles skriftligt til  

 det pågældende almene vandforsyningsanlæg samt til den  

 kommune, hvor det almene vandforsyningsanlæg er beliggende.
 Stk. 3. Det almene vandforsyningsanlæg skal senest 5  

 måneder efter modtagelse af skriftlig underretning efter stk. 2  

 foranledige driftsbidraget afregnet individuelt.
 Stk. 4. Det almene vandforsyningsanlæg underretter  

 ejendommens ejer, de enkelte brugere, samt kommunalbestyrelsen om tidspunktet  

 for overgang til individuel afregning.
 § 6. Det almene vandforsyningsanlæg kan i  

 forbindelse med etablering af den individuelle afregning til enheden  

 kræve forudbetaling eller a conto betaling for vandforbruget i  

 overensstemmelse med vandforsyningsanlæggets almindelige  

 betalingspraksis for driftsbidrag i forhold til grundejere.
§ 7. Betaler brugeren ikke driftsbidrag inden for  

 den fastsatte frist, kan det almene vandforsyningsanlæg lukke for  

 vandtilførslen til enheden.
Senest når det skyldige  

 beløb, herunder udgifter forbundet med afbrydelse og reetablering af  

 vandforsyningen og eventuel depositumbetaling, jf. stk. 2, tillige med renter  

 beregnet i henhold til lov om renter ved forsinket betaling m.v., er betalt,  

 skal genåbning finde sted.
Stk. 2. Ved gentagen misligholdelse af brugerens  

 forpligtigelse til at betale driftsbidrag, herunder forskudsbetaling eller a  

 conto betaling, kan det almene vandforsyningsanlæg kræve betaling  

 af depositum til sikkerhed for brugerens forpligtelser over for det almene  

 vandforsyningsanlæg.
Depositumbetalingen kan maksimalt udgøre et  

 beløb svarende til et års driftsbidrag for enheden.
 Stk. 3. Det almene vandforsyningsanlæg har pligt til at  

 åbne for vandet, hvis en ny bruger overtager enheden, eller hvis der  

 stilles betryggende sikkerhed for betaling.
 § 8. Ejendommens ejer underretter snarest det  

 almene vandforsyningsanlæg om en ny brugers overtagelse af enheden.
 § 9. Fra tidspunktet for overgang til individuel  

 afregning af driftsbidraget, jf. § 5, stk. 3, bortfalder  

 ejendommens ejers hæftelse for betaling af den enkelte enheds  

 driftsbidrag, jf. dog § 9, stk. 2-3.
 Stk. 2. Ejendommens ejer hæfter for driftsbidrag i  

 enheder, hvor der ingen bruger er.
 Stk. 3. Ejendommens ejer hæfter for fællesforbrug,  

 samt eventuelt spild fra jordledning og andre installationer før  

 brugerens vandmåler.
 § 10. Med bøde straffes:
 1)	Det almene vandforsyningsanlæg, der ikke afregner  

 driftsbidraget individuelt, jf. § 5, stk. 3, jf. § 2.
 2)	Den, der gentagne gange undlader at meddele oplysninger efter  

 § 8.
 Stk. 2. Der kan pålægges selskaber m.v.  

 strafansvar efter reglerne i straffelovens 5. kapitel.
 § 11. Bekendtgørelsen træder i kraft  

 den 1. januar 1999.
