Straffelovsovertrædelse begået i udlandet, nævnets j.nr. 10-520-17818 Ansøger var passager på en færge mellem Helsinki og Stockholm i forbindelse med sit job som lastvognschauffør.
Han sad mellem kl. 00.00 og 02.00 på en pub, hvor han så, at en ukendt mand tog en kvinde i armen.
Ansøger gik hen for at sige til manden, der sad ved et bord med 6-8 mænd, at han skulle slippe kvindens arm.
Umiddelbart efter blev ansøger slået i ansigtet af en af de andre mænd ved bordet.
Ansøger søgte om godtgørelse for svie og smerte.
 Nævnet afslog ansøgningen efter offererstatningslovens § 1, stk. 3. Nævnet lagde vægt på, at skaden ikke indtrådte i forbindelse med en nødvendig eller naturlig del af ansøgers arbejde.
