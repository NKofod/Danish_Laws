Fremsat den 1. marts 2022 af Søren Egge Rasmussen (EL), Jette Gottlieb (EL) og Peder Hvelplund (EL) Forslag til folketingsbeslutning om en strategi og plan for udbygning af solceller frem mod 2030 Folketinget pålægger regeringen inden årets udgang at udarbejde en strategi og en ambitiøs plan for udbygningen af solceller i Danmark frem mod 2030.
Bemærkninger til forslaget Det vil kræve en massiv udbygning af vedvarende energi både på havet og på land at indfri Danmarks klimamål.
Der har politisk været særligt fokus på at styrke udbygning af havvind med beslutninger om etablering af energiøer og store udbudsrunder for havvindmølleparker.
Men vi må ikke glemme det store potentiale i solceller, ikke mindst så vi i fremtiden har et fleksibelt og varieret grønt energimiks, som understøtter forsyningssikkerheden.
Klima-, Energi- og Forsyningsudvalget afgav beretning nr. 35 den 30. juni 2021 (der henvises til www.folketingstidende.dk, Folketingstidende 2020-21, tillæg B), som netop opfordrede klima-, energi- og forsyningsministeren, indenrigs- og boligministeren og miljøministeren til at nedbryde silotænkningen inden for udbygningen af solceller og invitere partierne til yderligere politiske drøftelser og forhandlinger om solcellestrategi og -planlægning som en del af energiplanlægningen.
Forslagsstillerne mener, at der på nuværende tidspunkt ikke er foretaget tilstrækkeligt for at indfri potentialet.
En strategi Der bør være en klarere strategi for udbygningen af solceller, og strategien skal differentiere mellem små boliganlæg, mellemstore anlæg og de store produktionsanlæg.
Lige nu er udbygningen af solceller for planløs og giver konflikter i lokalområderne.
Det sker, samtidig med at store arealer, herunder flade tage ikke udnyttes til solceller, og kommuner, regioner og boligforeninger ikke har attraktive vilkår for opsætning af solceller.
Ifølge Dansk Solcelleforening kan solcelleanlæg komme til at dække op mod 10.000 ha jord inden 2030, jf.
Klima-, Energi- og Forsyningsudvalget, alm. del  bilag 221, folketingsåret 2019-20. Der er derfor brug for en klar strategi, som ikke udelukkende tager hensyn til jordejerens interesser, men går på tværs af ministeriernes og myndighedernes silotænkning og tager hånd om både landskabelige hensyn, biodiversitet, grundvandshensyn og behov for kvælstof- og fosforreduktioner til vores vandmiljø. Kan solcelleparker nogle steder kombineres med vådlægning af lavbundsarealer? Det kan det sikkert, men bedre planlægning er nødvendig.
 Det bør også medtages i en strategi for udbygningen af solceller, at de optimale løsninger kan være forskellige i Vestdanmark og Østdanmark.
Danmark har et stort og uindfriet potentiale for at udnytte energien fra solceller.
Noget af udbygningen kommer naturligt og er markedsdrevet, men der er barrierer, der lige nu forhindrer, at solcellers store potentiale udnyttes i Danmark.
Det drejer sig især om, at der skal sikres bedre rammer for solceller på flade tage og kommunale bygninger og arealer.
Derudover handler det om udfordringer med manglende investering i elnettet, uklarhed om regler for nettilslutning og langsom sagsbehandling.
Klimarådet har i sin statusrapport for 2022 konkluderet, at netop den manglende kapacitet i elnettet udgør en stor udfordring for den grønne omstilling og betyder forsinkelse af udbygningen af vedvarende energi (»Statusrapport 2022  Danmarks nationale klimamål og internationale forpligtelser«, februar 2022). Samtidig er der lige nu mange store solcelleprojekter, der ikke realiseres som følge af de uklare regler og den langsomme sagsbehandling (»Elmonopoler beskyldes for klimasvigt  Solenergi til 800.000 danskere skrinlagt«, www.finans.dk, den 3. juni 2021).
En plan Derfor pålægges regeringen med dette beslutningsforslag at udarbejde en plan for at styrke udbygningen af solceller i Danmark.
Det indebærer en konkret tidsplan for, hvordan og hvornår regeringen vil fjerne de byrder, der lige nu forhindrer kommuner i at opsætte solceller, herunder forvirringen om de regler, der trådte i kraft i sommeren 2021 (»Nye solcelleregler har efterladt borgmestre handlingslammede«, www.klimamonitor.dk, den 10. december 2021).
Beslutningsforslaget indebærer desuden, at der lægges en plan for investeringer i det danske transmissionsnet, så det bedst muligt kan understøtte udbygningen af solceller, og så der hurtigst muligt skabes klarhed om reglerne for nettilslutning.
Derudover bør det også indgå i planen, hvordan sagsbehandlingstiden sænkes.
Kun med en ambitiøs indsats for at styrke udbygningen af den vedvarende energi kan vi nå de danske klimamål og leve op til Parisaftalen.
Solceller bør være et væsentligt element i den indsats.
Skriftlig fremsættelse Søren Egge Rasmussen (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om en strategi og plan for udbygning af solceller frem mod 2030.
(Beslutningsforslag nr.
B 160) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
