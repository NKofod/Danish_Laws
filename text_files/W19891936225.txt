 Arbejdsgiverrefusion for udbetalt sygeløn kunne ikke kræves  

 tilbagebetalt i henhold til dagpengeloven eller dansk rets almindelige regler  

 om tilbagebetaling i dobbeltforsørgelsestilfælde i en situation, hvor sikrede  

 på et senere tidspunkt fik tilkendt en privat pension med tilbagevirkende  

 kraft.
 REDEGØRELSE FOR SAGEN:
 Sikrede blev sygemeldt den 22. september 1986 på grund af graviditet.
 Arbejdsgiveren udbetalte fuld løn under fraværet og fik udbetalt refusion  

 af det sociale udvalg.
 Sikrede fødte den 6. maj 1987, og arbejdsgiveren udbetalte fuld løn i 14  

 uger efter fødslen til den 5. juli 1987.
 I perioden 6. juli - 21. oktober 1987, hvor barselorloven udløb, fik  

 sikrede udbetalt dagpenge fra det sociale udvalg.
 Den 30. november 1987 blev sikrede sygemeldt på grund af håndeczem, og  

 arbejdsgiveren udbetalte sikrede fuld løn i arbejdsgiverperioden, herefter  

 modtog hun sygeløn til den 30. april 1988.
I forbindelse med den almindelige opfølgning efter dagpengelovens § 47 i  

 april måned 1988 oplyste sikrede, at hun i januar måned 1988 havde fået  

 udbetalt en invaliderente fra sit forsikringsselskab.
Invaliderenten blev  

 udbetalt med tilbagevirkende kraft fra 1. december 1986 og udgjorde brutto  

 12.855 kr. pr. måned.
 Det sociale udvalg krævede, at arbejdsgiveren tilbagebetalte  

 arbejdsgiverrefusion for udbetalt sygeløn til sikrede i perioden 1. december  

 1986 til 5. juli 1987.
 AFGØRELSEN, DER KLAGES OVER:
 Amtsankenævnet fandt, at det sociale udvalg ikke kunne kræve, at  

 arbejdsgiveren tilbagebetalte arbejdsgiverrefusion for udbetalt sygeløn i  

 perioden 1. december 1986 til 5. juli 1987 til sikrede.
 Nævnet begrundede afgørelsen med, at betingelserne i dagpengelovens § 50,  

 stk. 2, ikke sås at være opfyldt i relation til arbejdsgiveren.
 Nævnet udtalte endvidere, at tilbagebetalingskravet ikke fandtes at kunne  

 støttes på andre regler.
 KLAGEN TIL ANKESTYRELSEN:
 Afgørelsen blev anket af det sociale udvalg, der anførte, at  

 amtsankenævnets afgørelse stred mod ordlyden af dagpengelovens § 50, stk. 2,  

 samt at lønmodtageren ikke havde opfyldt sin oplysningspligt over for  

 arbejdsgiveren, jf. dagpengelovens § 50, stk. 1.
 Antaget til principiel behandling:
 Sagen blev antaget til principiel behandling med henblik på, om en  

 arbejdsgiver kunne afkræves tilbagebetaling af arbejdsgiverrefusion i  

 tilfælde, hvor sikrede får tillagt privat pension med tilbagevirkende kraft.
 LOVGRUNDLAG:
 Lov om dagpenge ved sygdom eller fødsel § 24, § 50, stk. 1, og 2.
 Sikringsstyrelsens vejledning af 30. januar 1987 om dagpenge fra det  

 sociale udvalg, pkt. 104.
 ANKESTYRELSENS AFGØRELSE:
 Det sociale udvalg kunne ikke kræve, at arbejdsgiveren tilbagebetalte det  

 beløb, der var udbetalt i arbejdsgiverrefusion for udbetalt sygeløn i  

 perioden 1. december 1986 til 5. juli 1987, da betingelserne i dagpengelovens  

 § 50, stk. 2, for at kræve beløbet tilbagebetalt ikke var opfyldt.
 Da der ikke i relation til arbejdsgiveren forelå en situation, der var  

 omfattet af dansk rets almindelige regel om tilbagebetaling i  

 dobbeltforsørgelsestilfælde (* 1), var der heller ikke efter denne regel  

 grundlag for at kræve arbejdsgiverrefusion for perioden 1. december 1986 til  

 5. juli 1987 tilbagebetalt.
 Ankestyrelsen tiltrådte således amtsankenævnets afgørelse.
 (* 1) Om dobbeltforsørgelsessituationen, se SM D-1-1984, SM D-12- 1985 og  

 SM D-3-1988.
