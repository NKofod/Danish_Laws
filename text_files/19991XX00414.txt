Skriftlig fremsættelse (30. marts 2000) Forskningsministeren (Birte Weiss):
 Herved tillader jeg mig for Folketinget at  

 fremsætte:
 Forslag til lov om konkurrence- og forbrugerforhold  

 på telemarkedet.
(Lovforslag nr.
L 248).
Lovforslaget udgør første del af  

 udmøntningen af den politiske principaftale af 8. september 1999, om  

 de fremtidige sigtelinier for telepolitikken, og indeholder en  

 sammenskrivning af reglerne om forbrugerbeskyttelse, forsyningspligt samt  

 nummer- og samtrafikforhold.
Samtrafik omfatter for eksempel udveksling af  

 trafik mellem forskellige telenet og udbydere, og leje af infrastruktur hos  

 andre udbydere af telenet eller teletjenester.
Samtrafik er den  

 afgørende råvare på teleområdet, og prisen herfor er  

 bl.a. den pris, som de nye teleselskaber betaler for at lede deres trafik  

 gennem Tele Danmarks kabler, eller give deres kunder adgang til at ringe til  

 en kunde hos Tele Danmark.
Kommunikationssektoren i bred forstand er af  

 afgørende betydning for mulighederne for at realisere visionen om  

 netværkssamfundet som kilde til fortsat samfundsmæssig udvikling,  

 vækst og beskæftigelse.
Kommunikationsprodukterne er med andre  

 ord Danmarks "strategiske nøgleråvare"   eller  

 adgangsbillet - når det gælder udnyttelse af de muligheder, som  

 netværksøkonomien og netværkssamfundet giver.
 Lovforslagets sigte er i forlængelse heraf at  

 gennemføre en opdatering af telereguleringen, der styrker mulighederne  

 for effektiv konkurrence, og fremmer vækst og innovation i den samlede  

 telesektor.
Et af de højest prioriterede mål er i den  

 sammenhæng et styrket udbud af nye og avancerede  

 bredbåndsprodukter.
Bredbåndsprodukter er teleforbindelser med  

 stor båndbredde og høj kapacitet, og kan derfor bruges til at  

 få adgang til nye tjenester, der også indeholder lyd og levende  

 billeder.
Et praktisk eksempel er kommunikation mellem to læger  

 på hver sit hospital, som elektronisk kan diskutere et specifikt  

 medicinsk problem, og samtidig studere de samme billeder af et  

 operationsforløb, en røntgenoptagelse eller lignende.
 Slutmålet er at sikre alle forbrugere en  

 række, stadig bedre og billigere, mulige adgangsveje til  

 netværkssamfundet, og at give dem et reelt valg mellem en række  

 konkurrerende teleselskaber.
For så vidt angår de forbrugerrelaterede dele  

 af lovforslaget, er der foretaget en række forenklinger af  

 reguleringen, og større dele af denne er henlagt til  

 bekendtgørelsesniveau.
Der er i lovforslaget hjemmel til at etablere  

 en alternativ klagestruktur på forbrugerområdet, således at  

 Telebrugernævnet eventuelt nedlægges, og forbrugerne i stedet kan  

 klage til et privat klagenævn.
 Forsyningspligten er uændret i forhold til den  

 gældende lovgivning, men der er i lovforslaget tilstræbt en mere  

 teknologineutral regulering, således at forsyningspligten i praksis kan  

 opfyldes f.eks. også gennem levering af en mobiltelefon, hvis det er  

 den teknologisk set optimale løsning, og hvis den giver forbrugeren  

 samme ydelse og pris, som et traditionelt abonnement.
 På nummerområdet er der også i vidt  

 omfang tale om en videreførelse af den gældende lov- og  

 bekendtgørelsesregulering, ligeledes med en række forenklinger  

 samt højere grad af bekendtgørelsesregulering.
Der er endnu ikke sund, effektiv og afbalanceret  

 konkurrence på alle dele af telemarkedet.
Derfor opretholdes og styrkes  

 reguleringen af samtrafikaftalerne mellem selskaberne.
Bl.a. indføres  

 der nye prisreguleringsmodeller, som vil være mere effektive til at  

 sikre lavere samtrafikpriser, end de nuværende, og Telestyrelsen  

 får en række nye og mere effektive kompetencer til at sikre  

 hurtige og operationelle afgørelser i samtrafik-tvister.
 Lovforslaget øger fleksibiliteten i reguleringen og  

 indeholder i vidt omfang bestemmelser, der giver mulighed for afvikling af  

 reguleringen, såfremt denne skulle blive overflødiggjort som  

 følge af telemarkedets normalisering m.v.
 M.h.t. de bredere erhvervsmæssige og  

 økonomiske konsekvenser vil en styrket konkurrence på  

 telemarkedet, og deraf følgende billigere telepriser, styrke en bred  

 vifte af danske erhvervsvirksomheders konkurrenceevne i den globale  

 netværksøkonomi.
 Lovforslaget har ingen miljømæssige  

 konsekvenser.
Lovforslaget indebærer et begrænset merforbrug  

 af årsværk m.v. i Telestyrelsens regi.
Dette finansieres af  

 udbyderne af telenet eller teletjenester gennem disses betaling af  

 nummerafgifter for tildelte abonnentnumre m.v.
 Lovforslaget forudsættes at træde i kraft den  

 1. juli 2000.
 Lovforslaget tilsigter at gennemføre Kommissionens  

 direktiv 99/64/EF om tele- og kabel-tv-net samt dele af Rådets direktiv  

 98/84/EF om retlig beskyttelse af adgangsstyrede og adgangsstyrende  

 tjenester, og viderefører herunder den danske gennemførelse af  

 en række EU-direktiver på teleområdet.
 Idet jeg i øvrigt henviser til lovforslaget med  

 bemærkninger, tillader jeg mig at anbefale lovforslaget til velvillig  

 behandling i det høje Ting.
