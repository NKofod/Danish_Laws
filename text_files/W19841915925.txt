 Ankestyrelsen fandt, at der i henhold til dagpengelovens § 27 består  

 en selvstændig ret for en arbejdsgiver, der yder løn under fravær fra  

 arbejdet, til at få udbetalt den sikredes dagpenge.
 REDEGØRELSE FOR SAGEN:
En elev overholdt ikke arbejdsgiverens regler for anmeldelse af sygdom i  

 forbindelse med fravær den 26. juni 1981. Arbejdsgiveren havde derfor ikke  

 pligt til at udbetale dagpenge.
Da sikrede var ansat som elev, blev der  

 derimod udbetalt fuld løn for sygedagen.
 Arbejdsgiveren anmodede samtidig sikredes bopælskommune om refusion i  

 henhold til § 27 i dagpengeloven.
Det sociale udvalg afslog anmodningen om refusion, idet refusion efter  

 udvalgets opfattelse kun kan ske med det beløb, som lønmodtageren er  

 berettiget til.
Da anmeldelse af sygefraværet først var sket til kommunen den  

 2. juli 1981, var sikrede ikke selv berettiget til dagpenge.
Udvalget havde  

 tidligere dispenseret fra anmeldelsesfristen vedrørende sikredes sygefravær,  

 men havde samtidig tilkendegivet overfor arbejdsgiveren, at refusionen da  

 skete som en engangsdispensation.
 AFGØRELSEN, DER KLAGES OVER:
 Amtsankenævnet pålagde det sociale udvalg at yde arbejdsgiveren refusion  

 efter dagpengelovens § 27. Nævnet fandt, at arbejdsgiverens forhold, herunder  

 fristen for anmeldelse og anmodning om refusion alene skal bedømmes efter  

 dagpengelovens § 27 og sikringsstyrelsens bekendtgørelse af 17. oktober 1980  

 om arbejdsgiveres pligt til at anmelde fravær for lønmodtagere med løn under  

 sygdom samt anmeldelse af krav om udbetaling af dagpenge (refusion) til  

 arbejdsgivere.
 Nævnet henviste til en vejledende udtalelse, som nævnet havde indhentet  

 fra sikringsstyrelsen vedrørende spørgsmålet om arbejdsgiverens ret til  

 refusion i henhold til dagpengelovens § 27. Sikringsstyrelsen oplyste, at  

 arbejdsgiverens refusionsret ikke er afhængig af, at lønmodtageren har  

 anmeldt eget dagpengekrav til kommunen, og at dispensationsreglerne i henhold  

 til dagpengelovens § 18, stk. 6, kun finder anvendelse ved vurderingen af, om  

 den sikrede selv er berettiget til dagpenge for tiden før anmodningen.  

 Vedrørende reglerne for anmeldelse af refusionskrav, henviste  

 sikringsstyrelsen til sikringsstyrelsens bekendtgørelse nr. 488 af 17.  

 oktober 1980, der også gælder i de af dagpengelovens § 16, stk. 1, nr. 2,  

 omfattede tilfælde, når en arbejdsgiver har udbetalt løn under en  

 lønmodtagers sygefravær, men det senere konstateres, at lønmodtageren ikke  

 har opfyldt de regler, der forpligter arbejdsgiveren til at yde dagpenge i  

 arbejdsgiverperioden.
 KLAGEN TIL ANKESTYRELSEN:
 Sagen blev anket af det sociale udvalg, som overfor ankestyrelsen  

 fastholdt, at dagpengelovens § 27 alene hjemler ret for arbejdsgiveren til at  

 få udbetalt de dagpenge, som lønmodtageren ville have haft ret til, såfremt  

 der ikke var blevet udbetalt løn under sygdom.
 Udvalget fandt, at nævnets afgørelse ville betyde en urimelig  

 forskelsbehandling af lønmodtagere, der får udbetalt løn under sygdom, og  

 lønmodtagere, der ikke får løn under sygdom.
 LOVGRUNDLAG:
 Dagpengelovens § 27.
 ANKESTYRELSENS AFGØRELSE:
 Ankestyrelsen er enig med amtsankenævnet i, at der i henhold til  

 dagpengelovens § 27 består en selvstændig ret for en arbejdsgiver, der yder  

 løn under fravær fra arbejdet, til at få udbetalt den sikredes dagpenge.
Ankestyrelsen stadfæster således amtsankenævnets afgørelse med den af nævnet givne begrundelse.
