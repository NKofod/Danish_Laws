Om sager af principiel eller generel betydning Henvendelser til Ankestyrelsen tyder på, at der hersker nogen usikkerhed  

 om begreberne »generel og principiel betydning«, som i den sociale  

 lovgivning bruges som kriterium for, om Ankestyrelsen kan behandle en klage  

 som 2. klageinstans, jf. fx bistandslovens § 15, stk. 3.
 Til nærmere belysning af begreberne bringer vi derfor nedenstående  

 oversigt over forhold, som efter styrelsens praksis medfører, at en sag har  

 principiel eller generel betydning.
En sag har principiel eller generel betydning hvis - den omfatter forhold, Ankestyrelsen ikke tidligere har taget stilling  

 til, herunder spørgsmål i forbindelse med nye regler, - den vedrører ændringer i retsopfattelsen udtrykt af Folketingets  

 Ombudsmand, landsretterne eller Højesteret, - den rejser spørgsmål, om administrative forskrifter strider mod loven  

 eller savner hjemmel, - den vedrører spørgsmål, hvor ændrede samfundsforhold eller ændrede  

 holdninger i befolkningen skaber behov for at tage ældre praksis op til  

 fornyet vurdering, eller den i øvrigt berører et område, hvor Ankestyrelsen  

 finder behov for at ændre praksis, - afgørelsen strider imod Ankestyrelsens offentliggjorte praksis, - den har generel betydning for retsanvendelsen på det pågældende område,  

 det vil sige, at afgørelsen har betydning ikke alene for den konkrete sag,  

 men også for andre sager og altså indeholder et generelt aspekt.
 Sager af generel betydning kan fx være sager:
- som er egnet til at udstikke retningslinier for et bestemt område, - som kan belyse almindelig praksis, - som viser betydelig forskel i retsopfattelsen lokalt eller regionalt, - som vedrører generelle spørgsmål om forvaltningsretlig sagsbehandling,  

 som det er af betydning af få lagt normer for inden for det sociale område.
Selv om der som anført kan opstilles kriterier for, hvornår en sag er  

 enten principiel eller generel, vil det i praksis i vidt omfang bero på et  

 skøn.
Der vil som følge heraf være tilfælde, hvor der kan være en forskellig  

 vurdering af, om en sag falder inden for eller uden for.
Folketingets  

 Ombudsmand har således i en undersøgelse af 150 afviste principielle sager  

 bemærket, at han i 6 ud af de 150 sager fandt, at Ankestyrelsen burde have  

 antaget sagerne til principiel behandling.
Som ek-sempel kan nævnes, at det  

 efter Ombudsmandens vurdering ikke er tilstrækkeligt til at afvise principiel  

 behandling, at det rejste spørgsmål er behandlet i en ministeriel vejledning,  

 som efter Ombudsmandens opfattelse ikke retter sig til borgeren, men til de  

 sociale myndigheder.
