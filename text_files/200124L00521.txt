Betænkning afgivet af Miljø- og  

 Planlægningsudvalget den 8. maj 2002 Betænkning over Forslag til lov om ændring af lov om  

 miljø og genteknologi (Gennemførelse af det nye udsætningsdirektiv  

 m.v.) [af miljøministeren (Hans Christian Schmidt)] 1. Ændringsforslag Enhedslistens medlem af udvalget har stillet 2  

 ændringsforslag til lovforslaget.
2. Udvalgsarbejdet Lovforslaget blev fremsat den 28. februar 2002 og var til  

 1. behandling den 11. marts 2002. Lovforslaget blev efter 1. behandling  

 henvist til behandling i Miljø- og Planlægningsudvalget.
Møder Udvalget har behandlet lovforslaget i 7 møder.
Høring Et udkast til lovforslaget har inden fremsættelsen  

 været sendt i høring, og miljøministeren sendte den 4.  

 januar 2002 dette udkast til udvalget, jf. alm. del   bilag 59. Den 28.  

 februar 2002 sendte miljøministeren de indkomne høringssvar  

 samt et notat herom til udvalget.
Samråd Udvalget har stillet 2 spørgsmål til  

 miljøministeren til mundtlig besvarelse.
Miljøministeren har  

 besvaret spørgsmålene i et samråd med udvalget den 2. maj  

 2002. Miljøministeren har efterfølgende sendt udvalget det  

 talepapir, der lå til grund for ministerens besvarelse af  

 spørgsmålene.
 Udvalget har stillet 1 spørgsmål til  

 fødevareministeren og miljøministeren til mundtlig besvarelse.  

 Fødevareministeren og miljøministeren har besvaret  

 spørgsmålet i et samråd med udvalget den 8. maj 2002.  

 Fødevareministeren og miljøministeren har efterfølgende  

 sendt udvalget de talepapirer, der lå til grund for deres besvarelse af  

 spørgsmålet.
Spørgsmål Udvalget har stillet 39 spørgsmål til  

 miljøministeren til skriftlig besvarelse, som denne har besvaret.
3. Udtalelse fra miljøministeren Miljøministeren har over for udvalget oplyst  

 følgende:
Ordet »forsigtighedsprincip« fremgår ikke af hverken  

 miljøbeskyttelsesloven eller kemikalieloven.
Ordet  

 »forsigtighedsprincip« fremgår heller ikke af lov om miljø og  

 genteknologi, men princippet er indeholdt i lovens formålsbestemmelse,  

 hvorefter risikoen for en uønsket påvirkning af miljø,  

 natur og menneskers sundhed er et væsentligt hensyn, som skal varetages  

 i forbindelse med administrationen af loven.
Loven bygger således  

 allerede på et grundlæggende princip om en forudgående  

 miljørisikovurdering, som skal gennemføres i overensstemmelse  

 med forsigtighedsprincippet.
Forståelsen af, at forsigtighedsprincippet  

 gælder i administrationen af loven, er beskrevet i de almindelige  

 bemærkninger til lovforslaget, afsnit 4.3. Det er hermed tydeliggjort,  

 at forsigtighedsprincippet gælder på lovens område.
Miljøministeren har oplyst, at i forbindelse med  

 godkendelse af gensplejsede organismer vil og skal vurderinger af omfanget af  

 pollenspredning altid være en central del af  

 miljørisikovurderingerne.
I hvert enkelt tilfælde i forbindelse  

 med såvel forsøgsudsætning som markedsføring bliver  

 der taget stilling til, om der kan ske en spredning til vilde arter, og om  

 spredningen har uacceptable konsekvenser.
Hvis spredningen er til fare for  

 naturen, vil det kunne føre til et dansk nej til udsætning.
 Spredning fra marker med gensplejsede afgrøder til  

 andre marker med den samme afgrøde udgør et særligt  

 spørgsmål i forhold til produktionsmæssige interesser.  

 Dette kan dog ikke varetages ved lov om miljø og genteknologi, der  

 alene har som mål at varetage miljø-, natur- og sundhedshensyn.  

 Miljøministeren har oplyst, at EU-Kommissionen for tiden  

 gennemfører en analyse af implikationerne for forskellige driftsformer  

 ved introduktionen af genetisk modificerede afgrøder, der skal sikre  

 konventionelle og økologiske landbrugs levedygtighed og deres  

 bæredygtige sameksistens med gensplejsede afgrøder.
Det fremgår af lovforslaget, at de nærmere  

 regler om miljørisikovurderinger, overvågningsplaner og om  

 konsultation og information af offentligheden vil blive udmøntet i  

 bekendtgørelser, der sendes i bred høring.
Det skal samtidig  

 understreges, at indholdet af disse bekendtgørelser allerede i  

 høj grad er normeret af det nye udsætningsdirektivs  

 bestemmelser, og at Kommissionen forbereder vejledende noter om  

 miljørisikovurdering og overvågning.
 Lovforslaget introducerer begrebet »etiske værdier«  

 i lovens formålsparagraf, og det bliver muligt at nedsætte og at  

 foretage høring i et dansk etisk organ, der kan besvare  

 spørgsmål af principiel karakter vedrørende genteknologi.  

 Dette er et første skridt på vejen mod at integrere etiske  

 overvejelser i administrationen af lov om miljø og genteknologi.  

 Miljøministeren har oplyst, at regeringen er i færd med at  

 undersøge mulighederne for at etablere et forsøg med  

 nedsættelse af et rådgivende udvalg, der skal rådgive  

 ministeren om etiske spørgsmål på lovens område.
 Lovforslagets bemærkninger om godkendelsesproceduren  

 har miljøministeren præciseret således:
Direktiv 2001/18/EF skal gennemføres efter den nye  

 forskriftsprocedure (Rådets afgørelse af 28. juni 1999 om  

 fastsættelsen af de nærmere vilkår for udøvelsen af  

 de gennemførelsesbeføjelser, der tillægges Kommissionen,  

 EF-Tidende 1999 L 184/23 af 17. juli 1999). Det vil sige, at Kommissionens  

 forslag til godkendelse af GMOer til markedsføring i  

 forskriftsudvalget kun kan ske ved kvalificeret flertal.
Er der ikke  

 kvalificeret flertal, skal Kommissionen straks forelægge forslaget for  

 Rådet og underrette Europa-Parlamentet.
I Rådet godkendes eller forkastes Kommissionens  

 forslag til godkendelse af GMOer til markedsføring ved  

 kvalificeret flertal.
Forkastes forslaget af Rådet, kan Kommissionen  

 enten forelægge Rådet et ændret forslag, forelægge  

 sit forslag på ny eller fremsætte forslag til en retsakt i  

 henhold til traktaten.
Har Rådet efter tre måneder hverken  

 vedtaget forslaget eller tilkendegivet, at det er imod forslaget, skal  

 Kommissionen vedtage forslaget.
 Den væsentligste forskel på den nye og den  

 gamle forskriftsprocedure er, at ifølge den gamle procedure kunne  

 Rådet alene ændre eller forkaste Kommissionens forslag ved  

 enstemmighed, hvorimod den nye procedure foreskriver, at Kommissionens  

 forslag kan forkastes med kvalificeret flertal.
 I forlængelse af svar på  

 spørgsmål 33 har miljøministeren efter en nærmere  

 juridisk vurdering oplyst, at regeringen er indstillet på at  

 støtte en dansk beslutning om udfasning af antibiotikaresistente  

 markører snarest frem for i 2004/2008.
Efter en mere indgående fortolkning af det nye  

 udsætningsdirektivs bestemmelse om udfasning af antibiotikaresistente  

 markører vurderes det, at det ikke vil være i strid med  

 EU-retten at indføre et umiddelbart stop for godkendelser af genetisk  

 modificerede organismer, der indeholder antibiotikaresistente  

 markørgener.
Direktivets artikel 4, stk. 2, som omhandler  

 problemstillingen, er skrevet meget bredt og skaber derfor mulighed for  

 fortolkning.
Som det fremgår af svar på  

 spørgsmål 33, vil en sådan bestemmelse om stop for  

 antibiotikaresistente markørgener ikke være hensigtsmæssig  

 i selve lovteksten.
Miljøministeren har derfor tilkendegivet, at et  

 sådant stop bliver fastlagt i bekendtgørelsesform forud for  

 fristen for implementering den 17. oktober 2002.
4. Indstillinger og politiske bemærkninger Et flertal i udvalget (S, V, DF, KF, RV og KRF)  

 indstiller lovforslaget til vedtagelse uændret.
 Socialdemokratiets, Det Radikale Venstres og Kristeligt  

 Folkepartis medlemmer af udvalget er tilfredse med, at dette lovforslag  

 fører til henholdsvis bedre risikovurdering, øget inddragelse  

 af offentligheden, tidsbegrænsede markedsføringstilladelser og  

 dansk ratifikation af Cartagenaprotokollen.
Partierne bifalder tilkendegivelserne om, at regeringen  

 ikke har planer om at ændre sin holdning til genmoratoriet, før  

 der er vedtaget regler om sporbarhed og mærkning.
Det er dog samtidig  

 vigtigt, at Danmark ikke går enegang ved at ophæve moratoriet,  

 før de øvrige fem lande er enige heri.
Risikoen for utilsigtet spredning fra marker med  

 gensplejsede afgrøder er et meget vigtigt problem, som mange med rette  

 bekymrer sig om   både når det drejer sig om spredning til vilde  

 arter og til andre marker.
Denne bekymring deler S, RV og KRF, som derfor  

 opfordrer regeringen til at sige nej til udsætning både i  

 forbindelse med forsøgsudsætning og markedsføring, hvis  

 det fremgår af miljørisikovurderingerne, at en gensplejset  

 afgrøde kan true følsomme naturtyper.
Partierne mener ikke, at regeringen har leveret et klart  

 svar på, hvorfor man ud fra regeringens opfattelse ikke gennem dette  

 lovforslag også kan forholde sig til spørgsmålet om  

 spredning fra marker med gensplejsede afgrøder til andre marker.  

 Regeringen har dog tilkendegivet, at den inden årets udgang vil  

 udarbejde en strategi for håndteringen af den kommercielle dyrkning af  

 genetisk modificerede afgrøder i landbruget.
I den forbindelse havde  

 partierne gerne set, at regeringen havde tilkendegivet, at regeringens  

 mål var at undgå genforurening af det øvrige landbrug i  

 Danmark, herunder ikke mindst det økologiske.
En sådan  

 beskyttelse af det GMO-frie landbrug ville være med til at give  

 producenterne et reelt valg mellem at dyrke genmodificerede eller  

 ikkegenmodificerede afgrøder   og i sidste ende vil dette være  

 grundlaget for, at forbrugerne kan vælge mellem genmodificerede og  

 ikkegenmodificerede fødevarer.
Hvis ikke der udarbejdes relativt  

 håndfaste og strenge krav til eksempelvis passende afstand  

 (bufferzoner) mellem gensplejsede og ikkegensplejsede afgrøder,  

 risikerer økologiske landmænd store økonomiske tab, hvis  

 afgrøderne mister deres status som økologiske, men der kan  

 også blive tale om, at økologisk drift i fremtiden ikke kan lade  

 sig gøre i store dele af Danmark.
Begge dele finder S, RV og KRF  

 uacceptabelt.
Dansk Folkepartis medlemmer af udvalget indstiller  

 lovforslaget til vedtagelse, men skal dog bemærke, at partiet ser med  

 bekymring på brugen af GMO.
Specielt når GMO anvendes i  

 afgrøder på marker, hvor der kan være risiko for, at  

 pollen kan spredes til andre marker eller til naturen.
Dansk Folkeparti ønsker således at  

 begrænse brugen af GMO, da man ikke kender langtidsvirkningen af  

 eksemplevis genmanipulerede planter.
Partiet har derfor med tilfredshed  

 læst miljøministerens supplerende betænkningsbidrag, som  

 er udarbejdet på baggrund af det udkast til ændringsforslag, som  

 Det Radikale Venstre og Dansk Folkeparti stillede under udvalgsarbejdet.
 Et mindretal i udvalget (SF) vil redegøre  

 for sin stilling til lovforslaget og de stillede ændringsforslag ved 2.  

 behandling.
 Et andet mindretal i udvalget (EL) indstiller  

 lovforslaget til forkastelse ved 3. behandling, men vil stemme for de  

 stillede ændringsforslag.
Enhedslistens medlem af udvalget bemærker, at  

 Folketinget i disse dage er ved at gennemføre et alvorligt  

 lovsjuskeri.
Det er ikke alene dårligt arbejde, men direkte  

 samvittighedsløst, hvis et flertal i Folketinget vælger at haste  

 dette lovforslag om genteknologi igennem nu.
I udvalgsarbejdet er det  

 dokumenteret, at der er kæmpe huller i de nye regler om godkendelse af  

 gensplejsede planter, som om føje år vil kunne dyrkes på  

 danske marker, og som vil udgøre en trussel mod det økologiske  

 jordbrug og andre, der vil dyrke GMO-fri afgrøder.
Problemet er  

 risikoen for spredning af gener.
Erfaringer fra bl.a.
Canada, Mexico og Frankrig viser, at  

 GMO-afgrøder har smittet ved pollen- eller frøspredning over  

 langt større afstande end forudset.
Men selv hvis man mener, at  

 spredning kan forhindres ved særlig dyrkningsteknik og skrappe  

 sikkerhedsforanstaltninger, er forudsætningerne overhovedet ikke  

 på plads i Danmark.
Ved lovforslaget gennemføres EUs  

 udsætningsdirektiv.
Lovforslaget sætter standarder for, hvordan  

 en ny GMO skal afprøves, og hvilke forhold der skal undersøges,  

 før man kan ansøge om godkendelse, og det fastsætter  

 procedurer for godkendelse af nye GMOer.
Men på afgørende  

 punkter er lovforslaget hullet som en si.
Det gælder bl.a. en  

 række uafklarede spørgsmål om mærkning og sporing af  

 GMO.
Og det gælder risikoen for spredning.
Det er ikke hensigten med  

 lovforslaget at lovgive om betingelser for landbrugets virksomhed, herunder  

 spredning af godkendte GMO-planter til andre marker.
Miljøministeren  

 anser nemlig spredning af pollen og frø mellem marker for et  

 landbrugsmæssigt spørgsmål, som derfor ikke skal reguleres  

 af miljølovgivning.
Derfor kan der ikke laves ansvarsregler for  

 landmænd, der vil dyrke GMOer.
Gennemføres  

 udsætningsdirektivet ved dette lovforslag, efterlader det  

 landmænd, der dyrker økologisk eller traditionelt, uden nogen  

 form for beskyttelse   eller mulighed for at få erstatning   hvis  

 afgrøden forurenes og ikke kan sælges som økologisk eller  

 GMO-fri.
Fødevareministeren og miljøministeren  

 varsler, at de vil tage hånd om problemet ved til januar 2003 at  

 udarbejde en strategi for håndteringen af dyrkning med GMOer, men  

 vil ikke redegøre for, hvad strategien skal indeholde.
Vil der blive  

 indført afstandskrav? Regler for ansvar? Mulighed for, at  

 landmænd kan nedlægge veto mod GMOer? Eller mulighed for,  

 at kommuner kan forbyde GMOer lokalt? Efter Enhedslistens vurdering er der risiko for, at der  

 vedtages et lovforslag, der giver de store gensplejsningsselskaber,  

 især giganten Monsanto, men også danske firmaer, mulighed for at  

 få godkendt nye afgrøder, som slippes løs på danske  

 marker, uden at disse firmaer kan holdes ansvarlige for spredning til andre  

 afgrøder.
Det kan betyde økonomisk ruin for de  

 økologiske jordbrugere, for her må der overhovedet ikke  

 være GMO i afgrøderne.
Men også for konventionelle  

 landmænd kan det være en trussel, hvis der sker en spredning i et  

 omfang, der medfører, at de godkendte bagatelgrænser  

 overskrides.
Når Enhedslisten betegner flertallet i Folketinget  

 som samvittighedsløst i denne sag, skyldes det, at dette flertal er  

 fuldt ud klar over, hvad man er på vej til at gøre.
Man ved, at  

 man slipper genspejsningen løs, inden der er skabt sikkerhed for  

 konsekvenserne.
Flertallets eneste undskyldning   som man gentager  

 ustandselig   er, at direktivet skal være gennemført til  

 oktober.
Denne bortforklaring er ikke holdbar.
EU har vedtaget et mangelfuldt  

 og uforsvarligt direktiv, og derfor bør Folketinget tage sig tid til  

 at bruge et år mere på at afklare, om det kan og skal  

 gennemføres her i Danmark.
Lovforslaget har en række andre mangler: Der  

 indføres ekstraordinære høringsprocedurer og etiske  

 vurderinger, men det er uklart, hvilken kompetence og indflydelse såvel  

 særligt nedsatte råd som høringssvar vil have.
Der  

 henvises til, at høringsprocedurer skal nedfældes i kommende  

 bekendtgørelser.
Eftersom der lægges megen vægt på  

 disse høringer i lovteksten, ville det være  

 hensigtsmæssigt, om der i det mindste lå et udkast til en  

 sådan bekendtgørelse, før loven vedtages.
Forsigtighedsprincippet påstås at være  

 bærende for loven.
Derfor bør det efter Enhedslistens opfattelse  

 være den oprindelige udformning af princippet, som indgår i  

 lovteksten.
Enhedslisten mener også, at der er store problemer  

 vedrørende godkendelsesprocessen.
Hvilke muligheder er der for at  

 forhindre udsættelsen af en GMO, som Miljøministeriet ikke har  

 tillid til? Totalharmoniseringen indebærer, at Danmark skal acceptere  

 godkendelser fra andre EU-lande efter en procedure, hvor Danmark og andre  

 lande kan komme med indsigelser mod andre landes godkendelser.
Men  

 Kommissionen kan gennemtvinge godkendelsen, hvis blot der ikke er et  

 kvalificeret flertal imod, det vil sige med et mindretal af lande bag sig.  

 Derfor kan Danmark i sidste ende blive tvunget til at tillade udsætning  

 af GMOer, der ikke er tillid til i Danmark.
 Tjóðveldisflokkurin, Inuit Ataqatigiit og  

 Siumut var på tidspunktet for betænkningens afgivelse ikke  

 repræsenteret med medlemmer i udvalget og havde dermed ikke adgang til  

 at komme med indstillinger eller politiske udtalelser i  

 betænkningen.
 En oversigt over Folketingets sammensætning er  

 optrykt i betænkningen.
5. Ændringsforslag med bemærkninger Ændringsforslag Af	et mindretal (EL):
Til § 2 1) Stk. 1 affattes således:
»Stk. 1. Miljøministeren fastsætter tidspunktet for  

 lovens ikrafttræden.« [Ændring af ikrafttrædelsestidspunktet] 2) I  stk. 3 ændres »den 17. oktober 2002« til:  

»ved lovens ikrafttræden« [Konsekvensændring som følge af ændret  

 ikrafttrædelsestidspunkt] Bemærkninger Til nr. 1 og 2 Det er en forudsætning for ændringsforslagene,  

 at der senest samtidig med lovens ikrafttræden er sket  

 ikrafttræden af en lov om sporbarhed og mærkning af gensplejsede  

 organismer, herunder produkter, hvor disse indgår eller medvirker til  

 produktionen, samt en lov, som sikrer konventionelle og økologiske  

 landbrugs levedygtighed og deres bæredygtige sameksistens med  

 genmodificerede afgrøder.
Det fremgår af miljøministerens svar på  

 alle de spørgsmål, der er stillet til lovforslaget, at loven  

 ikke omfatter smitte med GMO af afgrøder, der dyrkes økologisk  

 eller GMO-frit.
Enhedslisten finder derfor, at der er et meget stort hul i  

 lovforslaget, idet det må forudsættes, at  

 miljøvurderinger, overvågning m.m., der omtales i lovforslaget,  

 ikke skal omfatte vurderinger af spredningsrisiko til andre afgrøder  

 eller overvågning af smitte af andre afgrøder.
Rapporter fra Det  

 Europæiske Miljøagentur påpeger, at der er betydelig  

 smitterisiko for visse afgrøder og en del uafklarede aspekter  

 vedrørende metoder til at forhindre spredning.
I besvarelsen af spørgsmål 37 oplyser  

 miljøministeren, at en strategi, der skal sikre sameksistensen mellem  

 alle afgrødetyper, vil blive afsluttet inden årets udgang, og  

 herefter vil der være grundlag for at tage stilling til de  

 reguleringsmæssige aspekter.
Enhedslisten finder, at en sådan  

 stillingtagen i form af lovgivning bør være afsluttet, inden  

 loven kan træde i kraft. Ændringsforslagene har endvidere til  

 formål at sikre, at loven ikke træder i kraft, før der er  

 gennemført fuld sporbarhed og mærkning af genmodificerede  

 organismer i Danmark.
Søren Gade (V)  

  Helga Moos (V)  Eyvind Vesselbo (V) fmd.  

  Jens Vibjerg (V)  Freddie H.
Madsen (DF)  

  Jørn Dohrmann (DF) Helle Sjelle (KF)  

  Lars Barfoed (KF)  Ole M.
Nielsen (KRF)  

 nfmd.  Inger Bierbaum (S)  Nicolai Wammen (S)  

  Pernille Blach Hansen (S)  Svend Auken (S)  

 Torben Hansen (S)  Jørn Jespersen (SF)  

  Elsebeth Gerner Nielsen (RV)  

  Keld Albrechtsen (EL) Tjóðveldisflokkurin, Inuit Ataqatigiit og  

 Siumut havde ikke medlemmer i udvalget.
Folketingets sammensætning Venstre, Danmarks Liberale Parti (V) 57 * Enhedslisten (EL) 4 Socialdemokratiet (S) 52 Kristeligt Folkeparti (KRF) 4 Dansk Folkeparti (DF) 22 Tjóðveldisflokkurin (TF) 1 Det Konservative Folkeparti (KF) 16 Inuit Ataqatigiit (IA) 1 Socialistisk Folkeparti (SF) 12 Siumut (SIU) 1 Det Radikale Venstre (RV) 9 * Heraf 1 medlem valgt på  

 Færøerne Bilag 1 Oversigt over bilag vedrørende L 131 Bilagsnr.
