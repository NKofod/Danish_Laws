Fremsat den 27. februar 2020 af Rasmus Nordqvist (ALT) og Susanne Zimmer (ALT) Forslag til folketingsbeslutning om at stoppe for udvidelser af afbrændingskapaciteten Regeringen pålægges at fremsætte et lovforslag inden den 31. december 2020, der stopper muligheden for at opføre affaldsforbrændingsanlæg og udvide afbrændingskapaciteten i Danmark.
Bemærkninger til forslaget Mange ressourcer, der kunne genanvendes under de rette omstændigheder, går i dag op i røg.
Ifølge Affaldsstatistik 2017 (»Affaldsstatistik 2017«, Miljøstyrelsen, september 2019) løb den samlede danske affaldsproduktion i 2017 op i ca. 11,7 mio. t.
Heraf blev 68 pct. genanvendt, 29 pct. blev brændt, og 3 pct. blev deponeret.
Det betyder, at mange værdifulde materialer i dag ender i affaldsforbrændingsanlæg, selv om mange af dem sagtens kunne genbruges eller genanvendes.
Forslagsstillerne mener, at det er et omfattende ressourcespild, og at der på grund af klimakrisen er brug for at styrke omstillingen til det cirkulære samfund, hvor ressourcer sjældnere ender som affald, men i stigende grad genbruges og genanvendes flere gange.
Dette forudsætter bl.a., at afbrænding og deponering reduceres markant.
Forslagsstillerne mener derfor, at der øjeblikkeligt bør indføres et stop for opførelser af affaldsforbrændingsanlæg og udvidelser af afbrændingskapaciteten i Danmark.
Skriftlig fremsættelse Rasmus Nordqvist (ALT):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at stoppe for udvidelser af afbrændingskapaciteten.
(Beslutningsforslag nr.
B 108) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
