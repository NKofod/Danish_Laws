 Cirkulæreskrivelse om indsendelse af sager til Erstatningsnævnet mv.
(Til politiet og anklagemyndigheden) Ved bekendtgørelse nr. 365 af 17. april 2012 er der fastsat en ny forretningsorden for Erstatningsnævnet.
 Justitsministeriet skal efter drøftelse med Erstatningsnævnet henlede politiets og anklagemyndighedens opmærksomhed på følgende vedrørende ekspeditionen af ansøgninger til Erstatningsnævnet:
1. Indgivelse af ansøgning og indsendelse til Erstatningsnævnets sekretariat Efter forretningsordenens § 6, stk. 1, skal ansøgning om erstatning indleveres til politiet i den politikreds, hvor anmeldelsen af lovovertrædelsen har fundet sted.
Ansøgningen videresendes af politiet til Erstatningsnævnet.
 Til Erstatningsnævnet skal indsendes:
1. Skadelidtes ansøgning 2. De af sagens akter, som er nødvendige for nævnets sagsbehandling, jf. nærmere nedenfor under pkt. 3 3. Erstatningsnævnets skema vedrørende manglende akter, jf. nærmere nedenfor under pkt. 4 2. Sagen skal som udgangspunkt være afsluttet  og bør først indsendes efter ankefristens udløb Ansøgningen og sagens akter skal som udgangspunkt først indsendes til Erstatningsnævnet, når sagen er afsluttet hos politiet, anklagemyndigheden og domstolene, jf. forretningsordenens § 6, stk. 2.
Er sagen afgjort ved dom, bør den først indsendes, når ankefristen er udløbet, og anke ikke har fundet sted.
Ankes dommen, bør sagen tilsvarende først indsendes, når ankesagen er endeligt afsluttet.
Hvis forholdene taler for det, kan sagen dog indsendes tidligere.
Det kan f.eks. være tilfældet, hvis en hovedforhandling ikke kan gennemføres inden for rimelig tid, fordi skadevolderen er syg eller forsvundet.
 Afsluttes sagen med en påtaleopgivelse, tiltalefrafald eller anden afgørelse, som kan påklages til den overordnede anklagemyndighed, bør sagen først indsendes, når klagefristen er udløbet, og klage ikke har fundet sted.
3. Akter, som skal indsendes sammen med ansøgningen Det er vigtigt, at Erstatningsnævnet allerede sammen med ansøgningsskemaet modtager de akter, der er nødvendige for nævnets sagsbehandling.
 Det bemærkes, at særakter vedrørende skadevolderen ikke bør indsendes, da disse akter er uden betydning for nævnets afgørelse vedrørende erstatningsspørgsmålet.
I det følgende angives de akter, som er nødvendige for nævnets sagsbehandling.
Oversigten er inddelt efter, hvordan sagen er afsluttet.
3.1. Sagen er afgjort ved dom 3.2. Sagen er afsluttet med påtaleopgivelse, tiltalefrafald eller lignende 3.3. Sagen er afsluttet som uopklaret 3.1. Sagen er afgjort ved dom 1. Dombogsudskrifter.
Fuldstændig udskrift af dombogen fra samtlige instanser.
2. Retsbogsudskrifter.
Fuldstændig udskrift af retsbogen fra samtlige instanser.
 3. Erstatningsopgørelser, der er fremlagt i retten, inkl. eventuelle bilag.
 4. Lægelige oplysninger vedrørende skadelidte, der indgår i sagen, f.eks. politiattester, skadejournaler og erklæringer fra Retsmedicinsk Institut.
 5. Politirapporter indeholdende skadelidtes forklaring vedrørende det anmeldte forhold  dette er dog kun nødvendigt at indsende, hvis tiltalte ikke har afgivet forklaring under sagen, eller hvis tiltalte er frifundet, og der kan være tale om en anden gerningsmand.
3.2. Sagen er afsluttet med påtaleopgivelse, tiltalefrafald eller lignende 1. Påtaleopgivelsen, tiltalefrafaldet eller lignende, der er sendt til skadelidte.
 2. Anmeldelsesrapporten.
3. Politirapporter indeholdende sigtedes og vidners, herunder skadelidtes, forklaringer.
Det er sjældent nødvendigt at indsende andre politirapporter om f.eks. tekniske undersøgelser mv.
 4. Lægelige oplysninger vedrørende skadelidte, der indgår i sagen, f.eks. politiattester, skadejournaler og erklæringer fra Retsmedicinsk Institut.
3.3. Sagen er afsluttet som uopklaret 1. Oplysninger om, hvordan sagen er sluttet, og eventuelt brev til skadelidte herom.
 2. Anmeldelsesrapporten.
3. Politirapporter indeholdende sigtedes og vidners, herunder skadelidtes, forklaringer.
Det er sjældent nødvendigt at indsende andre politirapporter om f.eks. tekniske undersøgelser mv.
 4. Lægelige oplysninger vedrørende skadelidte, der indgår i sagen, f.eks. politiattester, skadejournaler og erklæringer fra Retsmedicinsk Institut.
4. Erstatningsnævnets skema vedrørende manglende akter Erstatningsnævnets skema vedrørende manglende akter udfyldes og vedlægges ansøgningen ved indsendelsen til nævnet.
 Baggrunden er, at der i nævnet kan opstå tvivl om, hvorvidt en eller flere akter foreligger, hvis disse akter ikke er vedlagt ansøgningen, jf. herved retningslinjerne ovenfor under pkt. 3.
5. Der skal ikke udarbejdes en indstilling vedrørende ansøgningens behandling Afgørelser efter offererstatningsloven træffes af Erstatningsnævnet, jf. lovens § 11. Det er derfor ikke nødvendigt at udarbejde en indstilling vedrørende ansøgningens behandling i forbindelse med indsendelsen til nævnet.
6. Nye oplysninger i sager, der er indsendt til Erstatningsnævnet Er eller bliver politiet bekendt med oplysninger, der kan have betydning for sagens afgørelse i Erstatningsnævnet, bør disse oplysninger snarest meddeles nævnet, således at oplysningerne kan indgå i sagens behandling og afgørelse.
 Dette gælder f.eks. oplysninger om betaling af erstatning til skadelidte fra enten skadevolderen eller forsikringsselskab.
7. Yderligere undersøgelser efter Erstatningsnævnets anmodning I sager, hvor der undtagelsesvis kan være behov for yderligere oplysninger, er Erstatningsnævnet berettiget til at rette henvendelse til politiet med henblik på, at der til brug for nævnets behandling af erstatningsspørgsmålet foretages yderligere undersøgelser i sagen, uanset at politiets efterforskning i sagen er afsluttet.
 8. Aktindsigt i politirapporter mv.
Opmærksomheden henledes på, at Erstatningsnævnets sager og de akter, der indgår i sagerne, er undergivet aktindsigt efter forvaltningslovens almindelige regler herom.
Efter disse regler kan skadelidte som udgangspunkt få aktindsigt i samtlige akter, herunder politirapporter, der indgår i sagen.
 Skadevolderen kan derimod som udgangspunkt ikke i medfør af forvaltningsloven få aktindsigt i Erstatningsnævnets sag, da skadevolderen efter det almindelige forvaltningsretlige partsbegreb ikke anses som part i nævnets sag, jf. herved forretningsordenens § 7. Aktindsigt kan efter omstændighederne meddeles efter andre regler, herunder offentlighedsloven.
9. Regres mod skadevolderen Efter forretningsordenens § 12 sender Erstatningsnævnet samtidig med sagens afgørelse en kopi af afgørelsen til politiet i den politikreds, hvor anmeldelsen har fundet sted.
Erstatningsnævnet afgiver samtidig så vidt muligt en indstilling om, hvorvidt der bør gøres regres mod skadevolderen.
Erstatningsnævnets indstilling herom er alene vejledende, jf. herved forretningsordenens § 12.
10. Ikrafttræden Cirkulæreskrivelsen træder i kraft den 1. maj 2012.
 Samtidig ophæves cirkulæreskrivelse nr. 9558 af 26. august 2005 om indsendelse af sager til Erstatningsnævnet m.v.
