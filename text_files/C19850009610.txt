(Til samtlige kommunalbestyrelser,  

 amtsråd og Hovedstadsrådet) Den 3. maj 1984 afgav folketingets miljø- og planlægningsudvalg beretning  

 over forslag til folketingsbeslutning om miljøgodkendelse af ældre  

 affaldsforbrændingsanlæg.
Af beretningen, der er optrykt som bilag til denne  

 cirkulæreskrivelse, fremgår, at miljøministeren i forbindelse med  

 folketingsudvalgets behandling af beslutningsforslaget afgav tilsagn om, at  

 alle affaldsforbrændingsanlæg inden for en periode på højst 3 år vil blive  

 godkendt efter miljøbeskyttelsesloven.
 På denne baggrund har miljøministeriet udstedt bekendtgørelse nr. 397 af  

 2. september 1985 om godkendelse af ældre affaldsforbrændingsanlæg.
Ifølge bekendtgørelsen skal forbrændingsanlæg, der var bestående ved  

 miljøbeskyttelseslovens ikrafttræden, inden den 31. december 1986 ansøge om  

 godkendelse.
Kravet om godkendelse gælder ikke i det omfang, anlægget eller  

 udvidelser eller ændringer heraf i forvejen er godkendt efter lovens kapitel  

 5.
 Ved forbrændingsanlæg forstås i bekendtgørelsen sådanne anlæg til  

 forbrænding af husholdnings- eller erhvervsaffald, som er omfattet af punkt  

 G. 2. på listen over virksomheder, anlæg og indretninger, der er omfattet af  

 lovens kapitel 5. Bekendtgørelsen gælder dog kun for anlæg med en indfyret  

 effekt på mere end 30 kW, jfr. bekendtgørelsens § 2, stk. 2.
 Begrebet husholdnings- og erhvervsaffald omfatter også briketter, paller  

 og lignende brændsel, der helt eller delvis er fremstillet af sådant affald.
Bekendtgørelsen retter sig først og fremmest mod de ca. 20 kommunale anlæg  

 til forbrænding af dagrenovation m.v., som er etableret før  

 miljøbeskyttelseslovens ikrafttræden.
Herudover vil godkendelsespligten  

 omfatte et antal mindre forbrændingsanlæg i boligforeningsområder, på skoler  

 og erhvervsvirksomheder m.v.
Det vil i første række være amtsrådet/ Hovedstadsrådet, der som  

 godkendelsesmyndighed i tvivlstilfælde skal vurdere, hvorvidt det pågældende  

 anlæg er omfattet af godkendelsespligten.
Ved bedømmelsen heraf må der lægges  

 vægt på. om en væsentlig del af det anvendte brændsel består af husholdnings-  

 eller erhvervsaffald, hvad enten hovedformålet med afbrændingen er  

 varmeproduktion eller affaldsbortskaffelse.
Anlæg, der anvendes til  

 afbrænding af andet fast affald, såsom slamforbrændingsanlæg og anlæg til  

 forbrænding af sygehusaffald er derimod ikke omfattet af bekendtgørelsen.
Det  

 samme er tilfældet med hensyn til sådanne anlæg til forbrænding af  

 erhvervsaffald, som er omfattet af andre punkter på listen, f.eks. anlæg for  

 destruktion af affald af kemikalier, jfr. herved listens punkt D.10.
 Godkendelsesmyndighed er som nævnt amtsrådet/ Hovedstadsrådet, jfr. § 4,  

 stk. 2, i bekendtgørelse nr. 176 af 29. marts 1974 om godkendelse af særligt  

 forurenende virksomheder m.v. (godkendelsesbekendtgørelsen).
Fristen for ansøgningens indsendelse er fastsat under hensyn til, at de  

 nævnte forudsætninger om tidspunktet for godkendelsernes meddelelse skal  

 kunne opfyldes.
Miljøstyrelsen skal derfor henstille, at myndighederne har  

 færdigbehandlet sagen vedrørende godkendelsesansøgningen i første instans  

 inden udgangen af maj måned 1987.
I overensstemmelse med miljøministerens tilkendegivelser over for  

 folketinget i forbindelse med behandlingen af beslutningsforslaget om  

 godkendelse af ældre affaldsforbrændingsanlæg vil Miljøstyrelsen fremskynde  

 det af styrelsen iværksatte vejledningsarbejde om begrænsning af forureningen  

 fra affaldsforbrændingsanlæg.
Der vil således i løbet af foråret 1986 kunne  

 foreligge en færdig vejledning fra styrelsen som grundlag for udarbejdelsen  

 af ansøgningerne og behandlingen af sagerne om godkendelse efter lovens § 36.
 Ifølge bekendtgørelsen skal godkendelsessagen i øvrigt behandles efter  

 reglerne i godkendelsesbekendtgørelsens kapitel 3-5. Det betyder bl.a.,. at  

 ansøgningen skal udarbejdes i overensstemmelse med reglerne i  

 godkendelsesbekendtgørelsens § 9, der fastlægger kravene til de oplysninger,  

 der skal gives af virksomheden i forbindelse med godkendelsesansøgninger.
 Opmærksomheden henledes på, at eventuelle tilladelser til særskilt  

 udledning af spildevand til vandløb, søer og havet skal meddeles i medfør af  

 lovens kapitel 5, jfr. herved lovens § 41, stk. 3.
 Med hensyn til reglerne om afgørelsernes meddelelse, klagevejledning og  

 klageadgang henvises til bestemmelserne i lovens kapitel 10 og 11.
 Kravet om godkendelse gælder som nævnt ikke, såfremt anlægget allerede  

 måtte være godkendt f.eks. i medfør af lovens § 37. Er der endvidere efter  

 lovens ikrafttræden den 1. oktober 1974 sket udvidelser eller ændringer på  

 anlægget, som er blevet godkendt efter § 35, stk. 1, 2. punktum, skal disse  

 dele af anlægget heller ikke påny underkastes godkendelsesbehandling.
 Som det fremgår af folketingets miljø- og planlægningsudvalgs beretning af  

 3. maj 1984, har miljøministeren understreget over for folketingsudvalget, at  

 myndighederne fortsat kan give påbud over for de pågældende anlæg efter  

 miljøbeskyttelseslovens bestemmelser.
 Miljøstyrelsen skal endvidere henstille, at myndighederne i tiden, indtil  

 det nævnte vejledningsarbejde er afsluttet, og det nødvendige grundlag for  

 godkendelsesansøgningernes udarbejdelse og behandling dermed foreligger, er  

 tilbageholdende med meddelelser af godkendelser vedrørende bestående  

 affaldsforbrændingsanlæg, samt at man ved eventuelle meddelelser af  

 godkendelser af nye affaldsforbrændingsanlæg er opmærksom på den kommende  

 vejledning og eventuelt tager spørgsmålet om vilkårsfastsættelser op med  

 Miljøstyrelsen.
Det vil herved kunne sikres, at de krav, som fastsættes i godkendelserne,  

 baseres på det bedst mulige kendskab til karakteren af forureningen fra  

 anlæggene og metoderne til begrænsningen heraf.
Man opnår hermed tillige, at  

 eventuelle fejlinvesteringer undgås.
Opmærksomheden henledes i øvrigt på sammenhængen med planlægningen efter  

 lovens kapitel 9, herunder affaldsplanlægningen, jfr. §§ 62-62 b, der også  

 omfatter bortskaffelse af affald ved affaldsforbrænding.
Miljøstyrelsen kan i  

 denne forbindelse henvise til Miljøministeriets bekendtgørelse nr. 663 af 20.  

 december 1984 om amtsrådets kortlægning af og redegørelse for  

 affaldsbortskaffelsen og det dertil knyttede cirkulære fra Miljøstyrelsen af  

 25. marts 1985.
Miljøstyrelsen, den 4. september 1985 Jens Kampmann / Per B.
Suhr Bilag Beretning afgivet af miljø- og planlægningsudvalget den 3. maj 1984 Beretning over Forslag til folketingsbeslutning om miljøgodkendelse af ældre  

 affaldsforbrændingsanlæg (af Margrete Auken (SF) m.fl.) Udvalget har behandlet forslag til folketingsbeslutning i en række møder  

 og har herunder stillet spørgsmål til miljøministeren, som denne har besvaret  

 skriftligt og i samråd.
 Miljøministeren har over for udvalget givet tilsagn om, at alle  

 affaldsforbrændingsanlæg inden for en periode på højst 3 år vil blive  

 miljøgodkendt.
 Miljøministeren har oplyst, at der i løbet af 1-2 år vil foreligge en  

 vejledning fra miljøstyrelsen med anbefalinger om, i hvilken grad  

 forureningen fra affaldsforbrændingsanlæg bør begrænses, herunder bl.a.  

 forurening med partikler, saltsyre og dioxiner.
 Miljøministeren har tilkendegivet, at det herved sikres, at resultaterne i  

 vejledningen inddrages i grundlaget for godkendelserne, og har samtidig  

 understreget, at amtsrådene, indtil godkendelserne foreligger, fortsat kan  

 give påbud efter miljøbeskyttelseslovens bestemmelser.
 Et flertal (udvalget med undtagelse af de frie demokraters medlem) kan  

 tilslutte sig de af miljøministeren ovenfor afgivne tilsagn.
 Et mindretal (de frie demokraters medlem af udvalget) har taget  

 miljøministerens tilsagn og flertallets holdning hertil efterretning.
 P. u. v.
