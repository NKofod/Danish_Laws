1. Den kriminalitet, der består i indsmugling af illegale  

 indvandrere og asylansøgere, har i de senere år antaget et betydeligt omfang  

 såvel nationalt som internationalt.
Samtidig har det kunnet konstateres, at  

 menneskesmugling i stigende grad har fået karakter af en professionel,  

 organiseret kriminalitet, som indebærer en grov udnyttelse af de mennesker,  

 der betaler store pengebeløb for at komme til eksempelvis Danmark.  

 Menneskesmugling forekommer endvidere ofte i sammenhæng med anden organiseret  

 kriminalitet, herunder narkotikakriminalitet og hvidvaskning.
 På denne baggrund er der efter Justitsministeriets opfattelse behov for at  

 styrke indsatsen over for den menneskesmugling, der retter sig imod Danmark.
 2. Rigspolitichefen har i en rundskrivelse af 17. februar 1997 til  

 politikredsene nærmere redegjort for en styrkelse af den politimæssige  

 indsats mod organiseret illegal indvandring og menneskesmugling, ligesom  

 Rigspolitichefen har peget på forskellige nye initiativer hos  

 Rigspolitichefen, der kan understøtte en øget efterforskningsmæssig indsats i  

 politikredsene.
3. Den 28. maj 1997 har Folketinget vedtaget en række ændringer af  

 straffeloven, retsplejeloven og våbenloven.
Formålet er at styrke politiets  

 mulighed for at efterforske alvorlig kriminalitet.
 For at styrke politiets muligheder for at optrevle den professionelle  

 menneskesmugling gives der ved en ændring af formuleringen i retsplejelovens  

 § 781, stk. 1, nr. 3, politiet adgang til at foretage indgreb i  

 meddelelseshemmeligheden som led i efterforskningen af sager om overtrædelse  

 af udlændingelovens § 59, stk. 3.
Det bemærkes i den forbindelse, at de almindelige betingelser for at  

 foretage indgreb i meddelelseshemmeligheden gælder tilsvarende i sager om  

 menneskesmugling.
Der skal således være bestemte grunde til at antage, at der  

 på den pågældende måde gives meddelelser eller foretages forsendelser til  

 eller fra en mistænkt, jf. retsplejelovens § 781, stk. 1, nr. 1, og indgrebet  

 skal være af afgørende betydning for efterforskningen, jf. retsplejelovens §  

 781, stk. 1, nr. 2. Herudover gælder blandt andet kravet om proportionalitet,  

 jf. retsplejelovens § 782, stk. 1.
Der kan foretages indgreb i meddelelseshemmeligheden i form af  

 telefonaflytning, teleoplysning, brevåbning og brevstandsning.
For så vidt  

 angår anden aflytning, herunder rumaflytning, jf. retsplejelovens § 780, stk.  

 1, nr. 2, følger det af retsplejelovens § 781, stk. 4, at det er en  

 betingelse, at der foreligger en forbrydelse, som har medført eller kan  

 medføre fare for menneskers liv eller vedfærd eller for betydelige  

 samfundsværdier.
Det vil næppe kunne forekomme med hensyn til overtrædelse af  

 udlændingelovens § 59, stk. 3.
 4. Det er Justitsministeriets opfattelse, at der ved de i  

 Rigspolitichefens rundskrivelse af 17. februar 1997 beskrevne initiativer og  

 ved de vedtagne lovændringer, der giver politiet adgang til at foretage  

 indgreb i meddelelseshemmeligheden i sager om menneskesmugling er skabt  

 mulighed for en øget, koordineret efterforskningsmæssig indsats over for  

 menneskesmugling, efter udlændingelovens § 59, stk. 3.
 Justitsministeriet lægger i den forbindelse vægt på, at der i  

 politikredsene i samarbejde med Rigspolitichefen sker en styrkelse af den  

 efterforskningsmæssige indsats over for denne form for organiseret  

 kriminalitet.
 P.M.V.
 E.B.
