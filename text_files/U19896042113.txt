 På en færgerute var der arbejdsstandsning hos restaurationspersonalet  

 fra den 21/11-3/12 1987. Den 26/11 var der under et forberedende møde i  

 Arbejdsretten blevet givet arbejderne pålæg om at genoptage arbejdet.  

 Rederiet havde flere gange under arbejdsstandsningen krævet, at arbejderne  

 inden en bestemt frist tilkendegav, om de ville genoptage arbejdet.
 Arbejdsretten fandt kravet berettiget, og der forelå herefter ikke  

 overenskomststridig lock-out, da rederiet afviste arbejderne, fordi  

 arbejderne ikke forinden havde afgivet den ønskede tilkendegivelse.
Arbejdsretten fandt, at arbejdsnedlæggelsen havde været en samlet  

 aktion.
Da årsagen var utilfredshed med, at rederiet ikke havde ønsket at  

 indgå i reelle forhandlinger vedrørende bemandingen, og da medarbejderne i  

 hvert fald fra den 2/12 klart havde tilkendegivet ønske om at genoptage  

 arbejdet, men var blevet afvist af rederiet, der ønskede en underskrift på en  

 erklæring om arbejdets genoptagelse, idømtes der efter en helhedsbetragtning  

 normal bod fra 21.- 30/11 og halv bod fra 1/12 til 3/12. Ingen skærpelse af  

 boden fra tiden efter meddelelsen af pålægget i Arbejdsretten.
 Dommere: Agnete Halmind, Arnold Hansen, Kardel (retsformand), Mads  

 Kofod, Henrik Lind, Erik Nielsen og Springborg.
 Under denne sag har Dansk Arbejdsgiverforening for Industrifagenes  

 Almindelige Arbejdsgiverforening for Langeland-Kiel- Linien I/S indklaget  

 Landsorganisationen i Danmark for Hotel- og Restaurationspersonalets Forbund  

 i Danmark, Gastronomisk Landsforbund og Tjenerforbundet i Danmark for et  

 antal medlemmer af disse forbund for Arbejdsretten.
 Klagerne har nedlagt påstand om, at de medlemmer af Hotel- og  

 Restaurationspersonalets Forbund i Danmark, af Gastronomisk Landsforbund og  

 af Tjenerforbundet i Danmark, der har deltaget i en overenskomststridig  

 arbejdsnedlæggelse fra den 21. november 1987 kl. 13.45 betaler en efter  

 rettens skøn fastsat bod for hver time, de har deltaget i  

 arbejdsnedlæggelsen.
 De indklagede har principalt påstået frifindelse, subsidiært frifindelse  

 mod betaling af en mild bod, og de indklagede har over for klagerne nedlagt  

 en selvstændig påstand om, at Industrifagenes Almindelige  

 Arbejdsgiverforening og/eller Langeland-Kiel-Linien I/S tilpligtes til Hotel-  

 og Restaurationspersonalets Forbund i Danmark, Gastronomisk Landsforbund og  

 Tjenerforbundet i Danmark at betale en efter rettens skøn fastsat bod.
Klagerne har gjort gældende, at arbejdsnedlæggelsen for hele perioden må  

 anses for en systematisk aktion.
Der foreligger ikke formildende  

 omstændigheder, tværtimod er arbejdsnedlæggelsen fortsat, efter at  

 Arbejdsretten den 26. november 1987 har opfordret de strejkende arbejdere til  

 at følge organisationernes pålæg om at genoptage arbejdet.
Klagerne har  

 bestridt, at der skulle foreligge en overenskomststridig lockout.
 De indklagede har for så vidt angår perioden fra den 21. til den 25.  

 november 1987 til støtte for frifindelsespåstanden gjort gældende, at de  

 strejkende arbejdere i overensstemmelse med det aftalte på et fællesmøde den  

 24. november stillede sig til disposition for rederiet den 25. november kl.  

 10.45. Rederiet kunne ikke afvise at modtage dem samme dag kl. 14 alene med  

 henvisning til et af klagerne ensidigt formuleret forbehold om meddelelse om  

 genoptagelse af arbejdet senest kl. 10. Der har ikke været praktiske forhold,  

 der stillede sig til hinder for, at arbejdet kunne genoptages den 25.  

 november kl. 14. Til støtte for påstanden om, at der idømmes en mild bod, har  

 de indklagede gjort gældende, at der foreligger formildende omstændigheder  

 vedrørende denne arbejdsnedlæggelse, idet man har henvist til, at  

 arbejdstagerne gennem en længere periode over for rederiet havde påpeget de  

 store bemandingsmæssige problemer, der var inden for serviceområdet.  

 Konflikten blev etableret, da arbejderne havde indtryk af, at man fra  

 rederiets side ikke ønskede at indgå i nogen dialog omkring disse problemer.
For så vidt angår perioden fra den 26. november til den 30. november 1987  

 har de indklagede til støtte for frifindelsespåstanden henvist til, at de  

 strejkende genoptog arbejdet den 26. november, hvilket blev meddelt ledelsen  

 kl. 09.55. Arbejdet blev nedlagt kl. 13.55, men baggrunden for denne  

 arbejdsnedlæggelse var, at medlemmerne af de indklagede forbund da havde  

 erfaret, at rederiet ville søge færgen bemandet med styrmænd i stedet for med  

 matroser.
Man var af den opfattelse, at en sådan bemanding ville være i strid  

 med gældende sikkerhedsbestemmelser.
En efterfølgende bedømmelse viser  

 imidlertid, at dette ikke var tilfældet, men det gøres gældende, at  

 grundlaget for den den 26. november påbegyndte arbejdsnedlæggelse er et andet  

 end arbejdsnedlæggelsen, der blev påbegyndt den 21. november.
Der kan derfor  

 ikke idømmes nogen bod under hensyn til, at der ikke har været afholdt  

 fornødent fællesmøde vedrørende denne arbejdsnedlæggelse.
Til støtte for  

 påstanden om idømmelse af en mild bod for så vidt angår denne periode har de  

 indklagede gjort gældende, at der har været flere forsøg fra de strejkende på  

 at opnå forhandlingskontakt med rederiet, som imidlertid afviste enhver form  

 for forhandling.
For så vidt angår perioden fra den 1. december til den 4. december 1987  

 har de indklagede gjort gældende, at der for denne periode ikke foreligger en  

 arbejdsnedlæggelse, men derimod en overenskomststridig lockout iværksat af  

 klagerne.
Den 1. december kl. 09.30 orienterede tillidsrepræsentanterne  

 rederiets ledelse om, at arbejdet ville blive genoptaget kl. 14, men rederiet  

 afviste dette og stillede krav om, at tillidsfolkene først underskrev en  

 nærmere angivet erklæring.
Kravet om denne erklæring anser de indklagede for  

 uberettiget, og de indklagede gør gældende, at de ansatte med urette blev  

 afvist, da de mødte på arbejdet den 2. december kl. 14 med den begrundelse,  

 at den pågældende skrivelse ikke var underskrevet.
I hvert fald fra denne  

 dato finder de indklagede, at der foreligger en overenskomststridig lockout.  

 Såfremt dette ikke er tilfældet, er der i hvert fald ikke grundlag for  

 idømmelse af bod, dels fordi der ikke har været afholdt fællesmøde om denne  

 konflikt, dels fordi klagerne gennem deres egne dispositioner forhindrede, at  

 arbejdet blev genoptaget, og derfor må bære risikoen for, at arbejdet ikke  

 kom i gang.
Det gøres endvidere gældende, at Industrifagenes Almindelige  

 Arbejdsgiverforening må have pådraget sig organisationsansvar, idet man har  

 støttet den fra den 1. december etablerede overenskomststridige lockout.
 Sagens nærmere omstændigheder er følgende:
Af 6 referater af møder i samarbejdsudvalget i perioden fra den 27. juni  

 1986 til den 27. oktober 1987 fremgår det, at der fra medarbejdernes side var  

 rejst forskellige klagepunkter vedrørende spørgsmålet om bemandingen af  

 restaurationen m.v.
Den 21. november 1987 kl. 13.45 nedlagde medarbejderne  

 arbejdet.
Man forsøgte at afholde et orienterende møde på rederiets kontor,  

 men ledelsen afviste forhandling under arbejdsnedlæggelsen.
Den næste morgen  

 blev ledelsen orienteret om medarbejdernes krav om personaleforøgelser, men  

 ledelsen afviste denne dag såvel som den 23. november at diskutere krav, så  

 længe arbejdsnedlæggelsen fandt sted.
Den 24. november blev der afholdt  

 fællesmøde.
Af fællesmødereferatet fremgår det, at man fra arbejdstagerside  

 erkendte, at arbejdsnedlæggelsen var overenskomststridig, og man gav tilsagn  

 om at pålægge de strejkende at genoptage arbejdet den 25. november kl. 14.  

 Fra arbejdsgiverside tog man forbehold om at kunne modtage de pågældende på  

 dette tidspunkt, såfremt rederiet ikke inden kl. 10 samme dag fra  

 tillidsrepræsentanterne havde fået en endelig tilkendegivelse af, at arbejdet  

 ville blive genoptaget.
Under mødet anførte man fra medarbejderside, at det  

 måtte betragtes som en formildende omstændighed, at personalerepræsentanterne  

 for de tre organisationer i virksomhedens samarbejdsudvalg fra juni 1986 ved  

 hvert møde havde rejst spørgsmål om bemanding og fremsat krav om større  

 bemanding, hvilket man fra arbejdsgiverside skulle have siddet overhørig.
Fra  

 arbejdsgiverside anførte man, at man ikke var enig i dette.
Den 25. november blev forbundenes medlemmer orienteret om resultatet af  

 fællesmødet den 24. november, og noget inden kl. 10 - mellem kl. 09.45 og  

 09.55 - meddelte tillidsrepræsentanterne rederiet, at medarbejderne ikke  

 ville gå i arbejde, før forhandlingerne om bemandingen var tilendebragt.  

 Noget senere på formiddagen - om tidspunktet er der tvist mellem parterne -  

 meddelte tillidsrepræsentanterne, at medarbejderne var blevet enige om at  

 påbegynde arbejdet kl. 14, men rederiet meddelte, at meddelelsen var afgivet  

 med for kort varsel, idet underretningen skulle være rederiet i hænde senest  

 kl. 10 i overensstemmelse med tilkendegivelsen under fællesmødet.
Efter  

 rederiets opfattelse var det derfor først muligt at afsejle den 26. november  

 kl. 8.00 Kl. 14.30 meddelte tillidsrepræsentanterne rederiet, at man ikke  

 kunne give tilsagn om, at medarbejderne gik i arbejde den 26. november kl.  

 8.00.
Den 26. november besluttede medarbejderne at gå i arbejde, og kl. 09.55  

 meddelte tillidsrepræsentanterne dette til rederiet.
Det blev aftalt, at  

 arbejdet blev påbegyndt kl. 12, og ca. 1 time derefter påbegyndtes der  

 forhandlinger mellem parterne.
Rederiet meddelte tillidsrepræsentanterne, at  

 man ikke var i stand til at få kontakt med matroserne, og at man ville  

 forsøge at gennemføre afgangen kl. 14 med styrmænd i stedet for matroser.
Ca.  

 kl. 13.55 blev færgen blokeret af medarbejdere.
Om dette forhold er der  

 afgivet en erklæring af skibsføreren, hvoraf det fremgår, at han over for  

 medarbejderne havde tilkendegivet, at der var indkaldt »kvalificeret  

 substitut (styrmænd)», da det ikke havde været muligt at komme i kontakt  

 med matroserne.
Kl. 15.25 ophørte blokaden, og kl. ca. 16.20 meddelte  

 bådsmanden, at matroserne var klar til at gå i arbejde.
De fik imidlertid  

 meddelelse om, at forhandlingerne var brudt sammen, og at de fortsat måtte  

 betragtes som hjemsendt.
Samme dag var der forhandlinger mellem rederiet og  

 tillidsrepræsentanterne, og rederiet tilkendegav, at man ønskede en  

 tilkendegivelse fra tillidsrepræsentanterne om, at man også ville genoptage  

 arbejdet, selv om det var styrmænd, der påmønstrede som matroser.
Dette tog  

 man forbehold over for fra arbejdstagerside.
Den 27. november meddelte tillidsrepræsentanterne rederiet, at  

 medarbejderne fastholdt, at forhandlingerne skulle afsluttes, før arbejdet  

 kunne genoptages.
Rederiet afviste forhandling under arbejdsnedlæggelsen.
Den 28. november vedtog talsmænd for de strejkende en udtalelse til  

 rederiet, hvorefter man på det kraftigste anmodede rederiet om at genoptage  

 de afbrudte forhandlinger.
Man udtalte yderligere, at tilliden til rederiet  

 var svækket, efter at rederiet havde tilkaldt styrmænd som matroser.
Man  

 ønskede ikke at genoptage arbejdet, idet man stadig stod fast på kravet  

 vedrørende flere folk.
 Den 30. november tilkendegav tillidsrepræsentanterne, at de ville opfordre  

 kollegerne til at genoptage arbejdet, og det blev besluttet, at man ville  

 genoptage arbejdet til sejladsen den 1. december kl. 14, samtidig med at  

 forhandlingerne skulle genoptages.
Den 1. december meddelte tillidsrepræsentanterne kl. 09.30 rederiet, at  

 medarbejderne havde besluttet at genoptage arbejdet kl. 14. Rederiet ønskede  

 bekræftelse på, at arbejdet ville blive genoptaget, selv om styrmænd  

 påmønstrede som matroser.
Der blev af rederiet i den anledning udarbejdet et  

 udkast til erklæring, der indeholdt følgende bemærkning: »Skulle  

 nødsituationen, hvor matroser og motormænd ikke møder til afgangen kl. 08.00  

 opstå, accepterer grupperne fra HRF/GL/TFO, at deres normale arbejde ikke  

 påvirkes heraf.
Spørgsmålet med hensyn til sikkerhed over for de relevante myndigheder, er  

 rederiet til enhver tid ansvarlig, og må naturligvis være opfyldt, før  

 sejlads genoptages.« Denne udtalelse er i fotokopi overført på en erklæring udarbejdet af  

 repræsentanter for personalegrupperne, der forbeholdt sig »endelig  

 godkendelse af evt. forhandlingsresultat indtil dette har været gennemgået  

 med grupperne.« Medarbejderne besluttede at møde til afgangen den 2. december kl. 14 og  

 meddelte rederiet dette kl. 16.15.
 Den 2. december blev medarbejderne afvist, da de mødte kl. 14, idet  

 rederiet angav, at medarbejderne ikke havde givet det ønskede tilsagn.
Den 3. december blev der afholdt fællesmøde.
Af fællesmødereferatet  

 fremgår følgende:
 »Fra arbejdstagerside gjorde man gældende, at virksomheden ved ikke  

 at ville modtage arbejdskraften, når denne er blevet tilbudt har begået  

 overenskomststridig lock- out.
 Arbejdstagersiden tog forbehold for at gøre organisationsansvar gældende  

 over for Industrifagene, idet Industrifagene har sanktioneret virksomhedens  

 skrivelse af 1. december 1987, som værende et ultimatum for at virksomheden  

 vil modtage arbejdskraften.
 Fra arbejdsgiverside afviste man, at der var tale om en  

 overenskomststridig lock-out, og at der kunne gøres organisationsansvar  

 gældende.
 Skrivelsen af 1. december 1987 er en renskrivning af en mellem  

 virksomheden og tillidsrepræsentanterne indgået aftale, der alene tilsigtede  

 at arbejdet ville blive udført, selv om det ikke var muligt at skaffe  

 matroser, men kun overordnet personale.
Dette skyldes episoden den 26. november 1987, hvor de strejkende efter at  

 have genoptaget arbejdet kl. 12.00 på ny nedlagde arbejdet kl. 14.00, selv om  

 rederiet havde indkaldt styrmænd, der opfyldte de sikkerhedsmæssige krav,  

 idet det havde ikke været muligt at skaffe matroser.
Dette var oplyst  

 tillidsrepræsentanterne kl. 12.45 samme dag uden indvendinger fra disses  

 side.
 Fra arbejdstagerside bestred man dette, idet brevet udelukkende er  

 udarbejdet af virksomheden og forelagt som et ultimatum forinden virksomheden  

 ville normalisere forholdene.
 Arbejdstagerne har gentagne gange tilbudt deres arbejdskraft, men blev  

 hver gang mødt af virksomhedens krav om at ultimatum af 1. december 1987  

 skulle accepteres og underskrives.
 Arbejdsgiversiden tog forbehold om at gøre organisationsansvar gældende  

 under hensyntagen til, at man ikke vil pålægge de strejkende at genoptage  

 arbejdet, selv om de sikkerhedsmæssige krav fortsat er opfyldt.
 Dette bestrides af arbejdstagersiden.
Rederiet er indforstået med at modtage de strejkende til arbejdstids  

 begyndelse fredag den 4. december 1987 kl. 8.00, såfremt man fra  

 arbejdstagerside er enig i, at det er rederiets ansvar, at de bemandings- og  

 sikkerhedsmæssige forhold er i orden.« Den 4. december 1987 blev arbejdet genoptaget kl. 08.00.
 Endelig bemærkes, at der den 2. februar 1988 blev afholdt mæglingsmøde,  

 hvorunder der blev opnået enighed om bemandingen i restaurationen m.v.
 Der er under sagen afgivet forklaring af underdirektør Hans Bødker og  

 tillidsrepræsentant Lillian Hansen.
Hans Bødker har forklaret, at han først blev gjort bekendt med baggrunden  

 for konflikten dagen efter arbejdsnedlæggelsen.
Det er rigtigt, at  

 spørgsmålet om restaurationsbesætningen m.v. havde været behandlet i  

 samarbejdsudvalget, men det er hans opfattelse, at rederiet havde givet  

 fyldestgørende svar på de rejste spørgsmål.
Resultatet af mæglingsmødet den  

 2. februar 1988 er da også, at restaurationsbesætningen ikke er blevet  

 forøget, men der er fastlagt andre arbejdsplaner.
Vedrørende  

 handlingsforløbet den 25. november har han oplyst, at rederiet først fik  

 meddelelse om, at man ønskede at gå i arbejde kl. 11.15. Det var for sent,  

 idet det ikke var muligt at få færgen klar til afgang kl. 14 på dette  

 tidspunkt.
Efter blokaden den 26. november fandt rederiet det nødvendigt med  

 en erklæring fra medarbejderne om, at de ønskede at arbejde uanset eventuel  

 bemanding med styrmænd, forinden man kunne acceptere en meddelelse om, at man  

 ønskede at genoptage arbejdet.
I øvrigt har man i hele perioden fastholdt, at  

 man ikke ønskede at forhandle, så længe arbejdet var nedlagt.
Den erklæring,  

 man ønskede fra medarbejderne, skulle ikke forstås som en garanti fra  

 tillidsrepræsentanterne, men alene en hensigtserklæring.
Man ønskede ganske  

 simpelt ikke situationen fra den 26. november gentaget.
Under hele konflikten  

 har man været i snæver kontakt med Industrifagene, og spørgsmålet om at kræve  

 den nævnte hensigtserklæring har også været drøftet med denne organisation.
Lillian Hansen har forklaret, at baggrunden for arbejdsnedlæggelsen var,  

 at arbejdsbyrden var for stor.
Under samarbejdsudvalgsmøderne havde man  

 gentagne gange rejst dette spørgsmål, men var blevet afvist af rederiet.
Man  

 søgte en forhandling umiddelbart efter arbejdsnedlæggelsen den 21. november,  

 men blev afvist.
Det var en skuffelse for hende, idet det var hendes indtryk,  

 at alle ville arbejde igen, således at afgangen kl. 19.30 kunne gennemføres,  

 hvis rederiet havde stillet sig positivt.
Den 25. november kl. 10.45 gav hun  

 meddelelse om, at man ønskede at genoptage arbejdet, men fik at vide, at det  

 var for sent.
Den 26. november meddelte hun kl. 09.55 rederiet, at man ville  

 gå i gang med arbejdet kl. 12. Man gik rent faktisk i gang med arbejdet, og  

 hun deltog i et møde med repræsentanter for rederiet, da det blev oplyst, at  

 færgen var blokeret.
Dette skete kl. 13.55. Kl. 14.30 blev forhandlingerne  

 afbrudt.
Den 27. november og den 30. november meddelte hun rederiet, at man  

 agtede at genoptage arbejdet, hvis forhandlingerne blev genoptaget.
Den 1.  

 december meddelte hun kl. 09.30, at man agtede at genoptage arbejdet, men  

 blev afvist med en bemærkning om, at det var for sent.
Derefter blev der  

 forhandlet om de to erklæringer dateret denne dag.
Når der ikke blev skrevet  

 under, var det, fordi der fra medarbejderne kom ytringer om, at der havde  

 været problemer tidligere med sejlads med styrmænd.
Da medarbejderne mødte  

 den 2. december kl. 14, blev man afvist, idet rederiet krævede en underskrift  

 på en erklæring som skitseret den 1. december.
 Parterne har under sagen nærmere uddybet de tidligere refererede  

 anbringender og fastholdt deres påstande.
 Arbejdsretten skal udtale:
Det må efter de foreliggende oplysninger lægges til grund, at  

 arbejdsnedlæggelsen fra den 21. november 1987 kl. 13 indtil arbejdets  

 genoptagelse den 4. december kl. 8 var en samlet aktion, idet baggrunden  

 herfor under hele handlingsforløbet i første række har været utilfredshed med  

 bemandingen i restaurationen m.v.
Arbejdsretten finder, at rederiet med rette  

 har kunnet stille krav om meddelelse om genoptagelse af arbejdet senest kl.  

 10 med henblik på færgeafgang kl. 14, idet en sådan tidsfrist må anses for  

 velbegrundet med henblik på at sikre, dels bemandingen af færgen, dels indkøb  

 af proviant m.v.
Rederiet har herefter været berettiget til at afvise  

 tilbuddet om at genoptage arbejdet den 25. november, da tilbuddet derom er  

 fremkommet for sent, og rederiet har været berettiget til at bemande færgen  

 med styrmænd ved afgangen den 26. november kl. 14. Arbejdsnedlæggelsen er  

 herefter fortsat uanset det pålæg, der blev givet i Arbejdsretten samme dag.  

 På baggrund af episoden den 26. november har rederiet herefter haft rimelig  

 grund til at kræve en erklæring fra medarbejderne om, at man ønskede at  

 genoptage arbejdet uanset færgens eventuelle bemanding med styrmænd, og da  

 medarbejderne ikke har ønsket at afgive en sådan erklæring, men fortsatte  

 arbejdsnedlæggelsen, finder Arbejdsretten herefter som anført, at  

 arbejdsnedlæggelsen i det hele må betragtes samlet og med samme baggrund.
 Der er herefter ikke grundlag for at statuere, at der foreligger en  

 overenskomststridig lockout, og de strejkende arbejdere har forskyldt bod for  

 hele perioden.
Ved bodens fastsættelse finder Arbejdsretten, at der må tages hensyn til,  

 at årsagen til arbejdsnedlæggelsen skyldtes utilfredshed med, at rederiet til  

 trods for gentagne henvendelser fra medarbejderne ikke har ønsket at indgå i  

 reelle forhandlinger vedrørende bemandingen af restaurationen m.v., og at  

 medarbejderne - i hvert fald fra den 2. december 1987 - klart har  

 tilkendegivet, at man ønskede at genoptage arbejdet, men er blevet afvist af  

 rederiet, der fastholdt ønsket om underskriften på en erklæring om, at  

 arbejdet ville blive genoptaget uanset færgens eventuelle bemanding med  

 styrmænd.
Der er herefter grundlag for nedsættelse af boden, og efter en  

 helhedsbetragtning finder Arbejdsretten, at der bør idømmes arbejderne normal  

 bod for perioden fra den 21. november til den 30. november 1987 og halv bod  

 fra den 1. december til den 3. december 1987.
 I sagsomkostninger findes indklagede at burde betale 2.000 kr. til  

 Arbejdsretten.
 T h i k e n d e s f o r r e t :
 Hver af de på bilag 1 anførte arbejdere bør betale en bod stor 24 kr. for  

 faglærte og 20 kr. for ufaglærte for hver time, de har deltaget i  

 arbejdsnedlæggelsen i dagene 21. til 30. november 1987 og 12 henholdsvis 10  

 kr. i dagene 1. til 3. december 1987.
 Beløbene tilfalder Dansk Arbejdsgiverforening.
I sagsomkostninger betaler indklagede 2.000 kr. til Arbejdsretten.
NOTER  

 (* 1) Henvisninger: Per Jacobsen s.353, note 249, Christensen kommentar s.80,  

 K 10.554 (A 1987 s.13), K 10.830 (A 1987 s.33).
