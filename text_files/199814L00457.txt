Betænkning afgivet af Skatteudvalget den  

 12. maj 1999 Betænkning over Forslag til lov om ændring af  

 forskellige energiafgiftslove, lov om vægtafgift af  

 motorkøretøjer m.v., lov om afgift efter brændstofforbrug  

 for visse personbiler og lov om registreringsafgift af  

 motorkøretøjer m.v.
(Forhøjelse af olieafgiften og nedsættelse af  

 afgiftssatserne for dieseldrevne biler m.v.) Udvalget har behandlet lovforslaget i nogle møder  

 og har herunder stillet spørgsmål til skatteministeren, som  

 denne har besvaret skriftligt.
 Endvidere har udvalget modtaget skriftlige og/eller  

 mundtlige henvendelser fra:
Camping Branchen, Dansk Transport & Logistik, De Danske Bilimportører, Erhvervenes Transportudvalg og Severinsen, Jens H., Tórshavn, Færøerne.
 Der er af skatteministeren stillet ændringsforslag,  

 hvorom henvises til de ledsagende bemærkninger.
Herefter indstiller et mindretal  

 (Socialdemokratiets, Socialistisk Folkepartis, Det Radikale Venstres og  

 Enhedslistens medlemmer af udvalget) lovforslaget til vedtagelse med  

 de stillede ændringsforslag Et andet mindretal (Venstres, Det Konservative  

 Folkepartis og Centrum-Demokraternes medlemmer af udvalget) indstiller  

 lovforslaget til forkastelse ved 3. behandling.
 Et tredje mindretal (Dansk Folkepartis,  

 Fremskridtspartiets og Kristeligt Folkepartis medlemmer af udvalget)  

 indstiller lovforslaget til forkastelse ved 3. behandling, men  

 mindretallet kan stemme for de stillede ændringsforslag.
Ændringsforslag Af	skatteministeren, tiltrådt af et flertal (S, SF,  

 DF, RV, EL, FP og KRF):
Til § 9 1) I stk. 1-5 og 7-13 ændres »1. maj« 19  

 steder til: »1. juni«.
 2) Stk. 6 affattes således:
»Stk. 6. I perioden fra den 1. juni 1999 til den 31. december 2000  

 forhøjes den fulde godtgørelse af afgiften af svovlfattig  

 dieselolie i § 9, stk. 5, i lov om energiafgift af mineralolieprodukter m.v.  

 med 10 øre pr. l, og i perioden fra den 1. januar 2001 til den 31.  

 december 2001 med 5 øre pr. l.« Bemærkninger Til nr. 1 og 2 Provenubemærkninger Forslaget om at udskyde ikrafttrædelsesdatoen med en  

 måned vil medføre et provenutab på 10 mio. kr.  

 vedrørende udligningsafgiften og andre 10 mio. kr. vedrørende  

 dieselafgiften en gang for alle i finansår 1999.
 Forslaget om at forhøje tilskuddet til rutebiler  

 vil medføre et provenutab på ca. 2 mio. kr. i 1999, ca. 10 mio.  

 kr. i år 2000 og 5 mio. kr. i år 2001.
 Af lettelsen på godt 20 mio. kr. i 1999 vil ca. 15  

 mio. kr. vedrøre erhverv.
Ad nr. 1 Det foreslås, at datoen for lovens  

 ikrafttrædelse ændres fra 1. maj 1999 til 1. juni 1999 som  

 følge af det fremskredne tidspunkt for lovforslagets behandling.
Ad nr. 2 Ifølge det fremsatte lovforslag ydes der i perioden  

 fra ikrafttrædelsen af loven til udgangen af  1999 et tilskud på  

 6 øre/l til rutebiler, der anvender svovlfattig diesel.
Det  

 foreslåede tilskud skal træde i stedet for det gældende  

 tilskud på 10 øre/l til ultralet diesel til rutebildrift.
 Ændringsforslaget indebærer, at tilskuddet  

 på 6 øre/l for den svovlfattige diesel i stedet bliver 10  

 øre/l i den resterende del af 1999 og år 2000, hvorefter  

 tilskuddet reduceres til 5 øre/l i 2001 og bortfalder i 2002.
 Den foreslåede ændring skal ses i lyset af det  

 forhold, at det på kort sigt ikke kan udelukkes, at merprisen på  

 den svovlfattige dieselolie vil overstige meromkostningerne på 6-9  

 øre pr. l, hvilket vil kunne øge merudgifterne til  

 rutebildrift.
Trafikministeriet har i marts 1999 sendt en rapport fra  

 Udvalget vedrørende energiafgifter i den kollektive trafik i  

 høring.
I rapporten undersøges mulighederne for at  

 indføre energiafgifter i den kollektive trafik, og der  

 fremlægges forskellige tilbageføringsmodeller, der skal  

 kompensere den kollektive trafik for indførelsen af energiafgifter.  

 Hvis der på den baggrund i løbet af perioden frem til år  

 2002 tages initiativer på trafikområdet, der medfører, at  

 forudsætningerne for ovennævnte tilskud til svovlfattig diesel  

 til rutebildrift ikke længere er til stede, vil tilskudsordningen blive  

 taget op til revision.
