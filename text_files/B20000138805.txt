Bekendtgørelse om overvågningen  

 af BSE hos kvæg1) I medfør af § 13, § 16, § 35, stk. 1, § 42 og § 43, stk. 2, i lov  

 nr. 351 af 2. juni 1999 om sygdomme og infektioner hos dyr, og efter  

 bemyndigelse fra ministeren for fødevarer, landbrug og fiskeri,  

 fastsættes:
Formål og definitioner § 1. Bekendtgørelsens formål er at  

 fastsætte bestemmelser for overvågning af BSE hos  

 kvæg.
 Stk. 2. I denne bekendtgørelse forstås  

 ved:
 1)	Relevant materiale: hjernestamme udtaget gennem foramen magnum,  

 eller rygmarv.
 2)	Forarbejdningsvirksomhed: virksomhed godkendt i henhold til  

 bekendtgørelse om forarbejdning og bortskaffelse af specificeret  

 risikomateriale.
 3)	Slagteri: slagteri autoriseret i henhold til bekendtgørelse  

 om autorisation m.v. ved behandling og salg af fødevarer m.v. samt  

 kontrolmærkning af animalske fødevarer til slagtning af  

 kvæg.
 4)	Foderkohorte: dyr, som må antages at have modtaget det samme  

 foder som et dyr, der har fået påvist BSE.
Overvågning af BSE i Danmark § 2. Slagterier skal fra alt nødslagtet  

 kvæg, som er 24 måneder gammelt eller derover, udtage relevant  

 materiale til undersøgelse for BSE.
Stk. 2. Slagterier skal fra kvæg, som er 24  

 måneder gammelt eller derover, udtage relevant materiale til  

 undersøgelse for BSE, når veterinærkontrollen ved det  

 levende syn får mistanke om, at 1)	dyret er angrebet af en sygdom, der kan overføres til  

 mennesker eller dyr, eller 2)	dyret er angrebet af en sygdom eller en forstyrrelse af dets  

 almentilstand, som kan gøre kødet uegnet til  

 menneskeføde.
 § 3. Alt kvæg, der slagtes i en alder af 30  

 måneder eller derover uden for autoriserede slagterier, skal  

 undersøges for BSE.
 Stk. 2. Ved hjemmeslagtning af kvæg, som er 30  

 måneder eller derover, skal besætningsejeren rette henvendelse  

 til fødevareregionen med henblik på udtagning af relevant  

 materiale til undersøgelse for BSE.
 § 4. Der skal årligt på  

 forarbejdningsvirksomheder til undersøgelse for BSE udtages relevant  

 materiale fra en stikprøve af det indleverede selvdøde  

 kvæg, som er 30 måneder gammelt eller derover.  

 Stikprøvekontrollen foretages efter Fødevaredirektoratets  

 nærmere anvisninger.
§ 5. Fødevaredirektoratet meddeler  

 besætningsejeren, såfremt der er dyr i besætningen, som  

 tilhører en foderkohorte.
De pågældende dyr skal af  

 fødevareregionen forsynes med et særligt farvet  

 øremærke.
Stk. 2. Forarbejdningsvirksomheder skal fra alle  

 selvdøde eller aflivede dyr tilhørende foderkohorter udtage  

 relevant materiale til undersøgelse for BSE.
Besætningsejeren  

 skal, når der tilmeldes selvdøde eller aflivede kohortedyr til  

 en forarbejdningsvirksomhed, oplyse om dyrenes CKR-nr. samt meddele, at dyret  

 tilhører foderkohorten.
Endvidere skal dyret ledsages af et dokument,  

 hvoraf det fremgår, at dyret tilhører foderkohorten  

 (BSE-dokument).
Stk. 3. Slagterier skal fra dyr tilhørende  

 foderkohorter udtage relevant materiale til undersøgelse for BSE.  

 Besætningsejeren skal, når der tilmeldes dyr til slagtning,  

 meddele, at dyret tilhører foderkohorten.
Endvidere skal dyret  

 ledsages af et BSE-dokument.
 Stk. 4. Såfremt dyr som nævnt i stk. 3 sendes  

 til slagtning over et slagtemarked eller sælges til levebrug, skal  

 dyret være ledsaget af det i stk. 3 nævnte BSE-dokument, og  

 dokumentet skal ledsage dyret til slagtning eller til en  

 forarbejdningsvirksomhed.
 § 6. Kvæg med oprindelse i Det Forenede  

 Kongerige, der er indført til Danmark før den 27. marts 1996,  

 jf. bekendtgørelse om mærkning, flytning og destruktion af  

 kvæg med oprindelse i Det Forenede Kongerige, skal, når det  

 aflives eller dør, indleveres til en forarbejdningsvirksomhed.
Stk. 2. Forarbejdningsvirksomheder skal fra alt  

 kvæg som nævnt i stk. 1 udtage relevant materiale til  

 undersøgelse for BSE.
Besætningsejeren skal, når  

 kvæget tilmeldes forarbejdningsvirksomheden, meddele, at dyret har  

 oprindelse i Det Forenede Kongerige.
Generelt § 7. Udtagning af relevant materiale skal  

 foretages under embedsdyrlægens ansvar og overvågning.  

 Forarbejdningsvirksomheden eller slagteriet skal bistå  

 embedsdyrlægen ved udtagningen af materialet.
Det udtagne materiale  

 skal samme dag, som det udtages, indsendes til undersøgelse på  

 et dertil godkendt laboratorium.
Udtagning af relevant materiale foretages  

 efter Fødevaredirektoratets nærmere anvisninger.
 Stk. 2. Med henblik på at sikre identifikation af  

 dyrene, hvorfra der er udtaget relevant materiale, skal slagterierne og  

 forarbejdningsvirksomhederne føre optegnelser over disse dyr.
Stk. 3. Alle kropsdele, herunder huden, af dyr, der  

 undersøges for BSE, skal holdes tilbage under offentligt tilsyn,  

 indtil der er stillet en negativ diagnose, eller indtil de er destrueret ved  

 brænding, eller i særlige tilfælde nedgraves efter  

 fødevareregionens anvisning.
Ved påvisning af BSE, eller hvis et  

 prøveresultat ikke er klart negativt, skal alle dele af dyret  

 behandles efter fødevareregionens anvisning.
§ 8. Det i § 7 nævnte godkendte laboratorium  

 skal i forbindelse med undersøgelse for BSE til CHR indberette dato  

 for godkendelse af resultatet af undersøgelse af dyret samt CKR-nr.  

 på de dyr, som er blevet undersøgt.
Indberetningerne skal ske  

 efter Fødevaredirektoratets nærmere anvisning.
Betaling § 9. Fødevaredirektoratet afholder  

 udgifterne til:
1)	isætning af øremærker i foderkohorter i  

 medfør af § 5, stk. 1, samt udsendelse af det i § 5, stk. 2,  

 nævnte dokument, 2)	udtagning af prøver for BSE i medfør af § 2 og §§  

 4-6, 3)	forsendelse af relevant materiale til et godkendt laboratorium i  

 medfør af § 2 og §§ 4-6, og 4)	undersøgelsen for BSE på et godkendt laboratorium, jf.  

 § 2 og §§ 4-6.
Bestemmelser om straf og ikrafttræden § 10. Med bøde straffes den, der 1)	overtræder §§ 2-4, § 5, stk. 2-4, eller §§ 6-8 eller 2)	tilsidesætter anvisninger givet i medfør af § 4, § 7,  

 stk. 1 eller 3, eller § 8.
 Stk. 2. Der kan pålægges selskaber m.v.  

 (juridiske personer) strafansvar efter reglerne i straffelovens 5.  

 kapitel.
 § 11. Bekendtgørelsen træder i kraft  

 den 1. januar 2001.
 Stk. 2. Samtidig ophæves bekendtgørelse nr.  

 930 af 10. oktober 2000 om overvågningen af BSE hos kvæg.
 § 12. Bekendtgørelsen gælder ikke for  

 Grønland.
Fødevaredirektoratet, den 28. december  

 2000 P.D.V.Preben Willeberg /Pernille Birk 1)   

  Bekendtgørelsen indeholder bestemmelser, der gennemfører dele  

 af Kommissionens beslutning 98/272/EF af 23. april 1998 om epidemiologisk  

 overvågning for overførbare spongiforme encephalopatier og om  

 ændring af beslutning 94/474/EF (EF-Tidende 1998 L 122 s. 59), som  

 ændret ved Kommissionens beslutning 2000/374/EF af 5. juni 2000  

 (EF-Tidende 2000 L 135 s. 27), og dele af Kommissionens beslutning  

 2000/764/EF af 29. november 2000 om BSE-test af kvæg og om  

 ændring af beslutning 98/272/EF om epidemiologisk overvågning for  

 overførbare spongiforme encephalopatier (EF-Tidende 2000 L 305 s.  

 35).
