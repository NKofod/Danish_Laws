Nr BTL 102 Betænkning over Forslag til lov om ændring af lov om leje og lov om  

 individuel boligstøtte (Forbedring af lejeres retsstilling ved  

 ekspropriation)   

 Nr L 102 1994-95, 1. samling Afgivet af Boligudvalget Afgivet: 19950307 Udvalget har behandlet lovforslaget i nogle møder og har herunder stillet  

 spørgsmål til boligministeren, som denne har besvaret skriftligt.
 Der er af boligministeren stillet ændringsforslag, hvorom henvises til de  

 ledsagende bemærkninger.
 Herefter indstiller udvalget lovforslaget til vedtagelse med  

 de stillede ændringsforslag.
 ÆndringsforslagAf boligministeren, tiltrådt af udvalget:
 Til § 1 1) I det under nr. 1 foreslåede § 85 d, stk.  

 1, indsættes efter 2. pkt. som nyt punktum:
»Lejeren har dog kun ret til godtgørelse, i det omfang virksomheden  

 videreføres, og det dokumenteres, at der er lidt et tab, der ikke med  

 rimelighed kunne være undgået.« 2) I den under nr. 1 foreslåede § 85 d udgår stk.  

 5.
 Stk. 6 bliver herefter stk. 5.
 3) I det under nr. 1 foreslåede § 85 d, stk. 6, der  

 bliver stk. 5, udgår »og 5«.
 Til § 2 4) Paragraffen affattes således:
 » § 2 I lov om individuel boligstøtte, jf. lovbekendtgørelse  

 nr. 725 af 4. august 1994, foretages følgende ændringer:
 1. Efter § 60 indsættes som ny paragraf:
»§ 60 a.
Til husstande, der har ret til flyttegodtgørelse  

 efter § 85 b i lov om leje, yder kommunalbestyrelsen i den hidtidige  

 opholdskommune lån til betaling af beboerindskud, forudbetalt leje, depositum  

 eller boligandel i private andelsforeninger.
Stk. 2. Lånet er rente- og afdragsfrit.
Lånet forfalder ved  

 lejeaftalens ophør eller ved overdragelse af andelsbeviset.
Udlejeren  

 indbetaler låntagerens tilgodehavende til långiveren, som herefter afregner  

 med låntageren.« 2. § 73, stk. 1, affattes således:
»Kommunalbestyrelsens afgørelser om boligsikring, boligydelse og lån  

 til betaling af beboerindskud, forudbetalt leje, depositum eller boligandel i  

 private andelsboligforeninger efter §§ 55-57, 60 a, 64 b, 66 og 67 kan  

 påklages til det sociale ankenævn, jf. dog §§ 10, stk. 2 og 3, 23, stk. 3,  

 42, stk. 2, og 51.« 3. § 75, stk. 4, 1. pkt., affattes således:
»Af de udlånsmidler, der er fornødne til lån efter §§ 60 a, 66 og 67,  

 stilles 100 pct. til kommunens rådighed af staten.«» Til § 3 5) Stk. 2 ophæves.
 Stk. 3 bliver herefter stk. 2.
Bemærkninger Til nr. 1-5 Økonomiske og administrative konsekvenser Efter ændringsforslag nr. 4 har husstande, der har ret til  

 flyttegodtgørelse efter § 85 b i lov om leje, desuden krav på lån til  

 betaling af beboerindskud, forudbetalt leje, depositum eller boligandel i  

 private andelsboligforeninger, jf. den foreslåede nye bestemmelse i  

 boligstøttelovens § 60 a.
 Det er forbundet med stor usikkerhed at angive størrelsen af disse  

 udgifter, idet størrelsen af udgifterne bl.a. afhænger af, hvor mange af de  

 berørte lejere der i tilfælde af ekspropriation ikke selv er i stand til at  

 finde anden bolig og derfor anmoder kommunen om hjælp.
 Konsekvenserne skønnes dog at blive meget begrænsede, jf. bemærkningerne  

 til lovforslaget.
 Hvis man lægger til grund, at 10-20 lejere pr. år vil søge lån til  

 betaling af beboerindskud m.v. for i gennemsnit 10.000-15.000 kr. pr.  

 lejemål, kan de samlede udgifter med betydelig usikkerhed opgøres til ca.  

 200.000 kr. pr. år.
 De samlede udgifter til lån skønnes under disse forudsætninger med  

 betydelig usikkerhed at udgøre 0,1 mio. kr. i 1995, 0,2 mio. kr. i 1996, 0,2  

 mio. kr. i 1997 og 0,2 mio. kr. i 1998. Udgiften vil blive afholdt af  

 Boligministeriets bevillinger.
Efter ændringsforslag nr. 4 refunderer staten kommunernes udgifter til  

 lån.
Lånet er rente- og afdragsfrit og forfalder ved lejeaftalens ophør eller  

 ved overdragelse af andelsbeviset.
 Ændringsforslagene forventes ikke at få væsentlige administrative  

 konsekvenser for kommunerne.
Miljømæssige og erhvervsøkonomiske konsekvenser Ændringsforslagene forventes ikke at få hverken miljømæssige eller  

 erhvervsøkonomiske konsekvenser.
EU-retlige aspekter Ændringsforslagene indeholder ikke EU-retlige aspekter.
Ad nr. 1 I § 85 d er det i lovforslaget foreslået, at der til erhvervslejere ydes  

 godtgørelse i forbindelse med opsigelse som følge af ekspropriation på  

 tilsvarende måde, som der ydes godtgørelse til erhvervslejere i forbindelse  

 med opsigelse som følge af gennemførelse af en beslutning efter  

 byfornyelsesloven.
 Ifølge Boligstyrelsens cirkulære af 26. november 1985 om  

 erstatningsboliger m.v. udbetales godtgørelse til erhvervslejere i  

 forbindelse med byfornyelse kun, i det omfang virksomheden videreføres og det  

 dokumenteres, at der er lidt et tab, der ikke med rimelighed kunne være  

 undgået.
 Da formålet med lovforslaget er at sikre lejere, der bliver opsagt på  

 grund af ekspropriation, samme retsstilling som lejere, der bliver opsagt på  

 grund af byfornyelse, foreslås det med ændringsforslaget præciseret, at  

 erhvervslejere, som er omfattet af nærværende forslag, ligeledes kun har krav  

 på godtgørelse, i det omfang virksomheden videreføres og det dokumenteres, at  

 der er lidt et tab, der ikke med rimelighed kunne være undgået.
Ad nr. 2 Efter lovforslaget får beboelseslejere krav på flyttegodtgørelse, medens  

 erhvervslejere får krav på godtgørelse til dækning af tab på inventar og  

 installationer, driftstab i flytteperioden, flytteudgifter og rimelige  

 udgifter til sagkyndig bistand.
 Efter det i lovforslaget foreslåede § 85 d, stk. 5, kan  

 kommunalbestyrelsen imidlertid nedsætte godtgørelsen til erhvervslejere efter  

 stk. 1-3, såfremt modtageren kan foretage fradrag i sin skattepligtige  

 indkomst for udgifter som nævnt i stk. 2. Kommunalbestyrelsen kan endvidere  

 ved udmåling af godtgørelsen tage hensyn til, om modtageren har foretaget  

 skattemæssige afskrivninger af aktiver, hvis værdi indgår i  

 beregningsgrundlaget for godtgørelsen.
 Skattemæssigt vil godtgørelserne blive omfattet af de almindelige  

 skatteregler for erstatninger, hvorefter erstatningens skattemæssige  

 behandling afhænger af, hvad erstatningen træder i stedet for.
 Efter disse regler vil en godtgørelse, der udbetales til en lejer i  

 forbindelse med fraflytning af et beboelseslejemål, være skattefri, idet den  

 skal kompensere for en privat udgift.
Udbetales flyttegodtgørelsen derimod til en erhvervsdrivende, er  

 godtgørelsen skattepligtig, idet den modsvarer en udgift, som den  

 erhvervsdrivende kan fratrække som en driftsudgift.
Tilsvarende er en  

 godtgørelse til dækning af den erhvervsdrivendes rimelige udgifter til  

 sagkyndig bistand skattepligtig, idet denne også dækker en fradragsberettiget  

 driftsudgift.
Godtgørelse til dækning af driftstab i flytteperioden er også  

 skattepligtig, idet den træder i stedet for en skattepligtig indkomst.  

 Udbetales godtgørelsen til dækning af tab på inventar, sidestilles  

 godtgørelsen med en afståelsessum i relation til afskrivningsloven.
 Disse regler medfører således, at der ved udbetalingen af godtgørelsen  

 bliver taget hensyn til modtagerens individuelle skattemæssige forhold,  

 hvorved godtgørelsen, når der tages hensyn til skatten, på bedst mulig måde  

 ækvivalerer modtagerens faktiske tab.
 Der er derfor ikke behov for en særlig bestemmelse, der giver  

 kommunalbestyrelsen mulighed for at nedsætte godtgørelsen under hensyntagen  

 til den erhvervsdrivendes individuelle skattemæssige forhold, og det foreslås  

 derfor, at § 85 d, stk. 5, udgår.
Ad nr. 3 Der er alene tale om en konsekvensændring.
Ad nr. 4 Det foreslås at indføre en ny bestemmelse i boligstøtteloven (§ 60 a),  

 hvorefter lejere, der er berettiget til flyttegodtgørelse efter den  

 foreslåede § 85 b i lov om leje - det vil sige lejere, som opsiges af en  

 beboelseslejlighed som følge af eksproporation - får ret til lån til betaling  

 af beboerindskud, forudbetalt leje, depositum eller boligandel i private  

 andelsboligforeninger uanset indkomstforhold.
 Det foreslås endvidere, at lånet skal være rente- og afdragsfrit.
 Det foreslås endelig, at lånet først skal tilbagebetales ved lejemålets  

 ophør eller ved overdragelse af andelsbeviset.
Herudover foreslås ved den ændrede affattelse af boligstøttelovens § 73,  

 stk. 1, at afgørelser efter den foreslåede § 60 a - som klager over andre  

 afgørelser om beboerindskudslån - skal kunne indbringes for det sociale  

 ankenævn.
Som anført i lovforslagets bemærkninger foreslås endvidere  

 præciseret, at afgørelser efter § 64 b om støtte til betaling af depositum  

 eller lignende i privat udlejningsbyggeri, jf. lov nr. 287 af 27. april 1994  

 om kommunal anvisningsret, kan indbringes for ankenævnet.
 Endelig foreslås, at staten refunderer kommunernes udgifter til lån efter  

 den foreslåede bestemmelse i § 60 a.
Ad nr. 5 I lovforslaget foreslås, at præciseringen af klageadgangen i  

 boligstøttelovens § 73, stk. 1, træder i kraft dagen efter bekendtgørelsen i  

 Lovtidende.
 Ved ændringsforslaget foreslås flere ændringer i boligstøtteloven, som  

 ikke kan træde i kraft før lejelovsændringerne - det vil sige den 1. juli  

 1995. Af administrative grunde foreslås, at alle de foreslåede ændringer i  

 boligstøtteloven først træder i kraft den 1. juli 1995.
Hans Peter Baadsgaard (S) fmd.
Jytte Madsen (S) Lissa Mathiasen (S)  

 Jørn Pedersen (S) Jytte Wittrock (S) Kristen Touborg (SF) Jørgen Estrup (RV)  

 Keld Albrechtsen (EL) Sonja Albrink (CD) Pia Larsen (V) Bodil Thrane (V)  

 Erling Oxdam (V) Jens Hald Madsen (V) John Vinther (KF) Lene Espersen (KF)  

 Kai Dige Bach (KF) Kirsten Jacobsen (FP) nfmd.
