 Udtalt, at forholdet mellem bryggerierne og depotindehaverne - for så  

 vidt angår pensionsaftale - må sidestilles med et ansættelsesforhold.
 Pensionen medfører derfor fradrag i dagpenge eller efterløn, hvis den  

 kommer til løbende udbetaling.
Ved brev af 16. december 1987 har revisor Y på Deres vegne anmodet om en  

 udtalelse om, hvorvidt udbetalingerne fra/tilbagekøb af en pensionsordning  

 vil påvirke Deres efterløn.
De ønsker samtidig oplyst, om det tilsvarende gør  

 sig gældende for de, der modtager dagpenge.
 Det fremgår af sagen, at De før overgangen til efterløn var depotindehaver  

 og medlem af Arbejdsløshedskassen for Selvstændige Erhvervsdrivende.
I 1978 oprettedes en kollektiv pensionsordning mellem Bryggerierne og  

  Pensionsforsikringsanstalten (PFA), som blandt andet omfatter  

 depotindehaverne.
Pensionsordningen var frivillig på oprettelsestidspunktet,  

 men er nu obligatorisk.
Pensionsordningen er finansieret ved 50 pct. bidrag fra Bryggerierne og 50  

 pct. fra depotindehaverne.
Af skattetekniske grunde udbetaler Bryggerierne  

 deres pensionsandel til depotindehaveren, som så indbetaler det fulde beløb  

 til Bryggerierne, der viderebetaler til PFA.
 Depotindehaveren er ikke ansat af Bryggerierne, men der består nogle  

 samhandelsbetingelser, og Bryggerierne udsteder løbende instrukser etc. til  

 depotindehaveren.
 Pensionsaftalen fremtræder umiddelbart som en pension oprettet som led i  

 et ansættelsesforhold, og det fremgår også af policeindlæg af 17. januar  

 1987, at »Forsikringen er led i en pensionsordning hos en  

 arbejdsgiver«.
Indledningsvis skal direktoratet meddele, at det af Arbejdsministeriets  

 bekendtgørelse nr. 139 af 30. marts 1984 om arbejdes og indtægters betydning  

 for efterlønnens størrelse, § 6, fremgår, at der skal ske fradrag i  

 efterlønnen for løbende udbetaling af pension, når pensionsordningen er  

 oprettet som led i et ansættelsesforhold, og hvortil det er sædvanligt, at  

 arbejdsgiveren bidrager.
En bestemmelse med et tilsvarende indhold fremgår af  

 Arbejdsdirektoratets bekendtgørelse nr. 57 af 1. marts 1982 om arbejdes og  

 indtægters betydning for arbejdsløshedsdagpengenes størrelse, § 5.
 Det er direktoratets opfattelse, at forholdet mellem Bryggerierne og  

 depotindehaverne, for så vidt angår pensionsaftalen, må sidestilles med et  

 ansættelsesforhold.
 Direktoratet lægger herved vægt på, at pensionsordningen er kollektivt  

 oprettet, at Bryggerierne bidrager til pensionsordningen, og at Bryggerierne  

 har instruktionsbeføjelser over for depoterne, herunder at Bryggerierne kan  

 omstrukturere og nedlægge depoter.
 Dette indebærer, at pensionsordningen efter direktoratets opfattelse er  

 omfattet af § 6 i ovennævnte bekendtgørelse, for så vidt angår efterløn, og  

 tilsvarende § 5, for så vidt angår dagpengene, og pensionen medfører derfor  

 fradrag i efterlønnen/dagpengene, såfremt den kommer til løbende udbetaling.
Såfremt pensionsordningen tilbagekøbes, og en engangsydelse kommer til  

 udbetaling, påvirker engangsydelsen ikke efterlønnen, idet udbetalingen under  

 de omstændigheder betragtes som omfattet af bestemmelsen i henholdsvis § 7,  

 for så vidt angår efterløn, og § 6, for så vidt angår dagpengene.
I  

 bestemmelserne er opregnet indtægter, der ikke medfører fradrag i  

 efterlønnen/dagpengene.
 Til Deres orientering er begge de nævnte bekendtgørelser vedlagt.
 Endelig skal det bemærkes, at direktoratets udtalelse kun er vejledende,  

 da det er Deres arbejdsløshedskasse, der som 1. instans skal træffe afgørelse  

 i konkrete sager.
 Kopi af dette brev er sendt  

 til Arbejdsløshedskassen for Selvstændige Erhvervsdrivende.
 P.D.V.
 E.B.
