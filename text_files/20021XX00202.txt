Skriftlig fremsættelse (9. januar  

 2003) Beskæftigelsesministeren Herved tillader jeg mig for Folketinget at  

 fremsætte:
 Forslag til lov om ændring af lov om beskyttelse  

 mod afskedigelse på grund af foreningsforhold. (Udvidet beskyttelse af  

 den negative foreningsfrihed).
(Lovforslag nr.
L 120).
 Med lovforslaget sikrer regeringen lønmodtagere en  

 bedre beskyttelse af deres foreningsfrihed i forbindelse med ansættelse  

 og afskedigelse.
Lovforslaget har således til formål at  

 forbyde, at en arbejdsgiver i en ansættelsessituation stiller krav om,  

 at en ansøger til en ledig stilling er medlem eller ikke er medlem af  

 en forening eller en bestemt forening som forudsætning for  

 ansættelsen.
Der må på baggrund af forslaget ikke  

 lægges vægt på en ansøgers foreningsmæssige  

 tilhørsforhold.
Lovforslaget skal endvidere sikre lønmodtagere en  

 bedre beskyttelse mod afskedigelse på grund af foreningsforhold i  

 tilfælde af, at en lønmodtager ikke er medlem af en forening  

 eller en bestemt forening.
Den foreslåede lovændring vil  

 således indebære et ubetinget forbud mod, at en arbejdsgiver  

 afskediger en lønmodtager, fordi denne er medlem eller ikke er medlem  

 af en forening eller en bestemt forening.
Endelig har lovforslaget til formål at forbyde  

 eksklusivbestemmelser i kollektive overenskomster.
Efter forslaget kan der  

 ikke indgås aftaler, som forpligter en arbejdsgiver til udelukkende  

 eller fortrinsvis at beskæftige lønmodtagere, som er medlemmer  

 af en forening eller en bestemt forening.
Ligeledes kan der ikke indgås  

 aftaler, som forpligter en lønmodtager til udelukkende eller  

 fortrinsvis at have beskæftigelse hos en arbejdsgiver, som er medlem af  

 en forening eller en bestemt forening.
 Det foreslås, at lovforslaget træder i kraft  

 den 1. juli 2003. Der foreslås dog samtidig en overgangsbestemmelse  

 således, at lovforslaget i forhold til eksisterende  

 eksklusivbestemmelser først får virkning fra det tidspunkt, til  

 hvilket den pågældende overenskomst kan opsiges til  

 ophør.
 Idet jeg i øvrigt henviser til lovforslaget og de  

 ledsagende bemærkninger, skal jeg anbefale lovforslaget til Tingets  

 velvillige behandling.
