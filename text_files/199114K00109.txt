Nr BTL 109 Betænkning over Forslag til lov om ophævelse af lov om statens bygge- og  

 boligfond   

 Nr L 109 1991-92, 1. samling Afgivet af Boligudvalget Afgivet: 19911210 Udvalget har behandlet lovforslaget i nogle møder og har herunder stillet et spørgsmål til boligministeren, som denne har besvaret skriftligt.
 Herefter indstiller et flertal (Socialdemokratiets, Det  

 Konservative Folkepartis, Venstres, Fremskridtspartiets,  

 Centrum-Demokraternes, Det Radikale Venstres og Kristeligt Folkepartis  

 medlemmer af udvalget) lovforslaget til vedtagelse uændret.
 Et mindretal inden for flertallet (Fremskridtspartiets medlem af  

 udvalget) ønsker at udtale:
Efter Fremskridtspartiets opfattelse vil den samfundsøkonomisk mest  

 forsvarlige fremgangsmåde være, at fonden nedlægges og det samlede provenu  

 overføres til brug for nedbringelse af statens 560 mia. kr. store gæld.  

 Derved opnås en meget betydelig forbedring af statens løbende regnskab, idet  

 der opnås en betydelig rentebesparelse.
Har fonden ca. 4,2 mia. kr. i  

 indestående (statsregnskabet for 1990), giver det en årlig rentebesparelse på  

 mindst 0,4 mia. kr. nu og i alle kommende år.
For det første har staten brug for alle bidrag til at få underskuddet  

 bragt ned, og for det andet vil der gennem denne handling være plads til at  

 give lempelser på boligmarkedet.
Netop boligmarkedet har brug for lempelser,  

 og netop bygge- og boligfonden har som sit formål at bidrage til sådanne  

 lempelser.
Fremskridtspartiet støtter således nedlæggelsen af fonden, men vender sig  

 imod den formueanvendelse, regeringen har i tankerne.
Det er uforsvarligt at  

 bruge 547 mio. kr. på at redde nogle boligselskabers overbelånte byggegrunde.  

 Yderligere argumentation om dette synspunkt findes i forslag til  

 folketingsbeslutning om stop for indfrielse af en statsgaranti på 547 mio.  

 kr. for en række almennyttige boligselskabers ubebyggede grunde (af Kim  

 Behnke (FP) m.fl.) (B 27) fra denne folketingssamling.
Lige så økonomisk uforsvarligt er det at lade fondens formue gå til  

 oprettelse af en ny erhvervsfremmefond.
Der er ikke brug for flere fonde og  

 mere cigarkasseøkonomi.
Der er brug for at få rettet op på statens økonomi.  

 Det gøres bedst ved at få gælden nedbragt.
 Et mindretal (Socialistisk Folkepartis medlemmer af udvalget)  

 indstiller lovforslaget til forkastelse ved 3. behandling.
