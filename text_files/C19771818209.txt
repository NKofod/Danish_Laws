 Ved østre landsrets dom af 31. marts 1977 er der med henvisning til  

 bestemmelsen i statsskattelovens § 6 a indrømmet et aktieselskab ret til ved  

 opgørelsen af den skattepligtige indkomst at foretage afskrivning med 4 pct.  

 årligt på selskabets udgifter til ombygning af lejede lokaler i en ejendom,  

 uanset at der på grund af nær økonomisk forbindelse mellem ejer og lejer ikke  

 var reel risiko for opsigelse af lejemålet.
 Selskabet kunne ikke afskrive ombygningsudgifterne efter de sædvanlige  

 regler for afskrivning på ombygning af lejede lokaler, men  

 afskrivningsadgangen begrundes i dommen med, at der sker en forældelse af  

 ombygningen, svarende til den der er baggrunden for afskrivning efter  

 afskrivningslovens afsnit IV, og det findes derfor rimeligt, at afskrivning  

 foretages med den for hoteller og restauranter fastsatte afskrivningssats.
 Dommen må efter direktoratets opfattelse tages som udtryk for, at en  

 lejer, der ikke risikerer opsigelse af lejemålet, er berettiget til at  

 foretage skattemæssig afskrivning på ombygningsudgifter af lejede lokaler med  

 hjemmel i statsskattelovens § 6 a, såfremt bygningen efter sin anvendelse er  

 omfattet af afskrivningslovens § 18.
 Det er videre direktoratets opfattelse, at afskrivning i et sådant  

 tilfælde må tillades foretaget med de i afskrivningsloven fastsatte  

 procentsatser for bygninger med den pågældende anvendelse.
I de tilfælde, hvor der ved ligningen for tidligere år er nægtet  

 afskrivning som følge af den hidtidige praksis på området, vil skatteyderne  

 efter anmodning, der fremsættes inden 3 år efter udløbet af indkomståret,  

 kunne få ansættelserne optaget til fornyet behandling.
Det samme gælder de  

 tilfælde, hvor skatteyderne under hensyn til den hidtidige praksis selv har  

 undladt at foretage de omhandlede afskrivninger.
 Skatterådene er bemyndiget til efter begæring at optage sådanne  

 ansættelser til fornyet prøvelse og ændring.
 Det bemærkes, at der ikke er sket nogen ændring af den hidtidige praksis  

 vedrørende beskatning hos ejeren af lejerens varige forbedringer af den  

 lejede ejendom.
