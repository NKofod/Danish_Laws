Cirkulære om genoptagelse  

 af skatteansættelser, hvor der er sket beskatning af - eller  

 nægtet fradrag - for kursusudgiften med den begrundelse at kurset blev  

 afholdt på et almindeligt turiststed i udlandet1) 1.	I en meddelelse af 25. juli 2000 redegjorde Told- og Skattestyrelsen  

 for baggrunden for, at Skatteministeriet den 11. maj 2000 hævede anken  

 i en højesteretssag, der vedrørte beskatning af en  

 kursusudgift, som et selskab havde afholdt på vegne af  

 hovedaktionæren.
Meddelelsen er offentliggjort i Tidsskrift for Skatter  

 og Afgifter (TfS) 2000, 813. Anken blev hævet som følge af en  

 præjudiciel dom af 28. oktober 1999 fra EF-domstolen (TfS 1999, 850).  

 Dommen gik Skatteministeriet imod.
I meddelelsen var der redegjort for  

 omstændighederne vedrørende den af ministeriet hævede anke  

 samt redegjort for Told- og Skattestyrelsens opfattelse af den  

 skattemæssige behandling af udgifter til sådanne kurser efter  

 EF-domstolens afgørelse.
 Det fremgik imidlertid ikke af meddelelsen, hvilket indkomstår  

 den konkrete sag vedrørte og det fremgik ikke hvilke muligheder, der  

 var for genoptagelse som følge af den praksisændring, som  

 EF-domstolens afgørelse er udtryk for.
 I nærværende cirkulære skal der på denne  

 baggrund i det følgende redegøres for mulighederne for  

 genoptagelse som følge af EF-domstolens afgørelse.
2.	Den omhandlede højesteretssag vedrørte  

 spørgsmålet om beskatning af en skatteyders deltagelse i et  

 kursus, der i indkomståret 1988 blev afholdt på Kreta.  

 Kursusudgiften var afholdt af det selskab, som skatteyder var  

 hovedaktionær i.
I Landsretten havde skatteyder fået medhold i,  

 at kurset var fagligt velbegrundet og Landsretten fandt, at skatteyder havde  

 afkræftet formodningen om, at kurset havde et turistmæssigt  

 islæt.
Dommen er offentliggjort som TfS 1995, 363 VLD.
Skatteministeriet ankede dommen til Højesteret med  

 påstand om, at der henset til kursusstedets beliggenhed var forbundet  

 et sådant turistmæssigt islæt med kurset, at den deltagende  

 revisor skulle beskattes heraf.
Skatteministeriet henviste herved til en  

 højesteretsdom fra 1994 (TfS 1994, 738), hvor Højesteret  

 udtalte, at hvis et kursus afholdes på et almindeligt turiststed i  

 udlandet, og hvis kursusstedet ikke som sådant er fagligt velbegrundet,  

 er der skabt en formodning for, at der med kursets afholdelse er forbundet et  

 så betydeligt turistmæssigt islæt, at kursusudgiften ikke  

 kan anses for en fradragberettiget driftsomkostning.
 Spørgsmålet om den ovenfor beskrevne formodningsregels  

 forenelighed med EF-traktatens artikel 12 (forbudet mod forskelsbehandling  

 pga. nationalitet) og artikel 49 (fri udveksling af varer og tjenesteydelser)  

 blev herefter af Højesteret forelagt EF-domstolen.
 Den 28. oktober 1999 traf EF-domstolen afgørelse om, at en  

 sådan formodningsregel er i strid med de anførte  

 traktatsbestemmelser.
 På denne baggrund hævede Skatteministeriet den 11. maj  

 2000 anken.
 3.	Det følger af EF-domstolens dom af 28.  

 oktober 1999 og den som følge heraf hævede  

 højesteretsanke, at skatteydere, der enten er blevet nægtet  

 fradrag for kursusudgifter (selvstændigt erhvervsdrivende) eller er  

 blevet beskattet af en kursusudgift (lønmodtagere og  

 hovedaktionærer), alene med den begrundelse, at det  

 pågældende kursussteds beliggenhed ikke var fagligt velbegrundet,  

 idet der var tale om et almindeligt turiststed i udlandet, indenfor fristerne  

 i skattestyrelsesloven, jf. pkt. 5 og 6 nedenfor, vil være berettigede  

 til at få genoptaget skatteansættelserne med henblik på en  

 ny vurdering af kursets faglige relevans for skatteyderen.
 Skatteydere, der er blevet beskattet af eller nægtet fradrag for  

 en kursusudgift med den(de) begrundelse(r), at kurset 1) ikke var fagligt  

 relevant for den pågældende skatteyders erhverv, at kurset 2)  

 havde karakter af videreuddannelse eller, at kurset 3) henset til kursets  

 program og den tidsmæssige fordeling mellem fritid og undervisning  

 havde et overvejende turistmæssigt islæt, vil ikke have mulighed  

 for at få genoptaget skatteansættelserne.
 4.	På baggrund af dommen vil også skatteydere, der er  

 beskattet af eller nægtet fradrag for en kursusudgift med den ovenfor  

 anførte begrundelse for så vidt angår kurser afholdt i  

 andre lande end (EF)EU-lande have adgang til genoptagelse af  

 skatteansættelsen for det pågældende indkomstår.
 5.	I henhold til skattestyrelseslovens § 34, stk. 2, kan der  

 ske genoptagelse, hvis anmodning herom senest fremsættes 3 år  

 efter udløbet af det pågældende indkomstår.
 Er skatteyderens indkomstår ikke sammenfaldende med  

 kalenderåret, regnes fristen fra udløbet af det år, som  

 indkomståret træder i stedet for, jf. skattestyrelseslovens  

 § 34, stk. 5.
6.	Hvis fristen i skattestyrelseslovens § 34, stk. 2, er  

 overskredet, kan der i henhold til skattestyrelseslovens § 35,  

 stk. 1, nr. 7, efter anmodning ske ændret skatteansættelse  

 fra og med det indkomstår, der har været til prøvelse.
Det  

 vil i dette tilfælde sige fra og med indkomståret 1988.
 Ekstraordinær skatteansættelse kan dog kun ske, hvis den  

 indebærer en indkomstændring på mindst 5.000 kr. for det  

 enkelte indkomstår, jf. skattestyrelseslovens § 35,  

 stk. 2.
Anmodning om ekstraordinær skatteansættelse skal  

 fremsættes under iagttagelse af fristbestemmelsen i  

 skattestyrelseslovens § 35, stk. 3, det vil sige inden rimelig tid,  

 efter at forholdet, der begrunder genoptagelse, er kommet til den  

 skattepligtiges kundskab.
Hvad der forstås ved rimelig tid, beror  

 på en konkret vurdering, men det vil normalt være 6  

 måneder, jf. cirkulære nr. 116 af 1. juli 1999, punkt 4.3.
 7.	Anmodning om genoptagelse af skatteansættelserne efter punkt 5  

 og ekstraordinær genoptagelse af skatteansættelserne efter punkt  

 6 skal indgives til den skatteansættende myndighed, jf.  

 skattestyrelseslovens § 35, stk. 4.
 8.	Cirkulæret vil blive indarbejdet i Ligningsvejledningen for  

 2001, hvorfor det bortfalder den 1. marts 2002.
Told- og Skattestyrelsen, den 15. januar  

 2001 Frantz Howitz /Kim Lohse 1)   I Told- og  

 Skattestyrelsens egen interne nummerrække har cirkulæret nr.  

 2000-03.
