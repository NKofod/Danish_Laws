Fremsat den 1. april 2016 af Josephine Fock (ALT), René Gade (ALT) og Rasmus Nordqvist (ALT) Forslag til folketingsbeslutning om bekæmpelse af diskrimination i nattelivet Folketinget opfordrer regeringen til inden den 1. november 2016 at tage de fornødne initiativer til indførelse af en standardiseret menneskerettighedspolitik for restaurationer, der er i overensstemmelse med FNs retningslinjer, og som følger tildeling af alkoholbevillinger, således at nye bevillinger og forlængelser forudsætter tilslutning til en sådan menneskerettighedspolitik.
Derudover opfordres regeringen til at indføre et branchespecifikt klageorgan, der kan fungere for både gæster og restaurationer i sager vedrørende diskrimination i nattelivet.
Bemærkninger til forslaget Baggrund og formål Beslutningsforslaget har som overordnet mål at komme diskrimination i nattelivet til livs.
 Forslaget vil sikre respekten for menneskerettigheder i nattelivet ved, i overensstemmelse med FNs retningslinjer, at etablere en politik, der kan hjælpe virksomhederne med at løfte opgaven samt sikre en effektiv klageadgang.
Hvis borgere gentagene gange oplever at blive »dømt ude« på grund af hudfarve, religion, seksualitet, handicap eller andet kan det føre til en følelse af tilsidesættelse og fremmedgjorthed fra resten af samfundet.
Følelsen af ikke at høre til er gift for den enkelte borger såvel som for samfundet som helhed.
Det er sådanne negative oplevelser og følelser, der fører til kriminalitet, misbrug og radikalisering.
Det er et område, der allerede er lovgivet om, men ikke desto mindre er diskrimination i nattelivet fortsat et omfattende problem.
Derfor skal der gøres yderligere for at ændre på den dårlige kultur.
Inspireret af Øjne i natten, der er et initiativ under projektet Stop Had, af Den Internationale Juristkommission og af GLOBAL CSR, opfordrer Alternativet regeringen til at indføre regler vedrørende diskriminering i nattelivet.  Løsningerne tager udgangspunkt i de forpligtigelser, som både den danske stat og de involverede virksomheder allerede har, og de er udviklet som en hjælp til virksomhederne, så de kan leve op til disse forpligtelser.
Dette uden at pålægge virksomhederne yderligere belastninger.
Der findes allerede to instrumenter, der anviser en løsning på problemet med diskrimination i nattelivet.
Dels menneskerettighederne, der blandt andet indeholder retten til ikke-diskrimination, dels FNs retningslinjer for menneskerettigheder og erhverv, der fastlægger forpligtelserne for både stat og virksomheder til at sikre, at enhver virksomhed respekterer menneskerettighederne på et operationelt plan.
Under FNs retningslinjer skal virksomhederne således udarbejde en menneskerettighedspolitik, hvilket indeholder en række forpligtigelser.
 De danske virksomheder er på denne måde allerede underlagt en række menneskeretlige forpligtelser som resultat af Danmarks tilslutning til FNs retningslinjer.
Forslaget Det foreslås at udarbejde en generel menneskerettighedspolitik, der følger alkoholbevillingen, og som vil hjælpe virksomhederne med at løfte deres menneskeretlige ansvar og øge bevidstheden omkring diskriminering i nattelivet.
Herved foræres en løsning, som virksomhederne ellers skulle ofre ressourcer på at skabe.
 Derudover foreslås det at indføre et branchespecifikt klageorgan, der skal leve op til FNs retningslinjer om effektive klageadgange og sikre en omkostningseffektiv klagemekanisme for både virksomheder og gæster.
Skriftlig fremsættelse Josephine Fock (ALT):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om bekæmpelse af diskrimination i nattelivet.
(Beslutningsforslag nr.
B 128) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
