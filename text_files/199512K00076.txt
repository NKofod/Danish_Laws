Nr LSF 76 Forslag til Lov om ændring af skattestyrelsesloven (Inhabilitet for den  

 kommunale ligningschef ved sekretariatsbistand til skatteankenævnet) Fremsat af Brian Mikkelsen (KF) Flemming Hansen (KF) Pernille Sams (KF)  

 Gitte Seeberg (KF) John Vinther (KF) den 21. november 1995 § 1 I lov om skattemyndighedernes organisation og opgaver m.v.  

 (skattestyrelsesloven), jf. lovbekendtgørelse nr. 85 af 7. februar 1995,  

 foretages følgende ændring:
 1. I § 11, stk. 2, indsættes efter 1. pkt. som nyt punktum:
»Den efter § 1, stk. 2, af kommunalbestyrelsen udpegede person kan  

 uanset bestemmelsen i 1. pkt. ikke yde sekretariatsbistand til  

 skatteankenævnet i den kommune, hvor den pågældende har det øverste ansvar  

 for den kommunale skattemyndigheds ligningsarbejde.« § 2 Loven træder i kraft dagen efter bekendtgørelsen i Lovtidende.
Loven har  

 virkning fra og med den 1. juni 1996.
Bemærkninger til lovforslaget Almindelige bemærkninger Indledning Efter de gældende regler er det den kommunale skattemyndighed, der er  

 sekretariat for det lokale skatteankenævn.
Dette betyder i praksis, at  

 sekretariatsmyndigheden for skatteankenævnet organisatorisk er den samme  

 myndighed som den, der har foretaget skatteansættelsen i første instans.  

 Dette forhold rejser en række særegne habilitetsproblemer, som er forsøgt  

 løst i skattestyrelseslovens § 11, stk. 2 og 3. Efter disse regler må der  

 ikke være personsammenfald mellem den skatteansættende myndighed og  

 sekretariatsmyndigheden.
Det vil sige, at sekretariatsbetjeningen ved  

 skatteankenævnet skal ydes af en anden person end den, der konkret har  

 afgjort eller har deltaget i afgørelsen af skattesagen ved den kommunale  

 skattemyndighed som første instans.
Det har således ingen betydning, at to  

 medarbejdere i hver sin funktion har samme chef.
Det er tillige uden  

 betydning, at chefen for den kommunale skattemyndighed selv behandler sagen  

 enten i den kommunale skattemyndighed eller bistår skatteankenævnet med  

 sekretariatsbistand.
Sammenfattende kan det siges, at reglerne, som de er  

 udformet i dag, ikke kræver, at sekretariatsfunktionen udskilles fra den  

 kommunale skattemyndighed, eller at der knyttes et særligt personale til  

 denne funktion.
Retssikkerhedsmæssige overvejelser Som det fremgår af ovenstående, har den kommunale skattemyndighed en  

 dobbelt rolle dels som skattemyndighed og dels som sekretariat for  

 skatteankenævnet.
Dette forhold giver naturligvis anledning til, at man må  

 gøre sig den overvejelse, om det ikke af retssikkerhedsmæssige årsager bør  

 undgås, at der sker en sammenblanding af de to funktioner.
Det er givet, at  

 hensynet til skatteborgernes retssikkerhed må prioriteres meget højt i disse  

 overvejelser.
Borgerne skal til enhver tid kunne være sikre på, at  

 behandlingen af deres skattesag sker på en uvildig måde og på grundlag af en  

 sagsbehandling, der på en rimelig måde dækker alle sagens skattemæssige  

 aspekter.
Dermed være ikke sagt, at der ikke er tilfælde, hvor det kan være  

 rimeligt, at den kommunale skattemyndighed yder sekretariatsbistand til  

 skatteankenævnet.
Men i tilfælde, hvor f.eks. den kommunale skattechef  

 deltager i sekretariatsbetjeningen af skatteankenævnet i skattesager, og hvor  

 en af den pågældendes underordnede medarbejdere har deltaget i  

 sagsbehandlingen, optræder den pågældende skattechef efter Det Konservative  

 Folkepartis opfattelse i en mildt sagt uheldig dobbeltrolle.
Hensynet til  

 retsfølelsen hos den enkelte borger og almindelige retssikkerhedshensyn taler  

 for, at den situation helt undgås.
Det må her særligt tages med i  

 betragtning, at i specielt de mindre kommuner vil det ofte forekomme, at  

 skattechefen er et kendt ansigt udadtil i kommunen som følge af sin stilling  

 som skattechef.
Lovforslaget På baggrund af ovenstående foreslås det, at den kommunale skattechef  

 generelt afskæres fra at yde sekretariatsbistand til det lokale  

 skatteankenævn.
Lovforslaget skal også ses på baggrund af  

 Retssikkerhedsudvalgets anbefalinger på dette område i Skattepolitisk  

 redegørelse fra juni 1994, jf. kapitel VI, afsnit 3.2.
Beslutningsforslag nr.
B 47 Forslag til folketingsbeslutning om sikring mod habilitetsproblemer ved  

 behandlingen af klager i skatteankenævnene (B 47) blev fremsat af  

 Fremskridtspartiet den 27. januar 1995. (Till.
A. sp. 2033 FF sp. 3273, Till.  

 B sp. 461 og FF sp. 5289). Det Konservative Folkeparti støttede som det  

 eneste parti ud over forslagsstillerne beslutningsforslaget.
Forslaget var  

 dog meget vidtgående, idet en vedtagelse ville indebære, at den kommunale  

 skatteforvaltning generelt ville være afskåret fra at yde sekretariatsbistand  

 til kommunernes skatteankenævn.
Lovforslaget skal ses som en opfølgning på  

 nævnte beslutningsforslag.
Bemærkninger til lovforslagets enkelte bestemmelser Til § 1 Det foreslås, at chefen for den kommunale skatteligning er inhabil ved  

 sekretariatsbetjeningen af det lokale skatteankenævn i den kommune, hvor den  

 pågældende er ligningschef.
For de øvrige medarbejdere i forvaltningen skal  

 fortsat gælde, at de kun er inhabile, i det omfang de har medvirket ved  

 behandlingen af skatteansættelsen i den sag, som påklages til  

 skatteankenævnet.
Til § 2 Det foreslås, at loven træder i kraft dagen efter bekendtgørelsen i  

 Lovtidende.
For at give kommunerne mulighed for at indrette sig på den  

 foreslåede ændring dog først med virkning fra den 1. juni 1996.
Bilag I dette bilag er (med mindre skrift) indsat den gældende formulering af den bestemmelse, der berøres af lovforslaget § 1 I lov om skattemyndighedernes organisation og opgaver m.v.  

 (skattestyrelsesloven), jf. lovbekendtgørelse nr. 85 af 7. februar 1995,  

 foretages følgende ændring:
 1. I § 11, stk. 2, indsættes efter 1. pkt. som nyt punktum:
»Den efter § 1, stk. 2, af kommunalbestyrelsen udpegede person, kan  

 uanset bestemmelsen i 1. pkt. ikke yde sekretariatsbistand til  

 skatteankenævnet i den kommune, hvor den pågældende har det øverste ansvar  

 for den kommunale skattemyndigheds ligningsarbejde.« § 11. Den kommunale skattemyndighed yder sekretariatsbistand til  

 skatteankenævnet.
Nævnet kan anmode sekretariatet om at være repræsenteret  

 ved nævnets møder.
 Stk. 2. Den, som tidligere har deltaget i en afgørelse om  

 ansættelse eller i øvrigt har medvirket ved behandlingen af en sag efter § 2,  

 må ikke yde sekretariatsbistand til skatteankenævnet ved behandling af en  

 klage til skatteankenævnet over samme afgørelse.
 Stk. 3. En kommune, der ikke kan sikre den i stk. 2 foreskrevne  

 habilitet hos sit personale, skal anvede ekstern sekretariatsbistand.
