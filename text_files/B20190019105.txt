Bekendtgørelse om institutioner for forberedende grunduddannelses benyttelse af Statens IT's levering af basale it-driftsløsninger I medfør af § 53 i lov nr. 698 af 8. juni 2018 om institutioner for forberedende grunduddannelse fastsættes efter bemyndigelse:
 § 1. Alle institutioner for forberedende grunduddannelse skal som fælles offentlig løsning benytte Statens ITs basale it-driftsløsninger i overensstemmelse med de vilkår herfor, som Statens IT fastsætter.
§ 2. Styrelsen for Undervisning og Kvalitet kan efter ansøgning og efter høring af Moderniseringsstyrelsen fravige § 1 for en institution, hvis helt særlige forhold taler for det.
Det kan for eksempel være i følgende situationer:
 1) Der foreligger helt særlige og omfattende pædagogiske eller opgavemæssige behov, som ikke kan tilgodeses inden for rammerne af Statens IT.
 2) Institutionen har foretaget ekstraordinært store og meget omkostningstunge investeringer i særligt IT-udstyr, som Statens IT ikke kan overtage.
 3) Statens IT har væsentligt misligholdt sine forpligtelser over for institutionen.
 § 3. Bekendtgørelsen træder i kraft den 5. marts 2019.
 Stk. 2. Hvis institutionen vil ansøge om fravigelse af § 1, jf. § 2, med virkning fra og med 2019, giver den meddelelse herom til Styrelsen for Undervisning og Kvalitet senest den 8. marts 2019 og ansøgningen skal være styrelsen i hænde senest den 15. marts 2019.
