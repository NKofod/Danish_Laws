Nr BSF 37 Forslag til folketingsbeslutning om oprettelse af patientklagenævn Fremsat af Tove Lindbo Larsen (S) Hanne Andersen (S) Dorte Bennedsen (S)  

 Lerke (S) Henning Rasmussen (S) Taanquist (S) den 7. november 1985 Folketinget opfordrer regeringen til i indeværende folketingsår at fremsætte lovforslag om regler for patienters adgang til at fremføre klager over patientbehandlingen i det offentlige sundhedsvæsen gennem oprettelsen af patientklagenævn.
 Lovforslaget skal udformes efter følgende regningslinjer:
 1. Den lokale klageadgang skal organiseres efter følgende model:
I hvert amt oprettes der et patientklagenævn.
Nævnet skal bestå af 2 jurister, 2 medicinalpersoner, der repræsenterer den gruppe, klagen drejer sig om, samt 2 repræsentanter udpeget af Forbrugerrådet.
Formanden skal opfylde de almindelige betingelser for at være dommer.
Embedslægens udsagn kan til enhver tid indhentes.
 2. Afgørelser kan ankes til et landsdækkende patientklagenævn.
3. Det landsdækkende patientklagenævn sammensættes ligeledes af 2 jurister, 2 repræsentanter fra den medicinalgruppe, klagen drejer sig om, samt 2 repræsentanter udpeget af Forbrugerrådet.
Formanden skal opfylde de almindelige betingelser for at være landsdommer.
 Der kan indhentes udtalelse af særligt sagkyndige, f.eks.
 sundhedsstyrelsen.
 Arbejdsgangen ved klagens behandling skal være enkel.
4. Klageberettigede er såvel enkeltpersoner som institutioner og embedslæger.
5. Patienterne skal sikres oplysning om retten til at klage samt om fremgangsmåden herved.
BEMÆRKNINGER TIL FORSLAGET Der har igennem længere tid været utilfredshed med både patienters mulighed for at klage og den måde, klagebehandlingen er organiseret på.
Den centrale behandling af en klagesag foregår for tiden i sundhedsstyrelsen, hvorved læger ofte kommer til at behandle klager over andre læger.
Der er altså tale om et selvdømme for lægerne.
Dertil kommer, at forbrugerne ikke har været repræsenteret ved behandling af klagesager.
Det er også en kendsgerning, at klager er blevet afvist med den begrundelse, at der forelå et hændeligt uheld.
Alt det gør, at befolkningen ikke har tillid til det nuværende klagesystem.
Det er helt uacceptabelt og uholdbart såvel for patienter som for sundhedsvæsenets personale og for ansvarlige politikere.
 Patienternes, dvs. forbrugernes, krav kan formuleres meget klart:
 1. Et forenklet klagesystem.
 2. En hurtig sagsbehandling.
 3. Lægmandsrepræsentation i klageinstanserne.
 4. Reel oplysning om klageadgang.
5. Forsikringsordning, der skal sikre patienter erstatning ved forkert behandling - også som følge af hændelige uheld.
 Det er herefter op til politikerne at omsæte disse krav til praksis.
I indenrigsministeriets betænkning nr. 866 fra 1979 om behandling af klager over lægers og andre medicinalpersoners patientbehandling fremtræder det også som et overvejende ønske, at man vil ændre selvdømmet og sikre en lægmandsrepræsentation.
Socialdemokratiet mener at have tilgodeset de krav, alle parter har, med dette forslag undtagen spørgsmålet om oprettelse af en patientforsikring.
Vi mener, at dette kræver et selvstændigt forslag, men skal klart tilkendegive, at vi er positive over for en sådan ordning.
