Bekendtgørelse om ændring i forretningernes fordeling mellem ministrene Efter statsministerens indstilling er der ved kongelig resolution af 28. april 2009 fastsat følgende bestemmelser vedrørende forretningernes fordeling mellem ministrene:
 § 1. Ressortansvaret for alle opgaver vedrørende lønadministration, herunder alle lønudbetalinger og korrektioner, opgaver forbundet med ferie og fravær, administrationen af løn- og uddannelsesrelaterede refusioner samt lønsupport, der vedrører Det Jyske Musikkonservatorium, Kunstakademiets Billedkunstskoler, Kunstakademiets Konservatorskole, Dansk Landbrugsmuseum, Dansk Jagt- og Skovbrugs-museum, Danmarks Kunstbibliotek, Danish Crafts, Statens Værksteder for Kunst og Håndværk, Kunsthal Charlottenborg, Ordrupgaard, Danmarks Designskole, Glas- og Keramikskolen Bronholm, Det Kongelige Akademi for de skønne kunster (Akademiraadet), Den Hirschsprungske Samling, Dansk Sprognævn, Kulturministeriets koncerncenter, Kunststyrelsen, Danmarks Blindebibliotek, Kulturministeriets departement, Styrelsen for Bibliotek og Medier, Det Danske Filminstitut og Kulturarvsstyrelsen, overføres pr. 1. maj 2009 fra kulturministeren til finansministeren.
 Stk. 2. Ressortansvaret for alle opgaver vedrørende bogholderi og regnskab, herunder kreditor- og debitoradministration, udarbejdelse (ej godkendelse) af perioderegnskab, administration af kasse og likviditet, anlægsadministration, regnskabsmæssig registrering af tilskud i Navision Stat, vedligeholdelse af registreringsramme i regnskabssystemet, bogføring af rejseafregning samt udarbejdelse af standard ledelsesinformation til understøttelse af institutionernes styringsbehov, der vedrører Rytmisk Musikkonservatorium, Kunstakademiets Billedkunstskoler, Det Fynske Musik-konservatorium, Vestjysk Musikkonservatorium, Nordjysk Musikkonservatorium, Kunstakademiets Konservatorskole, Dansk Landbrugsmuseum, Dansk Jagt- og Skovbrugsmuseum, Danmarks Kunst-bibliotek, Danish Crafts, Statens Værksteder for Kunst og Håndværk, Kunsthal Charlottenborg, Ordrupgaard, Danmarks Biblioteksskole, Det Kongelige Akademi for de skønne kunster (Akademiraadet), Den Hirschsprungske Samling, Dansk Sprognævn, Kulturministeriets koncerncenter, Kunststyrelsen, Kulturministeriets departement, Styrelsen for Bibliotek og Medier og Kulturarvs-styrelsen, overføres pr. 1. maj 2009 fra kulturministeren til finansministeren.
