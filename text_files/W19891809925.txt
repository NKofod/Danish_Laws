Af en indkøbsforenings vedtægter fremgik, at de akkumulerede overskud  

 skulle opføres som gæld i foreningens regnskab på særskilt konto for hvert  

 medlem.
Indeståendet på disse konti kunne derfor ikke medregnes til  

 foreningens formue og derfor ikke til foreningens indkomst.
Indkøbsforeningen A klagede for skatteårene 1984/85 og 1985/86 over, at de  

 stedlige skattemyndigheder havde anset foreningens indestående på  

 driftsfondskonti på henholdsvis 2.884.217 kr. og 3.709.895 kr. for gæld til  

 foreningens medlemmer og ikke egenkapital.
Den selvangivne indkomst, der var  

 beregnet som 4% af foreningens formue var derfor nedsat med 4% af  

 driftsfondskontoen, eller med henholdsvis 115.369 kr. og 148.396 kr.
 Formueansættelserne var tilsvarende nedsat med indeståendet på disse  

 konti.
Det fremgik af det oplyste, at foreningen var stiftet i oktober 1976 af  

 syv detailforretninger inden for radio- og tv-branchen, og at hvert medlem  

 havde indskudt 1.000 kr. i foreningskapital.
Foreningens formål var for dens  

 medlemmer at foretage fællesindkøb af varer eller fremstilling af sådanne,  

 som medlemmerne forhandlede i deres forretninger, samt foretage andre  

 forretningsmæssige dispositioner, såfremt det var til bedste for medlemmerne.
Ved opgørelsen af foreningens regnskab var overskuddet fordelt på de  

 enkelte medlemmer i forhold til disses omsætning med de fælles leverandører.  

 De enkelte års overskud var herefter tilskrevet de enkelte medlemmers  

 driftskonti, der i balancen var opført under gæld.
Det samlede indestående på  

 driftsfondskonti var ikke fratrukket ved den formueopgørelse, der lå til  

 grund for den selvangivne indkomst.
Foreningens medlemmer havde ikke  

 medregnet de enkelte års overskud ved opgørelsen af deres indkomst og ej  

 heller aktiveret deres indestående i foreningen.
Foreningens revisor gjorde gældende, at foreningen i skattemæssig  

 henseende var en realitet, idet den drev faktisk virksomhed.  

 Driftsfondskontiene hæftede for foreningens gæld og var således egenkapital i  

 foreningen, uanset at vedtægterne for foreningen ikke tydeligt omtalte dette  

 spørgsmål.
Revisoren henviste til, at der var andre forhold, der støttede, at  

 driftsfondskontiene hæftede for foreningens gæld, idet det således på de  

 årlige generalforsamlinger havde været de enkelte medlemmers opfattelse, at  

 driftsfondskontiene hæftede for foreningens gæld.
 Statsskattedirektoratet henviste til § 18, stk. 2, i foreningens  

 vedtægter, hvorefter de akkumulerede overskud skulle opføres som gæld i  

 foreningens regnskab på særskilt konto for hvert enkelt medlem.  

 Driftsfondskontiene måtte derfor anses for medlemskapital og ikke egenkapital  

 for foreningen.
Landsskatteretten var enig med Statsskattedirektoratet i, at der måtte  

 lægges afgørende vægt på formuleringen af vedtægternes § 18, stk. 2, og på  

 det forhold, at driftsfondskontiene også i foreningens regnskaber var anført  

 i overensstemmelse med den anvendte tekst i denne bestemmelse.
Retten fandt  

 derfor, at driftsfondskontiene var foreningens gæld til medlemmerne, og de  

 påklagede ansættelser blev herefter stadfæstet.
 LV 1988, SC 8.2.
