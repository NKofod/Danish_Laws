Ankestyrelsens principafgørelse Y-4-03 om fleksydelse - overgangsordning - afbrydelse af medlemskabet af en arbejdsløshedskasse - ret til efterløn efter overgangsordningen Resume:
 Ansøger havde ikke ret til fleksydelse fra 60. år, da hverken betingelserne efter den almindelige regel eller efter overgangsreglen i fleksydelsesloven var opfyldt på det tidspunkt, hvor hun fyldte 60 år.
 Den omstændighed, at ansøgeren ifølge det oplyste ville have kunnet overgå til efterløn fra det 60. år ved fortsat medlemskab og betaling af efterlønsbidrag, kunne ikke føre til et andet resultat sådan som bestemmelsen i lov om fleksydelse er formuleret.
 Kassation:
Der er kommet nye regler på området Kassationsdato:
01-06-2009 Love:
Lov om fleksydelse - lovbekendtgørelse nr. 758 af 26. august 2002 - § 40, stk. 1 Sagsfremstilling:
 Arbejdsdirektoratet, Fleksydelseskontoret, meddelte ansøgeren afslag på optagelse i fleksydelsesordningen, idet hun ikke opfyldte betingelsen om optjening efter overgangsreglen for personer født før 1. marts 1952, jf.  fleksydelseslovens § 40, stk. 1.
 Hun opfyldte ikke betingelsen om uafbrudt optjening, da hun havde en afbrydelse i medlemskabet af en arbejdsløshedskasse fra 10. juni 1992 til 5. marts 1993.
 Derimod ville hun opfylde kravet om anciennitet på 25 år efter den almindelige regel, når hun fyldte 62 1/2 år.
Ansøgeren gjorde gældende, at hun opfyldte kravet om 20 års optjeningstid, jf. § 74 a, stk. 3 i lov om arbejdsløshedsforsikring.
Ifølge brev af 6. marts 2000 fra fagforeningen  ville ansøgeren ved uafbrudt medlemskab samt indbetaling til efterlønsordningen have tilstrækkelig anciennitet til at gå på efterløn som 60-årig.
 Sagen blev behandlet i principielt møde med henblik på afklaring af, om det var korrekt, at ansøger ikke havde ret til fleksydelse fra det 60. år, når hun ville have haft ret til efterløn efter overgangsreglen i lov om arbejdsløshedsforsikring § 74.
 Afgørelse:
 Ansøgeren havde ikke mulighed for at opnå ret til fleksydelse efter den almindelige regel i fleksydelseslovens § 2, stk. 1, nr. 4, før den 1. januar 2006.
 Begrundelsen var, at ansøgeren først på det tidspunkt ville kunne have en optjeningstid på sammenlagt mindst 25 år inden for de sidste 30 år.
 Ankestyrelsen var enig med Fleksydelseskontoret i, at hun ikke opfyldte kravet til optjeningstid efter fleksydelseslovens § 40, stk. 1, der er en overgangsregel for personer født før 1. marts 1952.
Der blev herved lagt vægt på, at hun ikke havde været uafbrudt medlem af en anerkendt arbejdsløshedskasse fra den 31. marts 1992, eller ville kunne betale fleksydelsesbidrag til mindst det fyldte 60. år.
Den uafbrudte optjeningstid skal mindst udgøre 10 år inden for de sidste 15 år.
 Der henvistes til, at hun havde en afbrydelse i medlemskabet af en arbejdsløshedskasse fra 30. juni 1992 til 5. marts 1993.
 Den omstændighed, at ansøgeren ville have haft ret til efterløn fra det tidspunkt, hvor hun fyldte 60 år, kunne ikke føre til et andet resultat sådan som bestemmelsen i lov om fleksydelse er formuleret.
Ankestyrelsen tilføjede, at der ikke var taget stilling til, om der eventuelt var grundlag for dispensation for optjeningskravet, således at der kunne være ret til fleksydelse fra det 60. år.
Det er bl.a. en betingelse for dispensation, at det er på grund af nedsat arbejdsevne, at der ikke er opnået samlet mindst 25 års anciennitet.
Hvis hun ønskede at søge dispensation, skulle ansøgning herom indgives til Fleksydelseskontoret med dokumentation for, at den manglende optjening skyldes nedsat arbejdsevne.
 Ankestyrelsen tiltrådte således Fleksydelseskontorets afgørelse.
