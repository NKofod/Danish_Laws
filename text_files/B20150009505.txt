Bekendtgørelse om EUs CO2-kvoteregister og Det Danske Kyoto-register1) I medfør af § 3, stk. 2, § 21, stk. 3 og 4, § 22, stk. 2 og 3, § 30, stk. 4, § 31, stk. 7 og 8, § 32, stk. 2, og § 36, stk. 1 og 2, i lov nr. 1095 af 28. november 2012 om CO2-kvoter, som ændret ved lov nr. 1497 af 23. december 2014, og § 5, stk. 2, og § 10, stk. 2, i lov om fremgangsmåden ved anmeldelse m.v. af visse oplysninger hos Erhvervsstyrelsen, jf. lovbekendtgørelse nr. 1204 af 14. oktober 2013, fastsættes efter bemyndigelse:
Kapitel 1 Anvendelsesområde og definitioner § 1. Bekendtgørelsen fastsætter betingelser for følgende kontotyper, som administreres af Erhvervsstyrelsen i EUs CO2-kvoteregister og Det Danske Kyoto-register:
 1) EUs CO2-kvoteregister:
 a) Driftslederbeholdningskonti.
 b) Luftfartøjsoperatørbeholdningskonti.
 c) Verifikatorkonti.
 d) Handelskonti.
 e) Personbeholdningskonti.
 f) Auktionsleveringskonti.
 g) Eksterne handelsplatformskonti.
 2) Personbeholdningskonti i Det Danske Kyoto-register, herunder tidligere driftslederbeholdningskonti.
 § 2. I denne bekendtgørelse forstås ved:
 1) Anmelder: En fysisk person, som anmelder et forhold til Erhvervsstyrelsen på vegne af en potentiel eller eksisterende kontohaver.
 2) Auktionsleveringskonto: Særlig konto tilhørende en kvoteudbyder, et clearingsystem eller et afviklingssystem, som defineret i Kommissionens Forordning (EU) nr. 1031/2010 af 12. november 2010 om det tidsmæssige og administrative forløb af auktioner over kvoter for drivhus-gasemissioner og andre aspekter i forbindelse med sådanne auktioner i medfør af Europa-Parlamentets og Rådets direktiv 2003/87/EF om en ordning for handel med kvoter for drivhus-gasemissioner i Fællesskabet, eller en auktionsplatform, der udpeges i henhold til artikel 26 eller artikel 30 i nævnte forordning.
 3) Bemyndiget repræsentant: En fysisk person, der, medmindre denne kun har læseadgang, på en kontohavers vegne kan igangsætte transaktioner og andre processer i EUs CO2-kvoteregister eller Det Danske Kyoto-register.
4) Daglig ledelse: De personer, som i praksis leder en juridisk persons daglige virksomhed.
Den daglige ledelse i virksomheder omfattet af lov om visse erhvervsdrivende virksomheder og kapitalselskaber mv. defineres som virksomhedens direktion eller tilsvarende ledelsesorgan.
 5) Driftslederbeholdningskonto: Særlig konto tilhørende en driftsleder, jf. lov om CO2-kvoter.
 6) Ekstern handelsplatformskonto: Særlig konto tilhørende en multilateral handelscentral af enhver art, der samler eller medvirker til at samle forskellige tredjeparters interesser i køb og salg, jf. artikel 4 i Europa-Parlamentets og Rådets direktiv 2004/39/EF af 21. april 2004 om markeder for finansielle instrumenter, hvor det, der er interesse i at købe eller sælge, er CO2-kvoter eller Kyoto-enheder.
 7) Handelskonto: Konto, der som udgangspunkt kan indehaves af enhver fysisk eller juridisk person.
 8) Juridisk enhed: En juridisk person eller en filial af en udenlandsk juridisk person, en statslig administrativ enhed, en region, en kommune eller et kommunalt fællesskab.
 9) Kontohaver: En fysisk eller juridisk person, der har en konto i EUs CO2-kvoteregister eller Det Danske Kyoto-register.
 10) Kyoto-enhed: En landekvote (AAU), emissionsreduktionsenhed (ERU) eller certificeret emissionsreduktion (CER, RMU, lCER eller tCER).
 11) Luftfartøjsoperatørbeholdningskonto: Særlig konto tilhørende en luftfartøjsoperatør, jf. lov om CO2-kvoter.
 12) National beholdningskonto: Konto tilhørende den danske stat.
 13) Personbeholdningskonto: Konto, der som udgangspunkt kan indehaves af enhver fysisk eller juridisk person.
 14) Verifikatorkonto: Særlig konto tilhørende et verifikationsorgan, jf. artikel 3, nr. 3, i Kommissionens forordning (EU) nr. 600/2012 af 21. juni 2012 om verifikation af rapporter om drivhusgas-emissioner og rapporter om tonkilometer og akkreditering af verifikatorer i medfør af Europa-Parlamentets og Rådets direktiv 2003/87/EF.
 15) Yderligere bemyndiget repræsentant: En fysisk person, hvis godkendelse på en kontohavers vegne kan være påkrævet ud over godkendelse fra en bemyndiget repræsentant for at foretage transaktioner og andre processer i EUs CO2-kvoteregister eller Det Danske Kyoto-register.
Kapitel 2 Fælles bestemmelser Oprettelse af en konto § 3. Anmeldelse om oprettelse af en konto kan indsendes elektronisk via e-mail til adressen co2register@erst.dk, jf. dog stk. 2. Anmeldelsen skal ledsages af de oplysninger og dokumenter, som følger af kapitel 4 eller 5.
Stk. 2. En driftslederbeholdningskonto eller en luftfartøjsoperatørbeholdningskonto oprettes efter anmeldelse fra Energistyrelsen, når driftslederen eller luftfartøjsoperatøren omfattes af lov om CO2-kvoter.
Erhvervsstyrelsen kontakter efter anmeldelse driftslederen eller luftfartsoperatøren med henblik på at indhente de oplysninger og dokumenter, som følger af kapitel 3.
 § 4. En konto oprettes, når de nødvendige oplysninger og dokumenter foreligger, jf. dog stk. 2. I forbindelse med oprettelse af en konto skal kontohaverens bemyndigede repræsentanter og yderligere bemyndigede repræsentanter forestå registrering i EUs CO2-kvotereregister eller Det Danske Kyoto-register i overensstemmelse med, hvad der fremgår af it-systemet.
 Stk. 2. Hvis der skal betales gebyr i forbindelse med oprettelse af en konto, jf. § 19, kan kontoen først oprettes, når gebyret er betalt.
Ændringer i registrerede oplysninger § 5. En kontohaver skal inden 10 hverdage skriftligt anmelde ændringer i de oplysninger eller dokumenter, der er forelagt Erhvervsstyrelsen i forbindelse med oprettelse eller ajourføring af en konto, jf. dog stk. 2. Med anmeldelsen skal følge de oplysninger og dokumenter efter kapitel 3-6, som er relevante for ændringen.
 Stk. 2. En kontohaver fritages for anmeldelsespligten i stk. 1, hvis en ændring i virksomhedsoplysninger er meddelt Erhvervsstyrelsen i medfør af bekendtgørelse om anmeldelse, registrering, gebyr samt offentliggørelse m.v. i Erhvervsstyrelsen.
Stk. 3. Anmeldelse efter stk. 1 kan indsendes elektronisk via e-mail til adressen co2register@erst.dk.
Anmeldelsen kan endvidere indsendes via EUs CO2-kvoteregister eller Det Danske Kyoto-register i det omfang, Europa-Kommissionen har udviklet it-systemet til at håndtere den pågældende type anmeldelse.
Stk. 4. Ændringen registreres, når de nødvendige oplysninger og dokumenter foreligger.
Når Erhvervsstyrelsen anmoder herom skal kontohaverens bemyndigede repræsentanter og yderligere bemyndigede repræsentanter forestå registrering af ændringen i EUs CO2-kvotereregister eller Det Danske Kyoto-register i overensstemmelse med, hvad der fremgår af it-systemet.
 § 6. En kontohaver skal senest den 31. december hvert år skriftligt bekræfte over for Erhvervsstyrelsen, at de oplysninger og dokumenter, der er forelagt Erhvervsstyrelsen i forbindelse med oprettelse eller ajourføring af dennes konto, fortsat er fuldstændige, ajourførte, nøjagtige og korrekte.
 Stk. 2. Erhvervsstyrelsen udsender hvert år senest den 1. december en påmindelse til kontohaveren, hvor proceduren for bekræftelsen beskrives.
 § 7. En kontohaver kan ikke sælge eller afhænde ejerskabet af en konto til en anden fysisk eller juridisk person, jf. dog stk. 2.
 Stk. 2. En driftsleder kan sælge eller afhænde sin driftslederbeholdningskonto sammen med den produktionsenhed, som er knyttet til kontoen, jf. lov om CO2-kvoter.
Ansvar for registreringen mv. og ansvar for den indsendte anmeldelse § 8. Kontohaveren eller den potentielle kontohaver bemyndiger anmelderen, de bemyndigede repræsentanter og yderligere bemyndigede repræsentanter til at optræde som fuldmægtige på virksomhedens eller personens vegne i forhold til Erhvervsstyrelsen.
 Stk. 2. Ved anmeldelse om udnævnelse af bemyndigede repræsentanter eller yderligere bemyndigede repræsentanter skal anmeldelsen underskrives af de tegningsberettigede for kontohaveren eller af en person, som kontohaveren har givet skriftlig fuldmagt hertil.
 § 9. En anmelder, en bemyndiget repræsentant eller en yderligere bemyndiget repræsentant, der registrerer et forhold i EUs CO2-kvoteregister eller Det Danske Kyoto-register eller indsender anmeldelse herom til Erhvervsstyrelsen, indestår for, at registreringen eller anmeldelsen er lovligt foretaget, herunder at der foreligger behørig fuldmagt, og at dokumentationen i forbindelse med registreringen eller anmeldelsen er fuldstændig, ajourført, nøjagtig og korrekt.
 Stk. 2. Erhvervsstyrelsen kan kræve, at der indsendes bevis for, at registreringen eller anmeldelsen er lovligt foretaget, jf. § 2 i lov om fremgangsmåden ved anmeldelse m.v. af visse oplysninger hos Erhvervsstyrelsen.
Generelt om oplysninger § 10. En kontohaver skal efter anmodning fra Erhvervsstyrelsen afgive enhver oplysning, som styrelsen finder nødvendig til varetagelse af styrelsens opgaver i forhold til EUs CO2-kvoteregister og Det Danske Kyoto-register.
 § 11. Erhvervsstyrelsen kan kræve supplerende dokumentation udover, hvad der fremgår af kapitel 3-6, hvis det konkret skønnes nødvendigt.
 Stk. 2. Erhvervsstyrelsen kan i særlige tilfælde efter en konkret vurdering dispensere fra kravene i kapitel 3-6.
Bekræftelse og legalisering af dokumenter § 12. En kopi af et dokument udstedt i Danmark, der sendes som dokumentation efter kapitel 4-6, skal bekræftes som en retvisende kopi af den udstedende myndighed, en dansk kommunes borger-servicecenter, et domstolskontor i Danmark eller en uafhængig advokat eller notar i Danmark.
 § 13. En kopi af et dokument udstedt i udlandet, der sendes som dokumentation efter kapitel 4-6, skal legaliseres, jf. dog stk. 2.
 Stk. 2. En kopi af et dokument udstedt i et land, som har ratificeret konventionen af 25. maj 1987 om afskaffelse af legalisering af dokumenter i De Europæiske Fællesskabers medlemsstater, skal bekræftes som en retvisende kopi af en myndighed eller person nævnt i § 12 eller af en uafhængig advokat eller notar i anmelderens hjemland.
 § 14. Datoen for en bekræftelse eller legalisering i henhold til §§ 12 eller 13 må ikke ligge mere end 3 måneder før den dato, hvor dokumentet modtages i Erhvervsstyrelsen.
Oversættelse af dokumenter § 15. Er et dokument eller en kopi af et dokument, der sendes som dokumentation efter kapitel 3-6, ikke affattet på dansk, norsk, svensk eller engelsk, skal det ledsages af en bekræftet oversættelse til dansk eller engelsk.
Tilsvarende gælder for bekræftelser og legaliseringer efter §§ 12 og 13 samt dokumentation efter stk. 3, 2. punktum.
Stk. 2. En oversættelse skal udarbejdes og bekræftes af en uddannet translatør eller lignende.
Den bekræftede oversættelse skal ledsages af dokumentation for translatørens uddannelse eller beskikkelse i det pågældende land.
Minimumssikkerhedskrav § 16. En kontohaver samt dennes bemyndigede repræsentanter skal sikre, at minimumssikkerhedskravene i bilag 1 overholdes.
 Stk. 2. Hvis en bemyndiget repræsentants eller en yderligere bemyndiget repræsentants autentificeringsdata til EUs CO2-kvoteregister og Det Danske Kyoto-register ikke længere er sikre, skal repræsentanten straks suspendere sin adgang til den relevante konto og oplyse Erhvervsstyrelsen herom sammen med en anmodning om, at udskifte repræsentantens autentificeringsdata.
Stk. 3. En bemyndiget repræsentant og en yderligere bemyndiget repræsentant skal ved anvendelse af EUs CO2-kvoteregister og Det Danske Kyoto-register træffe alle nødvendige foranstaltninger til at hindre, at data mistes, stjæles eller kompromitteres.
En repræsentant skal straks underrette Erhvervsstyrelsen, hvis data mistes, stjæles eller kompromitteres.
Annullering af svigagtige transaktioner § 17. Hvis en kontorepræsentant har mistanke om, at en transaktion er blevet igangsat i svigagtigt øjemed, skal kontorepræsentanten senest 2 timer inden udløbet af transaktionsforsinkelsen anmode Erhvervsstyrelsen om at annullere transaktionen på dennes vegne.
 Stk. 2. En anmodning efter stk. 1 sker ved, at kontorepræsentanten kontakter Erhvervsstyrelsen elektronisk via e-mailadressen co2register@erst.dk eller per telefon på telefonnummer 72 20 00 38 på hverdage kl. 9.30-14.30. På hverdage kl. 16.30-21.00 og lørdage, søndage og helligdage kl. 10-18 skal erhvervsstyrelsen kontaktes på nødtelefonen på telefonnummer 35 29 18 62. Henvendelse til nødtelefonen må ikke foretages med andre formål.
 Stk. 3. Kontohaveren skal inden for 7 kalenderdage indsende en kopi til Erhvervsstyrelsen af en anmeldelse til politiet om den mistænkte svig.
Kontogebyr § 18. Den årlige gebyrsats for at have en konto i EUs CO2-kvoteregister er følgende:
 1) 3.830 kr. for en driftslederbeholdningskonto samt 0,14 kr. pr. tildelt gratiskvote.
 2) 3.830 kr. for en luftfartøjsoperatørbeholdningskonto samt 0,14 kr. pr. tildelt gratiskvote.
 3) 1.100 kr. for en verifikatorkonto.
 4) 2.260 kr. for en handelskonto.
 5) 2.260 kr. for en personbeholdningskonto.
 6) 2.910 kr. for en auktionsleveringskonto.
 7) 13.950 kr. for en ekstern handelsplatformskonto.
 Stk. 2. Den årlige gebyrsats for at have en personbeholdningskonto i Det Danske Kyoto-register er 2.260 kr.
Stk. 3. Den årlige gebyrsats for opbevaring af CO2-kvoter eller Kyoto-enheder på en national be-holdningskonto, jf. § 21, stk. 1, er 5.640 kr.
Gebyret påhviler den tidligere kontohaver.
Stk. 4. Erhvervsstyrelsen opkræver gebyr efter stk. 1, nr. 1 og 2, én gang årligt medio året.
Gebyret opkræves for det indeværende kalenderår for de konti, der er åbne og aktive den 1. juli det pågældende år og opkræves uanset, om kontohaveren indehaver kontoen i hele kalenderåret.
Stk. 5. Erhvervsstyrelsen opkræver gebyr efter stk. 1, nr. 3-7, og stk. 2 og 3 én gang årligt primo året for det indeværende kalenderår.
Gebyret opkræves uanset, om kontohaveren indehaver kontoen i hele kalenderåret.
§ 19. Ved oprettelse af en konto nævnt i § 18, stk. 1, nr. 3-7, og stk. 2 og 3, opkræver Erhvervsstyrelsen et gebyr svarende til det årlige gebyr for den pågældende kontotype.
Gebyret gælder for op-rettelse af kontoen samt for den resterende del af det indeværende kalenderår.
 Stk. 2. Hvis en anmeldelse om oprettelse af en konto ikke fører til oprettelse, skal der ikke betales gebyr.
 § 20. Gebyr efter §§ 18 og 19 samt betaling efter § 37, stk. 3, forfalder til betaling 32 dage efter datoen for opkrævningens udstedelse.
Stk. 2. Betaling af gebyr skal ske via de betalingsopkrævninger, som er udsendt af Erhvervsstyrelsen.
Styrelsen forbeholder sig ret til at afvise anden form for indbetaling, f.eks. indbetaling i checks eller kontanter.
Stk. 3. Overskrides betalingsfristen, vil der blive pålagt rykkergebyr på 100 kr. til dækning af Erhvervsstyrelsens omkostninger i forbindelse med rykkerproceduren.
Bliver kontogebyret eller omkostningerne med tillæg af rykkergebyr fortsat ikke betalt, oversendes gebyrkravet eller omkostningerne til inkasso, og Erhvervsstyrelsen kan lukke kontoen eller afvise anmeldelse om oprettelse af en konto.
CO2-kvoters gyldighed § 21. CO2-kvoter, som udstedes fra den 1. januar 2013, gælder for udledninger i perioder på 8 år, som begynder den 1. januar 2013.
 Stk. 2. 4 måneder efter begyndelsen af hver af perioderne i stk. 1 sletter Erhvervsstyrelsen CO2-kvoter, som ikke længere er gyldige, og som ikke er returneret og slettet i overensstemmelse med artikel 12 i Europa-Parlamentets og Rådets direktiv 2003/87/EF af 13. oktober 2003 om en ordning for handel med kvoter for drivhusgasemissioner i Fællesskabet, som senest ændret ved Europa-Parlamentets og Rådets direktiv 2009/29/EF.
 Stk. 3. Erhvervsstyrelsen overfører CO2-kvoter til kontohavere for den igangværende periode til erstatning af CO2-kvoter, som disse havde, men som er slettet i overensstemmelse med stk. 2.
Overskud af CO2-kvoter eller Kyoto-enheder ved lukning af en konto eller ikrafttræden af brugsbegrænsninger § 22. Skal et overskud af CO2-kvoter eller Kyoto-enheder overføres til en national beholdnings-konto ved lukning af en konto eller ved ikrafttræden af brugsbegrænsninger, jf. artikel 32 og 115 i Kommissionens forordning (EU) nr. 389/2013 af 2. maj 2013 om oprettelse af et EU-register i henhold til Europa-Parlamentets og Rådets direktiv 2003/87/EF og Europa-Parlamentets og Rådets beslutning nr. 280/2004/EF og nr. 406/2009/EF, overfører Erhvervsstyrelsen CO2-kvoterne eller Kyoto-enhederne til en særskilt national beholdningskonto, hvor de opbevares på vegne af den tidligere kontohaver, jf. dog stk. 2.
Stk. 2. Har kontohaveren en anden konto, som administreres af Erhvervsstyrelsen i EUs CO2-kvoteregister, overfører Erhvervsstyrelsen så vidt muligt CO2-kvoterne eller Kyoto-enhederne til denne konto.
Har kontohaveren både en handelskonto og en beholdningskonto, overfører styrelsen CO2-kvoterne eller Kyoto-enhederne til en beholdningskonto.
Har kontohaveren en personbeholdningskonto i Det Danske Kyoto-register, kan Erhvervsstyrelsen i stedet overføre Kyoto-enhederne til denne konto.
 § 23. CO2-kvoter, som opbevares på en national beholdningskonto efter § 22, stk. 1, vedbliver at være den tidligere kontohavers ejendom indtil udløbet af den periode, som kvoterne er gyldige for, jf. § 21, stk. 1. § 21, stk. 2 og 3, finder ikke anvendelse på CO2-kvoter, der opbevares på nationale beholdningskonti efter § 22, stk. 1.
 Stk. 2. Kyoto-enheder, som opbevares på en national beholdningskonto efter § 22, stk. 1, vedbliver at være den tidligere kontohavers ejendom indtil udløbet af den periode, som de er udstedt for i henhold til FNs klimakonvention og Kyotoprotokollen.
 § 24. En tidligere kontohaver, hvis CO2-kvoter eller Kyoto-enheder opbevares på en national beholdningskonto efter § 22, stk. 1, har ikke råderet over de pågældende CO2-kvoter eller Kyoto-enheder.
Stk. 2. Den tidligere kontohaver kan gøre krav på sine CO2-kvoter eller Kyoto-enheder ved at op-rette en handelskonto eller beholdningskonto, som administreres af Erhvervsstyrelsen i EUs CO2-kvoteregister, jf. § 3, og anmode styrelsen om at overføre CO2-kvoterne eller Kyoto-enhederne til denne konto.
Er der tale om Kyoto-enheder, som ikke kan indehaves på en handelskonto eller beholdningskonto i EUs CO2-kvoteregister, skal den tidligere kontohaver i stedet oprette en person-beholdningskonto i Det Danske Kyoto-register, jf. § 3, og anmode styrelsen om at overføre Kyoto-enhederne til denne konto.
Kapitel 3 Driftslederbeholdningskonti og luftfartøjsoperatørbeholdningskonti § 25. En driftsleder af en produktionsenhed, jf. lov om CO2-kvoter, skal have en driftslederbeholdningskonto pr. produktionsenhed.
 § 26. En luftfartøjsoperatør, jf. lov om CO2-kvoter, skal have en luftfartøjsoperatørbeholdnings-konto.
 § 27. Ved oprettelse af en driftslederbeholdningskonto eller en luftfartøjsoperatørbeholdningskonto for en juridisk enhed registreret i Danmark skal driftslederen eller luftfartøjsoperatøren angive sit CVR-nummer til Erhvervsstyrelsen og levere dokumentation om bemyndigede repræsentanter, jf. kapitel 6.
 Stk. 2. Hvis Erhvervsstyrelsen ikke kan indhente følgende oplysninger om den juridiske enhed fra Det Centrale Virksomhedsregister og SKAT, tager styrelsen kontakt til driftslederen eller luftfartøjsoperatøren for at indhente disse oplysninger:
 1) Registreret virksomhedsadresse.
 2) Tegningsregel.
 3) Bekræftelse af momsregistrering.
 Stk. 3. Datoen for udstedelse af dokumentation nævnt i stk. 2, nr. 1-3, som indhentes fra en driftsleder eller en luftfartøjsoperatør, må ikke ligge mere end 3 måneder før den dato, hvor dokumentationen modtages i Erhvervsstyrelsen.
 § 28. Ved oprettelse af en driftslederbeholdningskonto eller en luftfartøjsoperatørbeholdningskonto for en juridisk person registreret i udlandet skal driftslederen eller luftfartøjsoperatøren levere følgende dokumentation til Erhvervsstyrelsen:
 1) Kopi af registreringsbevis, udskrift fra virksomhedsregister eller andet bevis for den juridiske persons registrering i et nationalt virksomheds- eller selskabsregister.
 2) Dokumentation for registreret virksomhedsadresse, hvis denne ikke fremgår af nr. 1.
 3) Dokumentation for de tegningsberettigede i den udenlandske virksomhed.
 4) Bekræftelse af momsregistrering i hjemlandet.
 5) Dokumentation om bemyndigede repræsentanter, jf. kapitel 6.
 Stk. 2. Datoen for udstedelse af dokumentation nævnt i stk. 1, nr. 1-4, må ikke ligge mere end 3 måneder før den dato, hvor dokumentationen modtages i Erhvervsstyrelsen.
Kapitel 4 Verifikatorkonti Juridiske enheder mv.
 § 29. Ved oprettelse af en verifikatorkonto for en juridisk enhed registreret i Danmark skal anmelderen angive verifikatorens CVR-nummer til Erhvervsstyrelsen og levere dokumentation til bevis for, at virksomheden er akkrediteret som verifikator i overensstemmelse med artikel 15 i Europa-Parlamentets og Rådets direktiv 2003/87/EF af 13. oktober 2003 om en ordning for handel med kvoter for drivhusgasemissioner i Fællesskabet, som senest ændret ved Europa-Parlamentets og Rådets direktiv 2009/29/EF.
 Stk. 2. Hvis Erhvervsstyrelsen ikke kan indhente følgende oplysninger om den juridiske enhed fra Det Centrale Virksomhedsregister, tager styrelsen kontakt til anmelderen for at indhente disse op-lysninger:
 1) Registreret virksomhedsadresse.
 2) Tegningsregel.
 Stk. 3. Datoen for udstedelse af dokumentation nævnt i stk. 2, nr. 1 og 2, som indhentes fra en anmelder, må ikke ligge mere end 3 måneder før den dato, hvor dokumentationen modtages i Erhvervsstyrelsen.
 § 30. Ved oprettelse af en verifikatorkonto for en juridisk person registreret i udlandet skal anmelderen levere følgende dokumentation til Erhvervsstyrelsen:
 1) Kopi af registreringsbevis, udskrift fra virksomhedsregister eller andet bevis for den juridiske persons registrering i et nationalt virksomheds- eller selskabsregister.
 2) Dokumentation for registreret virksomhedsadresse, hvis denne ikke fremgår af nr. 1.
 3) Dokumentation for de tegningsberettigede i den udenlandske virksomhed.
 4) Bevis for, at virksomheden er akkrediteret som verifikator i overensstemmelse med artikel 15 i Europa-Parlamentets og Rådets direktiv 2003/87/EF af 13. oktober 2003 om en ordning for handel med kvoter for drivhusgasemissioner i Fællesskabet, som senest ændret ved Europa-Parlamentets og Rådets direktiv 2009/29/EF.
 5) Dokumentation om bemyndigede repræsentanter, jf. kapitel 6.
 Stk. 2. Datoen for udstedelse af dokumentation nævnt i stk. 1, nr. 1-4, må ikke ligge mere end 3 måneder før den dato, hvor dokumentationen modtages i Erhvervsstyrelsen.
Fysiske personer § 31. Ved oprettelse af en verifikatorkonto for en fysisk person skal anmelderen angive CVR-nummeret for personens erhvervsmæssige virksomhed, hvis sådan haves, og levere følgende dokumentation til Erhvervsstyrelsen:
1) Dokumentation til identifikation af den fysiske person.
Det kan være en kopi af et af følgende dokumenter:
 a) Et gyldigt rejsepas.
 b) Et gyldigt ID-kort udstedt af en stat, som er medlem af Det Europæiske Økonomiske Samarbejdsområde (EØS) eller Organisationen for Økonomisk Samarbejde og Udvikling (OECD).
 2) Bevis for, at den fysiske person er akkrediteret som verifikator i overensstemmelse med artikel 15 i Europa-Parlamentets og Rådets direktiv 2003/87/EF af 13. oktober 2003 om en ordning for handel med kvoter for drivhusgasemissioner i Fællesskabet, som senest ændret ved Europa-Parlamentets og Rådets direktiv 2009/29/EF.
 3) Dokumentation om bemyndigede repræsentanter, jf. kapitel 6.
 Stk. 2. Hvis den fysiske person har fast bopæl i Danmark, indhenter Erhvervsstyrelsen dennes bopælsadresse fra Det Centrale Personregister.
Stk. 3. Hvis den fysiske person har fast bopæl i udlandet, skal anmelderen levere dokumentation til bekræftelse af personens faste bopælsadresse til Erhvervsstyrelsen.
Det kan være en kopi af et af følgende dokumenter:
 1) Det forelagte identitetsdokument, jf. stk. 1, nr. 1, hvis det indeholder den faste bopælsadresse.
 2) Et andet officielt identitetsdokument, som indeholder den faste bopælsadresse.
 3) En erklæring fra de lokale myndigheder i personens hjemland med bekræftelse af den fysiske persons faste bopæl, hvis bopælslandet ikke udsteder identitetsdokumenter, som indeholder den faste bopælsadresse.
 Stk. 4. Datoen for udstedelse af erklæring nævnt i stk. 3, nr. 3, må ikke ligge mere end 3 måneder før den dato, hvor dokumentationen modtages i Erhvervsstyrelsen.
Kapitel 5 Handelskonti, personbeholdningskonti, auktionsleveringskonti og eksterne handelsplatformskonti Juridiske enheder mv.
 § 32. Ved oprettelse af en handelskonto, personbeholdningskonto, auktionsleveringskonto eller ekstern handelsplatformskonto for en juridisk enhed registreret i Danmark skal anmelderen angive enhedens CVR-nummer og levere følgende dokumentation til Erhvervsstyrelsen:
 1) Erklæring fra virksomheden der oplyser om, hvilke fysiske personer der er virksomhedens reelle ejere, som defineret i lov om forebyggende foranstaltninger mod hvidvask af udbytte og finansiering af terrorisme, herunder navn og adresse samt hvilken form for ejerskab eller kontrol det er, som ejerne udøver.
 2) Erklæring fra en bank i en medlemsstat af Det Europæiske Økonomiske Samarbejdsområde (EØS), der bekræfter, at virksomheden har en åben konto i denne bank samt oplyser bankkonto-nummeret for den åbne konto.
3) Udfyldt blanket til rekvisition af straffeattest til offentlig brug for hvert medlem af den juridiske enheds daglige ledelse, som har fast bopæl i Danmark.
Blanketten kan hentes på www.virk.dk.
 4) Straffeattest for hvert medlem af den juridiske enheds daglige ledelse, som har fast bopæl i udlandet.
 5) Dokumentation om bemyndigede repræsentanter, jf. kapitel 6.
 Stk. 2. Hvis Erhvervsstyrelsen ikke kan indhente følgende oplysninger om den juridiske enhed fra Det Centrale Virksomhedsregister og SKAT, tager styrelsen kontakt til anmelderen for at indhente disse:
 1) Kopi af stiftelsesdokument.
 2) Registreret virksomhedsadresse.
 3) Medlemmer af den daglige ledelse.
 4) Tegningsregel.
 5) Seneste årsrapport eller det senest reviderede regnskab eller, hvis der ikke findes noget revideret regnskab, en kopi af regnskabet påtegnet af virksomhedens økonomidirektør.
 6) Bekræftelse af momsregistrering.
 Stk. 3. Datoen for udstedelse af dokumentation nævnt i stk. 1, nr. 1, 2 og 4, og stk. 2, nr. 2-4 og 6, som indhentes fra en anmelder, må ikke ligge mere end 3 måneder før den dato, hvor dokumentationen modtages i Erhvervsstyrelsen.
 § 33. Ved oprettelse af en handelskonto, personbeholdningskonto, auktionsleveringskonto eller ekstern handelsplatformskonto for en juridisk person registreret i udlandet skal anmelderen levere følgende dokumentation til Erhvervsstyrelsen:
 1) Kopi af stiftelsesdokument.
 2) Kopi af registreringsbevis, udskrift fra virksomhedsregister eller andet bevis for den juridiske persons registrering i et nationalt virksomheds- eller selskabsregister.
 3) Dokumentation for registreret virksomhedsadresse, hvis denne ikke fremgår af nr. 2.
 4) Dokumentation for de tegningsberettigede i den udenlandske virksomhed.
 5) Kopi af seneste årsrapport eller det senest reviderede regnskab eller, hvis der ikke findes noget revideret regnskab, en kopi af regnskabet påtegnet af virksomhedens økonomidirektør.
 6) Bekræftelse af momsregistrering i Danmark eller hjemlandet, jf. § 35.
 7) Erklæring fra virksomheden der oplyser om, hvilke fysiske personer der er virksomhedens reelle ejere, som defineret i lov om forebyggende foranstaltninger mod hvidvask af udbytte og finansiering af terrorisme, herunder navn og adresse samt hvilken form for ejerskab eller kontrol det er, som ejerne udøver.
 8) Erklæring fra en bank i en medlemsstat af Det Europæiske Økonomiske Samarbejdsområde (EØS), der bekræfter, at virksomheden har en åben konto i denne bank samt oplyser bankkonto-nummeret for den åbne konto.
 9) Liste over medlemmer af virksomhedens daglige ledelse.
10) Udfyldt blanket til rekvisition af straffeattest til offentlig brug for hvert medlem af den juridiske persons daglige ledelse, som har fast bopæl i Danmark.
Blanketten kan hentes på www.virk.dk 11) Straffeattest for hvert medlem af den juridiske persons daglige ledelse, som har fast bopæl i udlandet.
 12) Dokumentation om bemyndigede repræsentanter, jf. kapitel 6.
 Stk. 2. Datoen for udstedelse af dokumentation nævnt i stk. 1, nr. 2-4, 6-9 og 11, må ikke ligge mere end 3 måneder før den dato, hvor dokumentationen modtages i Erhvervsstyrelsen.
Fysiske personer § 34. Ved oprettelse af en handelskonto eller en personbeholdningskonto for en fysisk person skal anmelderen angive CVR-nummeret for personens erhvervsmæssige virksomhed, hvis sådan haves, samt levere følgende dokumentation til Erhvervsstyrelsen:
1) Dokumentation til identifikation af personen.
Det kan være en kopi af et af følgende dokumenter:
 a) Et gyldigt rejsepas.
 b) Et gyldigt ID-kort udstedt af en stat, som er medlem af Det Europæiske Økonomiske Samarbejdsområde (EØS) eller Organisationen for Økonomisk Samarbejde og Udvikling (OECD).
2) Udfyldt blanket til rekvisition af straffeattest til offentlig brug for personen.
Blanketten kan hentes på www.virk.dk.
 3) Erklæring fra en bank i en medlemsstat af Det Europæiske Økonomiske Samarbejdsområde (EØS), der bekræfter, at personen har en åben konto i denne bank samt oplyser bankkontonummeret for den åbne konto.
 4) Dokumentation om bemyndigede repræsentanter, jf. kapitel 6.
Stk. 2. Det er en betingelse for oprettelse af en handelskonto eller personbeholdningskonto for en fysisk person, at personen har fast bopæl i Danmark.
Erhvervsstyrelsen indhenter personens bopælsadresse fra CPR-registeret.
 Stk. 3. Datoen for udstedelse af dokumentation nævnt i stk. 1, nr. 3, må ikke ligge mere end 3 måneder før den dato, hvor dokumentationen modtages i Erhvervsstyrelsen.
Momsregistrering § 35. Det er en betingelse for oprettelse af en handelskonto eller en personbeholdningskonto, at kontohaveren er momsregistreret i Danmark i det omfang, at det er påkrævet i henhold til momslovens regler.
Særligt om aktionsleveringskonti og eksterne handelsplatformskonti § 36. Ved oprettelse af en auktionsleveringskonto eller en ekstern handelsplatformskonto til en juridisk person, der i Danmark driver virksomhed vedrørende finansielle instrumenter som anført i artikel 3, nr. 1, 2 og 4, i Kommissionens forordning (EU) nr. 1031/2010 i form af clearing, afvikling, drift af et reguleret marked som en auktionsplatform, eller drift af et reguleret marked eller en multilateral handelsfacilitet med henblik på at muliggøre sekundær handel, skal anmelderen til Erhvervsstyrelsen levere dokumentation for, at personen har tilladelse hertil fra Finanstilsynet.
 § 37. Ved oprettelse af en ekstern handelsplatformskonto skal anmelderen endvidere levere følgende dokumentation til Erhvervsstyrelsen:
 1) Dokumentation for, at den eksterne handelsplatform har et sikkerhedsniveau, som er svarende til eller højere end den sikkerhed, som EUs CO2-kvoteregister og Det Danske Kyoto-register giver i henhold til Kommissionens forordning (EU) nr. 389/2013 af 2. maj 2013 om oprettelse af et EU-register i henhold til Europa-Parlamentets og Rådets direktiv 2003/87/EF og Europa-Parlamentets og Rådets beslutning nr. 280/2004/EF og nr. 406/2009/EF, og at den eksterne han-delsplatform har iværksat sikkerhedsforanstaltninger, som mindst tilbyder et beskyttelsesniveau svarende til godkendelsen af en yderligere bemyndiget repræsentant, jf. artikel 23, stk. 3, i nævnte forordning.
 2) Dokumentation for, at den eksterne handelsplatform tager hensyn til de tekniske og sikkerhedsmæssige krav, der er beskrevet i dataudvekslingsspecifikationerne og de tekniske specifikationer nævnt i artikel 105 i Kommissionens forordning (EU) nr. 389/2013 af 2. maj 2013 om oprettelse af et EU-register i henhold til Europa-Parlamentets og Rådets direktiv 2003/87/EF og Europa-Parlamentets og Rådets beslutning nr. 280/2004/EF og nr. 406/2009/EF.
 Stk. 2. Datoen for udstedelse af dokumentation nævnt i stk. 1 må ikke ligge mere end 3 måneder før den dato, hvor dokumentationen modtages i Erhvervsstyrelsen.
Stk. 3. Erhvervsstyrelsens omkostninger til enhver sagkyndig bistand, som Erhvervsstyrelsen finder nødvendig til vurdering af dokumentationen efter stk. 1, påhviler den potentielle kontohaver.
Forinden Erhvervsstyrelsen indgår endelig aftale om sådan bistand, sender styrelsen et prisoverslag til den potentielle kontohaver.
Hvis den potentielle kontohaver ikke indvilliger i at afholde de nævnte omkostninger, afviser Erhvervsstyrelsen oprettelse af den eksterne handelsplatformskonto.
Særligt om personbeholdningskonti i Det Danske Kyoto-register § 38. Reglerne for personbeholdningskonti i EUs CO2-kvoteregister, jf.
Kommissionens forordning (EU) nr. 389/2013 af 2. maj 2013 om oprettelse af et EU-register i henhold til Europa-Parlamentets og Rådets direktiv 2003/87/EF og Europa-Parlamentets og Rådets beslutning nr. 280/2004/EF og nr. 406/2009/EF, finder tilsvarende anvendelse for personbeholdningskonti i Det Danske Kyoto-register.
Kapitel 6 Bemyndigede repræsentanter og yderligere bemyndigede repræsentanter § 39. En konto kan have tilknyttet op til 6 bemyndigede repræsentanter og op til 10 yderligere bemyndigede repræsentanter.
 Stk. 2. En konto skal have tilknyttet mindst 2 bemyndigede repræsentanter, som ikke kun har læseadgang, jf. stk. 3. En verifikatorkonto skal dog kun have tilknyttet mindst én bemyndiget repræsentant, som ikke kun har læseadgang, jf. stk. 3.
Stk. 3. En konto kan udover de bemyndigede repræsentanter, jf. stk. 2, have tilknyttet en eller flere bemyndigede repræsentanter, som kun har læseadgang § 40. Bemyndigede repræsentanter og yderligere bemyndigede repræsentanter skal være fysiske personer over 18 år.
 Stk. 2. Alle bemyndigede repræsentanter og yderligere bemyndigede repræsentanter tilknyttet en konto skal være forskellige personer, men den samme person kan være bemyndiget repræsentant eller yderligere bemyndiget repræsentant for mere end én konto.
 Stk. 3. En bemyndiget repræsentant eller yderligere bemyndiget repræsentant må ikke overdrage sin status som repræsentant til en anden person.
 § 41. Ved oprettelse af en konto skal driftslederen, luftfartøjsoperatøren eller anmelderen levere følgende oplysninger og dokumentation til Erhvervsstyrelsen om hver repræsentant, som ønskes tilknyttet kontoen:
 1) Udfyldt bemyndigelses- og samtykkeerklæring underskrevet i overensstemmelse med § 8, stk. 2. Erklæringen kan hentes på www.virk.dk.
2) Dokumentation til identifikation af repræsentanten.
Det kan være en kopi af et af følgende dokumenter:
 a) Et gyldigt rejsepas.
 b) Et gyldigt ID-kort udstedt af en stat, som er medlem af Det Europæiske Økonomiske Samarbejdsområde (EØS) eller Organisationen for Økonomisk Samarbejde og Udvikling (OECD).
3) Udfyldt blanket til rekvisition af straffeattest til offentlig brug for repræsentanten, hvis denne har fast bopæl i Danmark.
Blanketten kan hentes på www.virk.dk.
 4) Straffeattest for repræsentanten, hvis denne har fast bopæl i udlandet.
 Stk. 2. Hvis repræsentanten har fast bopæl i Danmark, indhenter Erhvervsstyrelsen dennes bopælsadresse fra Det Centrale Personregister.
Stk. 3. Hvis repræsentanten har fast bopæl i udlandet, skal driftslederen, luftfartøjsoperatøren eller anmelderen endvidere levere dokumentation til bekræftelse af repræsentantens faste bopælsadresse til Erhvervsstyrelsen.
Det kan være en kopi af et af følgende dokumenter:
 1) Det forelagte identitetsdokument, jf. stk. 1, nr. 2, hvis det indeholder den faste bopælsadresse.
 2) Et andet officielt identitetsdokument, som indeholder den faste bopælsadresse.
 3) En erklæring fra de lokale myndigheder i personens hjemland med bekræftelse af repræsentantens faste bopæl, hvis bopælslandet ikke udsteder identitetsdokumenter, som indeholder den faste bopælsadresse.
 Stk. 4. Mindst én af de bemyndigede repræsentanter, jf. § 37, stk. 2, tilknyttet en driftslederbeholdningskonto, handelskonto, personbeholdningskonto, auktionsleveringskonto eller ekstern han-delsplatformskonto skal have fast bopæl i Danmark.
 Stk. 5. Datoen for udstedelse af dokumentation nævnt i stk. 1, nr. 4, og stk. 3, nr. 3, må ikke ligge mere end 3 måneder før den dato, hvor dokumentationen modtages i Erhvervsstyrelsen.
§ 42. Anmeldelse om tilføjelse af en ny repræsentant kan indsendes elektronisk via e-mail til adressen co2register@erst.dk.
Anmeldelsen kan endvidere indsendes via EUs CO2-kvoteregister eller Det Danske Kyoto-register i det omfang, Europa-Kommissionen har udviklet it-systemet til at håndtere den pågældende type anmeldelse.
Anmeldelsen skal ledsages af den dokumentation, som følger af § 41.
Stk. 2. Anmeldelse om at afsætte en repræsentant skal ske ved udfyldelse af blanket til sletning af kontorepræsentant.
Blanketten kan hentes på www.virk.dk.
Blanketten kan indsendes elektronisk via e-mail til adressen co2register@erst.dk.
Anmeldelsen kan endvidere indsendes via EUs CO2-kvoteregister eller Det Danske Kyoto-register i det omfang, Europa-Kommissionen har udviklet it-systemet til at håndtere den pågældende type anmeldelse.
§ 43. Hvis en bemyndiget repræsentant, jf. § 39, stk. 2, af tekniske eller andre grunde ikke kan få adgang til EUs CO2-kvoteregister eller Det Danske Kyoto-register, kan Erhvervsstyrelsen på skriftlig anmodning fra den bemyndigede repræsentant igangsætte en transaktion på vegne af denne, hvis 1) den bemyndigede repræsentant har haft teknisk adgang til den relevante konto i EUs CO2-kvoteregister eller Det Danske Kyoto-register, 2) den manglende adgang er midlertidig, 3) der ikke er udestående forhold i forbindelse med godkendelse af oplysninger eller dokumentation om den bemyndigede repræsentant, 4) den bemyndigede repræsentants adgang ikke er suspenderet efter Kommissionens forordning (EU) nr. 389/2013 af 2. maj 2013 om oprettelse af et EU-register i henhold til Europa-Parlamentets og Rådets direktiv 2003/87/EF og Europa-Parlamentets og Rådets beslutning nr. 280/2004/EF og nr. 406/2009/EF og 5) den afsendende konto tillader transaktionens igangsættelse.
Stk. 2. En anmodning efter stk. 1 skal ske ved udfyldelse af blanket om hjælp til transaktioner.
Blanketten kan hentes på www.virk.dk.
Blanketten sendes elektronisk til Erhvervsstyrelsen via e-mail til adressen co2register@erst.dk senest 3 hverdage før transaktionen ønskes igangsat.
Blanketten skal ledsages af de oplysninger, som er nødvendige for at igangsætte transaktionen, herunder 1) kontonummeret for den afsendende konto, 2) kontonummeret for den modtagende konto, 3) mængde af hver enhedstype, som skal indeholdes i transaktionen, og 4) ønsket tidspunkt for transaktionens igangsættelse.
Kapitel 7 Ansvarsbegrænsning, klageadgang, straf mv.
 § 44. Erhvervsstyrelsen er ikke ansvarlig for noget forhold, der indtræder som følge af, at en anmelder eller en kontohaver eller dennes bemyndigede repræsentanter eller yderligere bemyndigede repræsentanter ikke kan kontaktes via de kontaktinformationer, som er registreret i EUs CO2-kvoteregister eller Det Danske Kyoto-register.
 § 45. Erhvervsstyrelsen er endvidere ikke ansvarlig for noget forhold, der skyldes, at en kontohaver eller dennes bemyndigede repræsentanter eller yderligere bemyndigede repræsentanter ikke har overholdt en sikker opførsel i datahåndtering og brug af internettet, herunder minimumssikkerhedskravene i § 16.
§ 46. Afgørelser truffet af Erhvervsstyrelsen efter denne bekendtgørelse samt Kommissionens forordning (EU) nr. 389/2013 af 2. maj 2013 om oprettelse af et EU-register i henhold til Europa-Parlamentets og Rådets direktiv 2003/87/EF og Europa-Parlamentets og Rådets beslutning nr. 280/2004/EF og nr. 406/2009/EF kan indbringes for Energiklagenævnet senest 4 uger efter, at afgørelsen er meddelt den pågældende.
En afgørelse kan ikke indbringes for domstolene, før den endelige administrative afgørelse foreligger.
 Stk. 2. Afgørelser truffet af Erhvervsstyrelsen efter denne bekendtgørelse samt Kommissionens forordning (EU) nr. 389/2013 af 2. maj 2013 om oprettelse af et EU-register i henhold til Europa-Parlamentets og Rådets direktiv 2003/87/EF og Europa-Parlamentets og Rådets beslutning nr. 280/2004/EF og nr. 406/2009/EF kan ikke indbringes for erhvervs- og vækstministeren.
§ 47. Medmindre højere straf er forskyldt efter anden lovgivning, straffes med bøde den, der 1) undlader at informere rettidigt om ændringer i de forelagte oplysninger, jf. § 5, stk. 1, 2) undlader at afgive oplysninger efter § 10 eller 3) fortier oplysninger eller afgiver urigtige eller vildledende oplysninger, der har betydning for Erhvervsstyrelsens sagsbehandling i forhold til EUs CO2-kvoteregister eller Det Danske Kyoto-register.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Kapitel 8 Ikrafttræden mv.
 § 48. Bekendtgørelsen træder i kraft den 1. februar 2015.
 Stk. 2. Bekendtgørelse nr. 1180 af 9. oktober 2013 om EUs CO2-kvoteregister og Det Danske Kyoto-register og bekendtgørelse nr. 1561 af 17. december 2013 om ændring af bekendtgørelse om EUs CO2-kvoteregister og Det Danske Kyoto-register ophæves.
Erhvervsstyrelsen, den 29. januar 2015 Victor Kjær / Sofie Østerkjærhuus Jensen Bilag 1 Minimumssikkerhedskrav for anvendelse af EUs CO
2
-kvoteregister og Det Danske Kyoto-register I bilaget benævnes en bemyndiget repræsentant og en yderligere bemyndiget repræsentant begge som en »bruger«.
Ved »administrator« forstås i bilaget kontohaverens it-systemadministrator.
1. Opdateringer  Operativsystemer (OS) og andre programmer installeret på brugerens computer bør være opdateret med seneste sikkerhedsopdateringer fra programudgiveren.
2. Begrænsning i administratorrettigheder  Administratorkonti på brugerens computer bør kun anvendes af betroede personer og kun til at installerede tilladte og betroede programmer.
Generelt bør computeren være så godt beskyttet som muligt.
3. Antimalware- og antivirus-politik  Brugeren er forpligtet til at anvende et opdateret antivirusprogram 4. Sikker internetforbindelse  Enhver brug af EUs CO2-kvoteregister eller Det Danske Kyoto-register skal ske gennem en sikker internetforbindelse.
  Den sikre internetforbindelse bør begrænse adgang til internettet gennem sortlistningsfunktionalitet.
5. Brugerundervisning  En bruger skal være oplært i at anvende EUs CO2-kvoteregister og Det Danske Kyoto-register og skal være gjort opmærksom på informationssikkerhedsspørgsmål.
  Europa-Kommissionen og Erhvervsstyrelsen vil aldrig bede om en brugers kodeord eller om, at brugeren skal anvende et bestemt program.
  Brugeren bør kun åbne vedhæftninger i e-mails efter grundige overvejelser i forhold til e-mailens afsender og indhold, og bør aldrig åbne vedhæftninger, der i Microsoft Windows har filendelserne . com, . bat, . vbs, . wsh eller . exe, eller lignende.
  En bruger vil altid blive informeret om vigtige nyheder via e-mails eller via opslag på Erhvervsstyrelsens hjemmeside (www.erst.dk) eller EUs CO2-kvoteregisters og Det Danske Kyoto-registers hjemmeside (https://ets-registry.webgate.ec.europa.eu/euregistry/DK/ index. xhtml).
  Erhvervsstyrelsen sender alle e-mails i forbindelse med EUs CO2-kvoteregister og Det Danske Kyoto-register fra adresserne co2register@erst.dk eller kvo@erst.dk.
  Hvis en bruger har grundlag for mistanke vedrørende e-mails eller lignende modtaget i forbindelse med EUs CO2-kvoteregister eller Det Danske Kyoto-register, skal brugeren straks kontakte Erhvervsstyrelsen elektronisk via e-mail-adressen co2register@erst.dk eller pr. telefon på telefonnummer 72200038 (hverdage kl. 9.30-14.30).
6. Konfiguration af en brugers computer  Computeren skal være opsat således, at den automatiske log-in-funktion ikke anvendes.
Efter boot af OS eller opstart af et program skal computeren altid bede om det relevante kodeord.
  Internetbrowseren skal være opsat således, at brugeroplysninger ikke kan gemmes i browseren.
7. Brug af EUs CO2-kvoteregister og Det Danske Kyoto-register  Et kodeord til EUs CO2-kvoteregister og Det Danske Kyoto-register er strengt personligt.
  En bruger anses for at være ansvarlig for enhver handling i EUs CO2-kvoteregister eller Det Danske Kyoto-register, som foretages med brugerens brugernavn og kodeord.
 En bruger af EUs CO2-kvoteregister eller Det Danske Kyoto-register skal sikre sig, at vedkommendes brugernavn, kodeord eller SMS-éngangskode ikke kommer til andre personers kendskab, herunder brugere og kontohavere i EUs CO2-kvoteregister og Det Danske Kyoto-register.
Hverken Europa-Kommissionen eller Erhvervsstyrelsen vil bede en bruger om at sende sit brugernavn og kodeord via e-mail.
  Brugeradgange, der ikke har været anvendt i 6 måneder, deaktiveres.
  Når en bruger forlader sin computer, skal brugeren logge ud af EUs CO2-kvoteregister og Det Danske Kyoto-register, sådan at ingen uautoriserede personer kan få adgang til brugerens konto i EUs CO2-kvoteregister eller Det Danske Kyoto-register.
  En bruger skal tage rimelige forholdsregler for at forhindre uautoriseret brug af mobile enheder, hvis numre anvendes i forbindelse med kommunikation med EUs CO2-kvoteregister eller Det Danske Kyoto-register.
1) Bekendtgørelsen indeholder bestemmelser, der gennemfører Europa-Parlamentets og Rådets direktiv 2003/87/EF af 13. oktober 2003 om en ordning for handel med kvoter for drivhusgasemissioner i Fællesskabet og om ændring af Rådets direktiv 96/61/EF, EU-Tidende 2003, nr.
L 275, side 32, som ændret ved Europa-Parlamentets og Rådets direktiv 2004/101/EF af 27. oktober 2004 om ændring af direktiv 2003/87/EF om en ordning for handel med kvoter for drivhusgasemissioner i Fællesskabet, for så vidt angår Kyoto-protokollens projektmekanismer, EU-Tidende 2004, nr.
L 338, side 18, Europa-Parlamentets og Rådets direktiv 2008/101/EF af 19. november 2008 om ændring af direktiv 2003/87/EF med henblik på inddragelse af luftfartsaktiviteter i ordningen for handel med drivhusgasemissionskvoter i Fællesskabet, EU-Tidende 2009, nr.
L 8, side 3, og Europa-Parlamentets og Rådets direktiv 2009/29/EF af 23. april 2009 om ændring af direktiv 2003/87/EF med henblik på at forbedre og udvide ordningen for handel med kvoter for drivhusgasemissioner i Fællesskabet, EU-Tidende 2009, nr.
L 140, side 63. I bekendtgørelsen er medtaget visse bestemmelser fra Kommissionens forordning (EU) nr. 389/2013 af 2. maj 2013 om oprettelse af et EU-register i henhold til Europa-Parlamentets og Rådets direktiv 2003/87/EF og Europa-Parlamentets og Rådets beslutning nr. 280/2004/EF og nr. 406/2009/EF, og om ophævelse af Kommissionens forordning (EU) nr. 920/2010 og nr. 1193/2011, EU-Tidende 2013, nr.
L 122, side 1. Ifølge artikel 288 i EUF-Traktaten gælder en forordning umiddelbart i hver medlemsstat.
Gengivelsen af disse bestemmelser i bekendtgørelsen er således udelukkende begrundet i praktiske hensyn og berører ikke forordningens umiddelbare gyldighed i Danmark.
