Ved fremlæggelse af revisorattesterede beregninger fandtes en  

 virksomhed at have godtgjort, at arbejdstagere havde deltaget i  

 overenskomststridige temponedsættelser på 24% i forhold til den gældende  

 lokalaftale.
De pågældende arbejdstagere pålagdes en bod på 30 kr. for hver  

 dag de havde deltaget i temponedsættelsen.
 Under denne sag har Dansk Arbejdsgiverforening for Papirvareindustriens  

 Arbejdsgiverforening for Esselte Dymo A/S, Randers, indklaget  

 Landsorganisationen i Danmark for Dansk Typograf-Forbund for et antal  

 medlemmer af dette forbund med påstand om, at de indklagede tilpligtes at  

 betale bod for temponedsættelser pågået i perioden 21. maj 1990 til 29. juni  

 1990.
 Indklagede har påstået frifindelse, subsidiært anvendelse af en mild bod.
Sagen drejer sig om påståede temponedsættelser i den ovennævnte periode i  

 forbindelse med virksomhedens specialproduktion af tipskuponer.
Denne  

 produktion foregår på to specialtrykmaskiner, der - i 2-holdsdrift - hver  

 betjenes af to typografer og to bogbinderiassistenter.
Sagen omfatter ifølge  

 den som bilag 1 fremlagte navneliste i alt 12 typografer, heraf 4, der har  

 været »afløsere« ved tipskuponproduktionen.
I den omhandlede periode pågik der lønforhandlinger mellem virksomheden og  

 de typografiske medarbejdere, der er medlemmer af Dansk Typograf-Forbund.  

 Lønforhandlingerne blev indledt den 9. marts 1990, og under tre  

 lønforhandlinger med sidste møde den 4. april 1990 fremsatte parterne tilbud  

 og krav.
I en skrivelse af 31. maj 1990 skrev virksomheden og  

 tillidsrepræsentanten bl.a. således til typografforbundet:
 »Såvel tilbud som krav er gensidigt blevet afvist, og den aktuelle  

 situation har været drøftet mellem parterne på møder afholdt den 30. og 31.  

 maj 1990.
 Situationen set fra virksomhedens side er, at der er tale om  

 temponedsættelse, overarbejdsvægring og ubelejligt sygefravær, som er  

 ensbetydende med, at vore leveringsbetingelser er vanskelige at overholde.
Der er enighed mellem parterne om, at afstanden mellem tilbud og krav er  

 af en størrelsesorden, der næppe kan føre til en lokal forhandlingsløsning.  

 Vi anmoder derfor vore respektive organisationer om at etablere et  

 mæglingsmøde med henblik på en endelig og permanent løsning af de  

 igangværende lønforhandlinger.« Efter at mæglingsmøde forgæves havde været afholdt den 11. juni 1990, blev  

 der den 27. juni 1990 afholdt fællesmøde i anledning af en klage over, at et  

 antal typografer hos Esselte Dymo A/S, Randers, beskæftiget ved tipsmaskiner,  

 fra den 21. maj 1990 havde »etableret kollektiv temponedsættelse fra ca.  

 15 til ca. 40 pct.« I fællesmødereferatet siges bl.a.:
»Under forudsætning af rigtigheden af de fra arbejdsgiverside  

 fremførte oplysninger erkendte man fra arbejdstagerside, at den stedfindende  

 temponedsættelse er overenskomststridig, og arbejdstagerorganisationerne gav  

 tilsagn om at pålægge de implicerede forbundsmedlemmer at bringe  

 temponedsættelsen til ophør omgående og normalisere arbejdet fremover.« Lønforhandlingerne blev afsluttet med en lønaftale den 2. juli 1990.  

 Ifølge den indgåede aftale fik den aftalte lønregulering ikke virkning med  

 tilbagevirkende kraft fra den 1. marts 1990, »idet virksomheden mener at  

 kunne påvise en klar temponedsættelse over de seneste uger.« Klagerne har opgjort temponedsættelsen i den omhandlede periode til 24 %  

 med udgangspunkt i en lokalaftale af 22. september 1989 om produktivitet for  

 typografiske medarbejdere på Esselte Dymo A/S, hvorefter  

 produktivitetsgrundlaget/normalproduktionen beregnet som gennemsnit over en 5  

 dages uge skulle øges fra 63.400 stk. pr. time til 65.500 stk. pr. time.
For  

 ydelserne ifølge lokalaftalen skulle der betales 300 kr. pr. uge pr.  

 typograf.
Efter en af virksomheden foretagen opgørelse udgjorde  

 »normalproduktionen« på de to maskiner i den omhandlede periode  

 50.860.750 stk., medens den faktiske produktion udgjorde i alt 38.468.025  

 stk.
Differencen udgør 24 %. Fordelt på de enkelte uger - 21 - 26 incl. - er  

 temponedsættelserne opgjort til henholdsvis 16, 15, 15, 24, 37 og 28 %.  

 Virksomhedens statsautoriserede revisor har gennemgået og kontrolleret  

 rigtigheden af de af klagerne fremlagte bilag, herunder de registrerede  

 produktionstal, som ligger til grund for de udarbejdede opgørelser.
Indklagede har i svarskriftet ved gennemgang af de to produktionsmaskiner  

 i den omhandlede periode henvist til en række forhold, der efter indklagedes  

 opfattelse kan have forårsaget den lavere produktion.
Endvidere har  

 indklagede generelt anført:
»at papiret er meget svingende i kvaliteten, at nye »on-line mærker« er svære at montere, at nye kuponuger skal godkendes af værkføreren, hvilket betyder stop  

 indtil godkendelse foreligger, at maskine 237 i uge 25 kørte med nummerfejl på 3 skift, at pigernes toiletbesøg giver stop/opstart, at der er megen statisk elektricitet, at der er dårlig planlægning..... ......
at aftenturen selv står for problemerne, når maskinen ikke virker, idet  

 værkføreren går hjem til fyraften præcis (kl. 14-15).' Der er under domsforhandlingen afgivet forklaring af personalesekretær hos  

 Esselte Dymo A/S, Randers, Peter Pallisgaard, og af typografernes  

 tillidsrepræsentant, Lene Lind.
Peter Pallisgaard har forklaret, at der var en betydelig fortjeneste for  

 virksomheden knyttet til produktionen af tipskuponer.
Han var med i alle  

 lønforhandlinger, og der var ikke tvivl om, at temponedsættelserne havde  

 sammenhæng med lønforhandlingerne, hvor der var stor afstand mellem parterne.  

 Der har ellers ikke været problemer med at nå normalproduktionen efter  

 lokalaftalen fra september 1989, men under lønforhandlingerne faldt tempoet.  

 Efter vidnets opfattelse var årsagen, at man ønskede at presse virksomheden  

 på et meget følsomt produktionsområde.
I forbindelse med en gennemgang af de  

 forhold, der er anført i indklagedes svarskrift, har vidnet forklaret, at  

 nogle af de nævnte forhold ikke indgår i beregningen af kørselstiden og  

 temponedsættelsen.
I øvrigt er der tale om forhold, der ikke er specielle for  

 temponedsættelsesperioden. »Det er et billede af hverdagen på godt og  

 ondt.« Særlig med hensyn til de påberåbte problemer for  

 »aftenturen« som følge af, at værkføreren går hjem kl. 14, har han  

 forklaret, at der er ansat en aftenværkfører, som til enhver tid kan  

 tilkaldes.
Lene Lind har forklaret, at hun som tillidsrepræsentant deltog i de  

 forhandlinger, der førte til lokalaftalen af 22. september 1989. Den dengang  

 aftalte produktivitetsforøgelse byggede på, hvad man havde beregnet, at man  

 skulle kunne nå under normale omstændigheder.
Hun mener ikke, der har været  

 problemer med at nå normalproduktionen i 1989-90, før den her omhandlede  

 periode, hvor der ind imellem var nogen unormale forhold.
Hun henviser herved  

 til de i svarskriftet nævnte forhold, der skulle være trukket ud ved  

 beregningen af temponedsættelsen.
Hun mener ikke, det er berettiget at sige,  

 at der har været tale om en temponedsættelse på 24%. Der har også efter, at  

 lønforhandlingerne var afsluttet - i uge 29 i 1990 - været en lavere  

 produktion end normalproduktionen - efter klagerens opgørelse 6% lavere.
Hun  

 bestrider, at lønproblemerne og temponedsættelsen havde sammenhæng og  

 oplyser, at der er store problemer med samarbejdet på virksomheden.
Klagerne har til støtte for påstanden om bod gjort gældende, at indklagede  

 allerede under fællesmødet - under forudsætning af rigtigheden af de fra  

 arbejdsgiversiden fremførte oplysninger - erkendte, at der var tale om en  

 overenskomststridig temponedsættelse.
Den af klagerne beregnede  

 temponedsættelse er nu klart dokumenteret under sagen, og der er godtgjort en  

 nær tidsmæssig sammenhæng mellem temponedsættelserne og de dengang uløste  

 lønproblemer, der viser, at der var tale om en bevidst - og væsentlig -  

 tilsidesættelse af lokalaftalen fra september 1989 som en demonstration som  

 led i lønforhandlingerne.
De forhold, som de indklagede har henvist til i  

 svarskriftet som begrundelse for den lavere produktivitet, er - i det omfang  

 forsinkelsesperioderne ikke er trukket ud ved beregningen - ikke specielle  

 for temponedsættelsesperioden.
De kan derfor ikke føre til, at der ikke skal  

 pålægges bod.
Ved bodsfastsættelsen må det tages i betragtning, at  

 temponedsættelsen har påført virksomheden et betydeligt tab - på to uger ca.  

 200.000 kr.
Indklagede har til støtte for frifindelsespåstanden gjort gældende, at  

 klagerne ikke har ført tilstrækkeligt bevis for, at der har været tale om et  

 overenskomststridigt, kollektivt kampskridt.
Det må antages, at  

 produktivitetsnedgangen skyldes de i svarskriftet anførte forhold eller i  

 hvert fald forhold, der gør temponedsættelsen undskyldelig.
Indklagede har  

 herved anført, at selvom der har været tale om en temponedsættelse, har det  

 ikke været en temponedsættelse som et kollektivt kampskridt.
 Arbejdsretten skal udtale:
Arbejdsretten finder, at klagerne ved de tilvejebragte revisorattesterede  

 beregninger sammenholdt med oplysningerne i øvrigt, herunder om den  

 tidsmæssige nære sammenhæng mellem produktionsnedgangen og problemerne i  

 forbindelse med lønforhandlingerne, har godtgjort, at de i bilag 1 anførte  

 arbejdstagere i den i sagen omhandlede periode har deltaget i en  

 overenskomststridig temponedsættelse af den af klagerne hævdede  

 størrelsesorden.
Klagerne må derfor have medhold i påstanden om bod.
 Det bemærkes herved, at indklagede ikke har sandsynliggjort, at  

 produktionsnedgangen på nogen måde skyldes andre forhold af betydning for  

 bodsfastsættelsen.
 De omhandlede arbejdstagere pålægges herefter hver at betale en bod på 30  

 kr. for hver dag, de i perioden 21. maj 1990 til 29. juni 1990 har deltaget i  

 den uberettigede temponedsættelse.
 T h i k e n d e s f o r r e t :
 De på bilag 1 anførte arbejdstagere skal hver betale en bod, der  

 fastsættes til 30 kr., for hver dag, de i perioden 21. maj til 29. juni 1990  

 har deltaget i den uberettigede temponedsættelse.
 Boden tilfalder Dansk Arbejdsgiverforening.
 I sagsomkostninger skal indklagede, Landsorganisationen i Danmark for  

 Dansk Typograf-Forbund for et antal medlemmer af dette forbund, betale 2.000  

 kr. til Arbejdsretten.
 (* 1) Henvisninger: K. 91.253.
