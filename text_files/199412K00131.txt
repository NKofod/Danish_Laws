Nr LSF 131 Forslag til Lov om ændring af lov om varmeforsyning (Ændring af Gas- og  

 Varmeprisudvalgets kompetence m.v.) Fremsat af miljø- og energiministeren (Svend Auken) den 18. januar 1995 Vedtaget ved tredjebehandling den 23. marts 1995 Lov nr. 213 af 29/03/1995 § 1 I lov nr. 382 af 13. juni 1990 om varmeforsyning, som ændret ved lov nr.  

 327 af 14. maj 1992 og lov nr. 96 af 9. februar 1994, foretages følgende  

 ændringer:
 1. Overalt i loven ændres »Energiministeren« til:  

 »Miljø- og energiministeren«, »energiministeren« til:  

 »miljø- og energiministeren« og »Energiministeriet« til:  

 »Miljø- og Energiministeriet«.
 2. I § 20 indsættes efter stk. 3 som nyt stykke:
»Stk. 4. Miljø- og energiministeren kan efter forelæggelse  

 for Folketingets Energipolitiske Udvalg fastsætte regler for fastsættelse af  

 naturgasprisen for forbrugere med et aftag på over 300.000 m3 naturgas pr.  

 år.« Stk. 4 bliver herefter stk. 5.
 3. I § 21, stk. 7, indsættes som 2. pkt.:
»I det omfang forbrugeren i medfør af loven er forpligtet til at  

 anvende naturgas, finder stk. 5 og 6 anvendelse, dog undtaget  

 naturgasleverancer til kraftvarmeanlæg beliggende på centrale  

 kraftværkspladser samt til industrivirksomheder.« § 2 Loven træder i kraft dagen efter bekendtgørelsen i Lovtidende.
Oprindeligt fremsat forslag § 1 I lov nr. 382 af 13. juni 1990 om varmeforsyning, som ændret ved lov nr.  

 327 af 14. maj 1992 og lov nr. 96 af 9. februar 1994, foretages følgende  

 ændringer:
 1. Overalt i loven ændres »Energiministeren« til:  

 »Miljø- og energiministeren«, »energiministeren« til:  

 »miljø- og energiministeren« og »Energiministeriet« til:  

 »Miljø- og Energiministeriet«.
 2. I § 20 indsættes efter stk. 3 som nyt stykke:
 »Stk. 4. Miljø- og energiministeren kan efter forelæggelse  

 for Folketingets Energipolitiske Udvalg fastsætte regler for fastsættelse af  

 naturgasprisen for forbrugere med et aftag på over 300.000 m3 naturgas pr.  

 år.«.
 Stk. 4 bliver herefter stk. 5.
 3. I § 21, stk. 7, indsættes som 2. pkt.:
 »I det omfang forbrugeren i medfør af loven er forpligtet til at  

 anvende naturgas, finder stk. 5 og 6 anvendelse, dog undtaget  

 naturgasleverancer til kraftvarmeanlæg beliggende på centrale  

 kraftværkspladser samt til industrivirksomheder.«.
§ 2 Loven træder i kraft dagen efter bekendtgørelsen i Lovtidende.
Bemærkninger til lovforslaget Almindelige bemærkninger Priser og andre betingelser for salg af naturgas er reguleret i kapitel 4  

 i lov nr. 382 af 13. juni 1990 om varmeforsyning, som ændret ved lov nr. 327  

 af 14. maj 1992 og lov nr. 96 af 9. februar 1994.
 I forbindelse med en ændring af varmeforsyningsloven i 1983, jf. lov nr.  

 255 af 8. juni 1983, blev priser og andre betingelser for forbrugere med et  

 aftag på over 300.000 m3 pr. år (i det følgende benævnt store kunder)  

 undtaget fra Gas- og Varmeprisudvalgets kompetence efter  

 varmeforsyningslovens nuværende § 21, stk. 5 og 6 til at give  

 naturgasselskaberne pålæg om ændring af priser eller andre betingelser over  

 for de store kunder.
 På dette tidspunkt var udgangspunktet, at gasprisen for de store kunder  

 ville være genstand for kommercielle forhandlinger.
Ved ændringen af varmeforsyningsloven i 1990 blev fjernvarmeværker m.v. og  

 blokvarmecentraler over 0,25 MW, der ligger i naturgasforsynede områder,  

 pålagt at overgå til naturgasforsyning, og såfremt der er teknisk og  

 økonomisk grundlag herfor, at etablere en selvstændig decentral  

 kraftvarmeproduktion på basis af naturgas.
Herved ændredes forudsætningen om  

 et frit brændselsvalg for denne gruppe af store kunder, uden at reglerne om  

 Gas- og Varmeprisudvalgets kompetence over for disse kunder blev revurderet.
 Danske Fjernvarmeværkers Forening og Boligselskabernes Landsforening har  

 på baggrund af uenighed med naturgasselskaberne om prisfastsættelsen på  

 naturgas til fjernvarmeproduktion henstillet, at det ved lovgivning sikres,  

 at Gas- og Varmeprisudvalget også får kompetence til at afgøre konflikter om  

 naturgaspriser for fjernvarmeværker og blokvarmecentraler med et årligt  

 forbrug på mere end 300.000 m3.
Gas- og Varmeprisudvalget varetager inden for varmeforsyningslovens  

 bestemmelser kontrollen med naturgasselskabernes priser og andre betingelser  

 i forbindelse med levering til forbrugere med et aftag til og med 300.000 m3  

 pr. år.
Gas- og Varmeprisudvalget har således indsigt i naturgassektoren og  

 den gældende prisstruktur.
Formålet med lovforslaget er at sikre forbrugere med et årligt aftag på  

 over 300.000 m3 naturgas, der efter varmeforsyningslovens bestemmelser er  

 forpligtet til at anvende naturgas, en mulighed for at klage til Gas- og  

 Varmeprisudvalget over priser og leveringsvilkår på naturgas, der medgår til  

 produktion af varme (varmt vand eller damp til bygningers opvarmning og  

 forsyning med varmt vand) eller el ved kombineret kraftvarmeproduktion, dog  

 med undtagelse af naturgasleverancer til kraftvarmeanlæg beliggende på  

 centrale kraftværkspladser samt til industrivirksomheder.
Den nærmere  

 afgrænsning af udvalgets kompetence over for disse kunder er beskrevet i  

 bemærkningerne til nr. 3.
 Endvidere indeholder lovforslaget en bemyndigelse til miljø- og  

 energiministeren til efter forelæggelse for Folketingets Energipolitiske  

 Udvalg at fastsætte regler for prisfastsættelsen over for de store kunder.
En række forbrugere er forpligtet til fortsat at anvende naturgas eller  

 overgå til naturgasforsyning i medfør af Energiministeriets skrivelse af 13.  

 september 1990 om generelle forudsætninger for brændselsvalg og samproduktion  

 i fjernvarmeværker m.v. og Energiministeriets skrivelse af 13. september 1990  

 om forudsætninger for omlægning af eksisterende blokvarmecentraler og  

 etablering af nye blokvarmecentraler over 0,25 MW.
Desuden har  

 Energiministeriet udsendt en række specifikke forudsætninger om anvendelse af  

 naturgas.
Prisfastsættelsen over for store kunder foretages i dag på grundlag af  

 naturgasselskabernes 3 typer af tariffer - fjernvarmetarif, erhvervstarif og  

 eltarif - afhængig af formålet med gasanvendelsen.
Naturgas til  

 varmeproduktion på fjernvarmeværker, blokvarmecentraler og decentrale  

 kraftvarmeværker sælges på fjernvarmetariffen i det omfang, der ikke er tale  

 om naturgasleverancer til industrivirksomheder.
Naturgas til elproduktion  

 sælges på eltariffen.
 Med lovforslaget vil naturgasanvendelsen i fjernvarmeværker, decentrale  

 kraftvarmeværker og boligblokcentraler, som er forpligtet til at anvende  

 naturgas, blive omfattet af Gas- og Varmeprisudvalgets kompetence.
 Salget af naturgas til de øvrige forbrugere med et aftag på over 300.000  

 m3 naturgas pr. år, herunder industrivirksomheder, der er forpligtet til at  

 anvende naturgas, vil fortsat være undtaget fra Gas- og Varmeprisudvalgets  

 kompetence.
Naturgas til store industrivirksomheder sælges på erhvervstariffen, når  

 naturgassen anvendes til opvarmnings- eller procesformål.
Hvor  

 industrivirksomheder producerer el ved kombineret kraftvarmeproduktion,  

 sælges den naturgas, der medgår til elproduktion, på eltariffen.  

 Erhvervstariffen og eltariffen danner således grundlag for  

 naturgasselskabernes prisfastsættelse på markedet i konkurrence med  

 alternative brændsler.
Erhvervstariffen blev fastlagt efter drøftelser mellem  

 naturgasselskaberne og Industrirådet, og eltariffen blev fastsat efter  

 forhandlinger med elværkerne.
Erhvervstariffen og eltariffen anvendes både  

 over for naturgaskunder, der har frit brændselsvalg, og over for  

 naturgaskunder, der er forpligtet til at anvende naturgas.
Endvidere er naturgassalg til følgende kraftvarmeanlæg, som er beliggende  

 på centrale kraftværkspladser, fortsat undtaget fra udvalgets kompetence: H.  

 C. Ørstedsværket, Svanemølleværket, Amagerværket, Avedøreværket,  

 Kyndbyværket, Asnæsværket, Stigsnæsværket, Masnedøværket, Fynsværket,  

 Skærbækværket, Enstedværket, Vestkraft, Esbjerg- og Herningværkerne,  

 Midtkraft, Studstrup- og Århusværkerne, Randersværket, Nordkraft samt  

 Vendsysselværket.
Baggrunden herfor er, at der for disse værkers vedkommende  

 er indgået leveringsaftaler på kommercielle vilkår mellem Dansk Naturgas A/S  

 og elselskaberne.
 I det omfang naturgasselskabernes prisfastsættelse m.v. ikke er reguleret  

 af varmeforsyningslovens bestemmelser, vil konkurrencelovens bestemmelser  

 finde anvendelse.
Økonomiske og administrative konsekvenser Lovforslaget vurderes ikke at få administrative konsekvenser.
Miljømæssige konsekvenser Lovforslaget indebærer ikke i sig selv umiddelbart miljømæssige  

 konsekvenser.
En øget anvendelse af naturgas i energiforsyningen vil have en  

 positiv effekt på miljøet.
Erhvervsmæssige konsekvenser Lovforslaget vurderes ikke at få væsentlige erhvervsøkonomiske  

 konsekvenser.
Bemærkninger til de enkelte bestemmelser Til § 1 Til nr. 2 I medfør af § 20, stk. 3 gælder, at prisen for naturgas opgjort efter  

 brændværdi ikke kan overstige forbrugerprisen inklusive statsafgifter på en  

 tilsvarende mængde fyringsgasolie.
Energiministeren har i bekendtgørelse nr.  

 443 af 10. august 1982 fastsat nærmere regler for beregning af den maksimale  

 naturgaspris.
Disse regler gælder i dag også for de store kunder med et  

 årligt aftag på over 300.000 m3. For de store kunder gælder imidlertid, at  

 det typiske brændselsalternativ ikke nødvendigvis vil være fyringsgasolie,  

 men også kan være fx fuelolie, ligesom en række andre forhold vil indgå i  

 prisfastsættelsen.
 Maksimalprisen skal ses i sammenhæng med selskabernes mulighed for  

 prisdifferentiering over for forskellige kundekategorier og forudsætter, at  

 gassen til industrikunder og til andre store kunder afsættes på almindelige  

 markedsvilkår i konkurrence med andre energiformer, således at den enkelte  

 virksomhed selv afgør, om tilbuddet på naturgas er så konkurrencedygtigt, at  

 man vil benytte sig af det.
 Under hensyn til, at denne forudsætning er ændret, idet en række store  

 kunder ikke længere har frit brændselsvalg, foreslås i lovforslagets § 1, nr.  

 2, at miljø- og energiministeren bemyndiges til efter forelæggelse for  

 Folketingets Energipolitiske Udvalg at fastsætte regler for prisfastsættelsen  

 over for de store kunder, såfremt der måtte vise sig et behov herfor.
Det er således ikke hensigten at udnytte bemyndigelsen på nuværende  

 tidspunkt.
Forslaget skal ses i sammenhæng med forslaget i nr. 3 om at udvide  

 Gas- og Varmeprisudvalgets kompetence.
Som udgangspunkt overlades det til  

 Gas- og Varmeprisudvalget at fastlægge en praksis for vurderingen af  

 prisfastsættelsen på naturgas, der sælges til forbrugere, som i medfør af  

 varmeforsyningslovens bestemmelser er forpligtet til at anvende naturgas, dog  

 undtaget kraftvarmeanlæg beliggende på centrale kraftværkspladser samt  

 industrivirksomheder, idet der med lovforslaget ikke tilsigtes ændringer i  

 principperne for prisfastsættelsen over for store kunder.
Til nr. 3 Priser og andre betingelser for salg af naturgas til store kunder er i dag  

 generelt undtaget fra Gas- og Varmeprisudvalgets kompetenceområde, jf.  

 varmeforsyningslovens nuværende § 21, stk. 7.
 Med lovforslaget udvides Gas- og Varmeprisudvalgets kompetence til også at  

 omfatte de fleste store kunder, der efter varmeforsyningsloven er forpligtet  

 til at aftage naturgas.
Ifølge varmeforsyningslovens § 9 og de forudsætninger om anvendelse af  

 miljøvenlige brændsler og samproduktion af el og varme, som er fastsat i  

 medfør af lovens § 3 og § 9, vil en række eksisterende og kommende forbrugere  

 være forpligtet til fortsat at anvende naturgas som brændsel eller at overgå  

 til at anvende naturgas som brændsel.
Forpligtelsen forudsætter, at  

 hovedformålet med energiproduktionen er opvarmning og varmtvandsforsyning af  

 boliger, institutioner, virksomheder m.v.
 De forbrugerkategorier, der omfattes af Gas- og Varmeprisudvalgets  

 kompetence er fjernvarmeværker, decentrale kraftvarmeanlæg, uanset eleffekt,  

 og boligblokcentraler med en varmekapacitet på mere end 0,25 MW.
 Salg af naturgas til øvrige store kunder, så som industrivirksomheder,  

 store kraftværker og kraftvarmeanlæg beliggende på centrale  

 kraftværkspladser, vil fortsat være undtaget fra Gas- og Varmeprisudvalgets  

 kompetence.
Salget af naturgas til industrivirksomheder er generelt undtaget, uanset  

 formålet med naturgasanvendelsen.
Disse virksomheder har i øvrigt typisk et  

 frit forbrugsvalg og er ikke forpligtet efter varmeforsyningsloven til at  

 aftage naturgas.
 Ved industrivirksomheder forstås her erhvervsdrivende virksomheder, der i  

 henhold til bekendtgørelse nr. 543 af 22. juni 1994 af lov om energiafgift af  

 mineralolieprodukter m.v. ville være berettiget til at få tilbagebetalt  

 afgift vedrørende en ikke uvæsentlig del af deres energiforbrug til  

 varmeproduktion og/eller procesformål, såfremt brændslet havde været olie.
 Undtagelsen fra udvalgets kompetence omfatter også naturgassalg til store  

 industrivirksomheder, der falder ind under varmeforsyningslovens § 2, stk. 1,  

 nr. 4 (blokvarmecentraler), som ikke har frit brændselsvalg, og naturgassalg  

 til industrivirksomheder, der sælger overskudsvarme, damp m.v. til andre.
 Salg af naturgas til store kunder sker i henhold til standardkontrakter  

 med udgangspunkt i faste tariffer (erhvervstarif, eltarif og  

 fjernvarmetarif), med individuelt aftalte rabatter og andre leveringsvilkår.  

 For store kunder med frit brændselsvalg afsættes naturgassen på almindelige  

 markedsvilkår i konkurrence med salg af andre former for energi, således at  

 det vil være en almindelige forretningsmæssig vurdering, der vil være  

 grundlaget for den enkelte virksomheds beslutning om køb af gas.  

 Prisfastsættelsen over for de store kunder, der ikke har frit brændselsvalg,  

 følger samme retningslinier og tariffer som prisfastsættelsen over for store  

 kunder med frit brændselsvalg.
Prisfastsættelsen på naturgas, der sælges til store kunder uden frit  

 brændselsvalg, vil ligesom naturgasselskabernes prisfastsættelse i øvrigt  

 være omfattet af de gældende bestemmelser i § 20. Inden for disse rammer  

 forudsættes Gas- og Varmeprisudvalget ved bedømmelsen efter § 21, stk. 5, at  

 lægge til grund, at naturgasselskabernes prisfastsættelse skal ske på en  

 sådan måde, at hensynet til gassektorens økonomi tilgodeses, uden at  

 fjernvarmeforbrugerne på den anden side stilles urimeligt.
Priser og andre  

 betingelser vil derfor som udgangspunkt ikke kunne anses for urimelige,  

 såfremt de ikke væsentligt afviger fra den naturgaspris, som kan opnås på et  

 marked, hvor naturgassen sælges i konkurrence med olieprodukter.
Anvendelsen  

 af naturgas indebærer en række fordele for forbrugerne i forhold til  

 alternative energiformer, og naturgassens samlede effektivitetsfordele  

 afspejles i prisfastsættelsen, ligesom forskelle i afgiftsbelastningen af de  

 enkelte brændsler og de forskellige kundekategorier afspejles i prisen.
I forbindelse med salg af naturgas til kraftvarmeproduktion er det  

 nødvendigt at skelne mellem den naturgas, der medgår til produktion af varme  

 m.v., og den naturgas, der medgår til produktion af elektricitet, og som  

 indregnes i elektricitetsprisen.
Gas- og Varmeprisudvalget vil ved  

 vurderingen af priser og andre betingelser for salg af naturgas til  

 produktion af varme, der sker i samproduktion med elektricitet - ud over  

 selve gaspriserne til henholdsvis varme- og elproduktion - kunne foretage en  

 vurdering af, hvorvidt den anvendte delingsformel er fastsat ud fra rimelige  

 tekniske kriterier.
Til § 2 Loven træder i kraft dagen efter bekendtgørelsen i Lovtidende.
Priser og  

 andre betingelser, der er gældende på eller efter ikrafttrædelsestidspunktet,  

 er omfattet af bestemmelserne i denne lov.
Gas- og Varmeprisudvalgets pålæg  

 om ændring af priser og betingelser for salg af naturgas til forbrugere med  

 et aftag på over 300.000 m3 pr. år har kun virkning for perioden efter lovens  

 ikrafttræden.
Bilag I dette bilag er (med mindre skrift) indsat den gældende formulering af de bestemmelser der berøres af lovforslaget § 1 I lov nr. 382 af 13. juni 1990 om varmeforsyning, som ændret ved lov nr.  

 327 af 14. maj 1992 og lov nr. 96 af 9. februar 1994, foretages følgende  

 ændringer:
 1. Overalt i loven ændres »Energiministeren« til:  

 »Miljø- og energiministeren«, »energiministeren« til:  

 »miljø- og energiministeren« og »Energiministeriet« til:  

 »Miljø- og Energiministeriet«.
 2. I § 20 indsættes efter stk. 3 som nyt stykke:
 »Stk. 4. Miljø- og energiministeren kan efter forelæggelse  

 for Folketingets Energipolitiske Udvalg fastsætte regler for fastsættelse af  

 naturgasprisen for forbrugere med et aftag på over 300.000 m3 naturgas pr.  

 år.«.
 Stk. 4 bliver herefter stk. 5.
§ 20. Kollektive varmeforsyningsanlæg, kraftvarmeværker med en  

 eleffekt over 25 MW, industrivirksomheder, geotermiske anlæg m.v. samt  

 virksomheder, der har fået bevilling eller tilladelse i henhold til lov om  

 naturgasforsyning til indførsel, forhandling, transport og oplagring af  

 naturgas, kan i priserne for levering af opvarmet vand, damp eller gas til  

 det indenlandske marked indregne nødvendige udgifter til brændsel, lønninger  

 og andre driftsomkostninger, administration og salg samt forrentning af  

 fremmedkapital og underskud fra tidligere perioder opstået i forbindelse med  

 etablering og væsentlig udbygning af forsyningssystemerne.
Herudover kan der  

 indregnes driftsmæssige afskrivninger og, med det i § 21 nævnte Gas- og  

 Varmeprisudvalgs tiltræden, henlæggelser til nyinvesteringer og forrentning  

 af indskudskapital efter regler fastsat af energiministeren.
 Stk. 2. Der kan fastsættes forskellige priser til enkelte  

 forbrugere, grupper af forbrugere og geografiske områder.
Stk. 3. Prisen for naturgas opgjort efter brændværdi kan ikke  

 overstige forbrugerprisen inklusive statsafgifter på en tilsvarende mængde  

 fyringsgasolie.
Energiministeren fastsætter den nærmere beregningsmetode  

 herfor efter forelæggelse for Folketingets Energipolitiske Udvalg.
 Stk. 4. Aftaler om salg af naturgas mellem virksomheder, der har  

 fået bevilling eller tilladelse i henhold til lov om naturgasforsyning til  

 indførsel, forhandling, transport og oplagring af naturgas, og virksomheder,  

 der driver anlæg til fremføring af naturgas, skal indeholde bindende  

 videresalgspriser og forbrugerpriser, herunder andre betingelser.
 3. I § 21, stk. 7, indsættes som 2. pkt.:
 »I det omfang forbrugeren i medfør af loven er forpligtet til at  

 anvende naturgas, finder stk. 5 og 6 anvendelse, dog undtaget  

 naturgasleverancer til kraftvarmeanlæg beliggende på centrale  

 kraftværkspladser samt til industrivirksomheder.«.
 § 21. Priser og andre betingelser for de af § 20 omfattede  

 leverancer skal med angivelse af grundlaget for prisfastsættelsen anmeldes  

 til et af energiministeren nedsat udvalg (Gas- og Varmeprisudvalget) efter  

 regler fastsat af udvalget.
 Stk. 2. Energiministeren kan bestemme, at visse sager ikke skal  

 anmeldes.
 Stk. 3. De anmeldte priser og betingelser for levering af opvarmet  

 vand, damp eller gas til bygningers opvarmning og forsyning med varmt vand er  

 offentligt tilgængelige, medmindre Gas- og Varmeprisudvalget tiltræder, at de  

 ikke offentliggøres.
 Stk. 4. Priser og andre betingelser, der ikke er anmeldt som  

 foreskrevet efter stk. 1, er ugyldige.
 Stk. 5. Finder udvalget, at priser eller andre betingelser er  

 urimelige eller i strid med bestemmelserne i § 20, giver udvalget, såfremt  

 forholdet ikke gennem forhandling kan bringes til ophør, pålæg om ændring af  

 priser eller betingelser.
 Stk. 6. Såfremt priser eller andre betingelser må antages at ville  

 medføre en i samfundsmæssig henseende uøkonomisk anvendelse af energi, kan  

 udvalget efter forhandling som nævnt i stk. 5 give pålæg om ændring af priser  

 eller betingelser.
 Stk. 7. Priser og andre betingelser for salg af naturgas i  

 forbindelse med levering til forbrugere med et aftag på over 300.000 m3  

 naturgas pr. år er ikke omfattet af stk. 3, 5 og 6.
 Stk. 8. Bestemmelserne i stk. 1-6 finder tilsvarende anvendelse  

 for vedtægtsbestemmelser i forbrugerejede forsyningsvirksomheder.
