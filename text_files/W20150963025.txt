Ligebehandlingsnævnets afgørelse om etnicitet - adgangsbegrænsning - medhold J. nr. 7100417-12 En mand af anden etnisk herkomst end dansk blev afvist på et diskotek.
Ligebehandlingsnævnet fandt, at fordi klager på forespørgsel blev nægtet en begrundelse for afvisningen, gav det anledning til at formode, at indklagede havde udsat ham for forskelsbehandling.
Nævnet fandt ikke, at indklagede havde bevist, at ligebehandlingsprincippet ikke var blevet krænket.
Nævnet lagde til grund, at indklagede i sine svar til Ligebehandlingsnævnet ikke havde bestridt, at klager blev afvist på grund af sin etnicitet.
 Klager fik derfor medhold i klagen, og blev tilkendt en godtgørelse på 2.500 kroner.
 Klagen drejer sig om påstået forskelsbehandling på grund af etnicitet i forbindelse med adgang til et diskotek.
Ligebehandlingsnævnets afgørelse Det var i strid med lov om etnisk ligebehandling, at klager blev nægtet adgang til indklagede diskotek.
 Indklagede skal inden 14 dage betale godtgørelse til klager på 2.500 kr. med procesrenter fra den 11. april 2012, hvor klagen er modtaget i Ligebehandlingsnævnet.
Sagsfremstilling Klager forsøgte den 5. april 2012, at besøge det indklagede diskotek, men blev afvist adgang.
 Klager har optaget en lydfil fra hændelsesforløbet.
Parternes bemærkninger Klager gør gældende, at han er blevet nægtet adgang til et diskotek på grund af hans etnicitet.
Klager og tre af hans venner blev afvist i døren den pågældende aften.
Vagten sagde i forbindelse med afvisningen: "I er afvist uden grundlag". Klager spurgte efterfølgende om dette var lovligt, hvortil vagten svarede, at det var lovligt, da diskoteket er privatejet.
Afvisningen kunne ikke begrundes i klagers tøj, da klager og hans venner var fint klædt på.
Klager havde aftalt med sine venner, at de skulle tage "stilet" tøj på, så de kunne undgå problemer i døren.
Klager har derudover oplyst, at ingen af dem havde en forkert/gadedrengs-frisure.
Den pågældende aften blev der lukket gæster ind på diskoteket, imens klager og hans venner prøvede at få en forklaring på afvisningen fra dørvagterne.
Klager gjorde dørvagterne opmærksom på, at han optog samtalen.
Klager har oplevet denne behandling ofte.
Når klager har talt med vagterne, har han fået at vide, at det er ledelsens beslutning, og at de ikke kan gøre andet.
Indklagede har bedt om at få uddybet hændelsen.
Indklagede har bedt om oplysninger om, hvilken aften der er tale om, tidspunkt for afvisningen, beskrivelse af klager, hvilket tøj han havde på, og om klager har besøgt indklagede tidligere.
 Indklagede oplyser, at de tager sådanne klager meget seriøst.
 Indklagede er ikke kommet med yderligere bemærkninger.
Ligebehandlingsnævnets bemærkninger og konklusion Det fremgår af lov om etnisk ligebehandling, at ingen må udsætte en anden person for direkte eller indirekte forskelsbehandling på grund af vedkommendes race eller etniske oprindelse.
 Ligebehandlingsnævnet finder, at klager med oplysningen om, at han blev afvist og på forespørgsel blev nægtet en begrundelse herfor samtidig med, at andre fik adgang, har påvist faktiske omstændigheder, der giver anledning til at formode, at indklagede har udsat ham for forskelsbehandling på grund af etnicitet ved at nægte ham adgang til diskoteket.
 Nævnet finder ikke, at indklagede har bevist, at ligebehandlingsprincippet ikke er blevet krænket.
 Nævnet har lagt til grund, at indklagede i sine svar til Ligebehandlingsnævnet ikke har bestridt, at klager blev afvist på grund af sin etnicitet.
 Klager får derfor medhold i klagen.
Godtgørelse Klager tilkendes en godtgørelse, der passende skønsmæssigt kan fastsættes til 2.500 kr.
 Ligebehandlingsnævnet har ved fastsættelse af godtgørelsens størrelse taget udgangspunkt i praksis samt et skøn over sagens faktiske omstændigheder, herunder karakteren og alvoren af den skete hændelse.
Indklagede skal herefter betale 2.500 kr. til klager med procesrente fra den 11. april 2012, hvor sagen blev indbragt for Ligebehandlingsnævnet.
Beløbet skal betales inden 14 dage.
