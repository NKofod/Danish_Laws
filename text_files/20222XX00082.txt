Skriftlig fremsættelse (1. februar 2023) Beskæftigelsesministeren (Ane Halsboe-Jørgensen):
 Herved tillader jeg mig for Folketinget at fremsætte:
Forslag til lov om ændring af lov om ligebehandling af mænd og kvinder med hensyn til beskæftigelse m.v., lov om arbejdsmiljø, lov om erhvervsuddannelser (Udmøntning af Trepartsaftale om initiativer til at modgå seksuel chikane på arbejdspladser samt forlængelse af hjemmel til smiley-ordningen) (Lovforslag nr. ) Lovforslaget har til formål at styrke indsatsen mod seksuel chikane og gøre op med den kultur, der findes på nogle arbejdspladser.
Lovforslaget udmønter de lovgivningsinitiativer, der følger af Trepartsaftale om initiativer til at modgå seksuel chikane på arbejdspladser, som er indgået mellem den daværende regering og arbejdsmarkedets parter den 4. marts 2022.
 Lovforslaget skal sikre et klart regelgrundlag i sager om seksuel chikane og højere godtgørelser i grove sager samt indsats i forhold til unge, hvor der sikres en bedre retsstilling for elever og lærlinge, der har været udsat for seksuel chikane.
Med ændringerne af ligebehandlingsloven foreslås det at tydeliggøre arbejdsgiverens ansvar i sager om seksuel chikane, og at faktiske omstændigheder i sager om seksuel chikane kan påvises ved den krænkede persons troværdige forklaring, der giver anledning til at formode, at der er udøvet seksuel chikane.
Desuden foreslås det, at der gives retning til domstolene og nævn i forhold til, hvilke kriterier, der bør tillægges vægt i skærpende retning ved udmåling af godtgørelse i sager om seksuel chikane samt, at der gives mulighed for, at der kan søges tortgodtgørelse fra krænkeren i ligebehandlingsloven.
Med de foreslåede ændringer af lov om arbejdsmiljø foreslås en modernisering og tydeliggørelse af bestemmelserne om de ansattes og arbejdsledernes pligt til at give meddelelse om problemer i arbejdsmiljøet, så det tydeligt fremgår, at pligten også gælder det psykiske arbejdsmiljø, herunder seksuel chikane i arbejdet.
Desuden forelås at skabe hjemmel til at forlænge Arbejdstilsynets smiley-ordning, idet hjemlen hertil ophører den 1. april 2023.
Med de foreslåede ændringer af lov om erhvervsuddannelser foreslås, at reglen om frist for ophævelse af uddannelsesaftaler i sager om seksuel chikane lempes.
Eleverne og lærlingene får endvidere ret til at begynde i skoleoplæring eller alternativt blive optaget i skoledelen, hvis uddannelsen ikke udbydes med skoleoplæring, når der verserer en sag i Tvistighedsnævnet om seksuel chikane.
Reglerne for tilbagekaldelse af en virksomheds godkendelse som oplæringsvirksomhed tydeliggøres, herunder i tilfælde af sager, hvor der er truffet afgørelse om seksuel chikane i virksomheden.
Derudover udvides klageadgangen til Ankenævnet vedrørende Oplæringsvirksomheder.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
