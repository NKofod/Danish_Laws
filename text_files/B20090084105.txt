Kapitel 1   Generelt Kapitel 2   Ruter og ruteidentifikation Kapitel 3   De enkelte vejvisere Kapitel 4   Anbefalet rute for cyklister, vandrere og ridende Kapitel 5   Ikrafttræden Bekendtgørelse om vejvisning på cykel-, ride- og vandreruter I medfør af § 95, stk. 4, i færdselsloven, jf. lovbekendtgørelse nr. 1058 af 4. november 2008, § 6, stk. 1, i lov om offentlige veje, jf. lovbekendtgørelse nr. 432 af 22. maj 2008, og § 24, stk. 3, i lov om private fællesveje, jf. lovbekendtgørelse nr. 433 af 22. maj 2008, samt efter bemyndigelse i henhold til § 2, stk. 2, i lov om offentlige veje og § 10, stk. 1, i lov om private fællesveje, fastsættes:
Kapitel 1 Generelt § 1. Der skal være kontinuitet i vejvisningen.
 § 2. Vejvisningen skal være entydig.
Kapitel 2 Ruter og ruteidentifikation § 3. Ruteafmærkningen foretages med stirutetavler eller stipilvejvisere for cyklister, ridende og vandrere.
Endvidere kan for cyklister anvendes stitabelvejvisere og stidiagramtavler.
Stk. 2. Der skal anvendes samme identifikation på alle vejvisningstavler, der vedrører én rute.
Identifikationen består af hvidt cykel-, ride- eller vandrersymbol eller en kombination heraf, på blå baggrund samt rutens nummer, navn eller logo.
Nummer og logo sættes i hvid ramme.
 Stk. 3. Afmærkning af en rute med logo, skal i hvert enkelt tilfælde godkendes af Vejdirektoratet.
 Stk. 4. Der må ikke anbringes pile eller andet inden for den ramme, hvor ruteidentifikationen findes.
Europæiske cykel- og vandreruter § 4. Europæiske cykel- og vandreruter kan med Vejdirektoratets godkendelse afmærkes med logo i farver, anbragt på undertavler.
Nationale cykelruter § 5. Nationale cykelruter udpeges, planlægges og ændres af de kommuner, i hvis område, de forløber.
 Stk. 2. Såfremt ruten forløber langs en statsvej sker udpegning, planlægning og ændring i samarbejde med Vejdirektoratet.
 Stk. 3. Etablering af nye ruter samt ændring og nedlæggelse af eksisterende ruter skal indberettes til Vejdirektoratet med henblik på ajourføring af kort over ruterne.
§ 6. En cykelrute kan udpeges som national cykelrute, når 1) ruten er af national betydning, dvs. den går gennem flere landsdele og er mindst 200 km lang, 2) der foreligger en indstilling fra Samarbejdsudvalget vedrørende Turistvejvisning herom, 3) ruten skal være entydig uden blinde ender, sløjfer og forgreninger, 4) ruten skal være tydeligt afmærket  også i byer og ved færgehavne og 5) etablering af ruten skal koordineres med udgivelse af kort og guider.
§ 7. En national cykelrute kan omlægges, når 1) betingelserne i § 6 stadig er opfyldt, 2) omlægningen planlægges i samråd med de kommuner, omlægningen har betydning for, 3) det  for ruter langs en statsvej  sker i samråd med Vejdirektoratet og 4) omlægningen koordineres med udgivelser af kort og guider.
 § 8. Nationale cykelruter afmærkes med hvide numre i et rødt felt med hvid ramme på blå baggrund.
 Stk. 2. Nationale cykelruter afmærkes med numrene 1-15.
 Stk. 3. Nord-sydgående ruter skal afmærkes med ulige numre, øst-vestgående med lige numre.
Regionale cykelruter § 9. Regionale cykelruter udpeges, planlægges, koordineres og ændres i samarbejde mellem de kommuner, i hvis område, de forløber.
 Stk. 2. Etablering af nye ruter samt ændring og nedlæggelse af eksisterende ruter skal indberettes til Vejdirektoratet med henblik på ajourføring af kort over ruterne.
 § 10. Regionale cykelruter afmærkes med hvide numre i blåt felt med hvid ramme på blå baggrund.
 Stk. 2. Regionale cykelruter afmærkes med numrene 16-99.
 Stk. 3. Rutenummeret kan suppleres med et navn i hvid tekst på den blå baggrund under nummeret.
 Stk. 4. Inden for en kommune må der ikke forekomme mere end én regional rute med samme rutenummer.
 Stk. 5. Ruter, som krydser kommunegrænser, skal have samme nummer i alle kommunerne.
 Stk. 6. Rutenummeret må ikke være sammenfaldende med en nærliggende vejs rutenummer, hvis det er muligt for bilister at se begge rutenumre.
Lokale cykelruter § 11. Lokale cykelruter afmærkes med hvide numre i et blåt felt med hvid ramme på blå baggrund.
 Stk. 2. Lokale cykelruter afmærkes med numrene 100-999.
 Stk. 3. Rutenummeret kan suppleres med eller erstattes af et navn i hvid tekst på den blå baggrund, eller erstattes af et hvidt logo placeret på samme måde som nummeret i rammen.
Længere ride- og vandreruter § 12. Længere ride- eller vandreruter afmærkes med gennemgående navn og/eller logo.
Kapitel 3 De enkelte vejvisere Generelt § 13. Hvor vejvisere kan genere oversigten i kryds, må højde til overkant af vejviser, inklusive galge, ikke overstige 0,9 m fra kørebanens overflade.
§ 14. Vejvisere til cykel, ride- og vandreruter skal udformes som anført i Vejdirektoratets vejregler for vejvisning på cykel-, ride- og vandreruter.
Se tegningsbilag til vejreglerne.
 § 15. På vejvisere, der henvender sig til cyklister, skal anvendes cykelsymbol.
 Stk. 2. På vejvisere, der henvender sig til ridende, henholdsvis vandrere, skal anvendes symbol for ridende, henholdsvis vandrere.
Stk. 3. Symbolernes bevægelsesretning skal være i overensstemmelse med den vejviste retning.
Ved ligeudvejvisning orienteres symbolet mod venstre.
 Stk. 4. Anvendes mere end ét symbol, skal de anvendte symboler have samme størrelse.
 Stk. 5. Symbolerne udføres hvide på blå baggrund.
 Stk. 6. Tekst på tavlerne skal udføres med Dansk Vejtavleskrift.
§ 16. Der anvendes kun blå og hvid farve på stivejvisere.
Dog anvendes rød rutenummerkasse til nationale ruter og sorte symboler (fra M-servicetavlerne) på servicevejvisere.
F 21,1 Stirutetavlen § 17. Stirutetavlens information består af cykel-, ride- eller vandrersymbol eller en kombination heraf og ruteidentifikation (nummer/navn/logo).
 § 18. Anføres mere end ét rutenummer på stirutetavlen, skal rutenumrene placeres over hinanden med laveste nummer øverst.
F 21,2 Stipilvejviseren § 19. Stipilvejviserens information består af cykel, ride- eller vandrersymbol eller en kombination heraf, vejvisningsmål, afstandsangivelse samt evt. ruteidentifikation.
 § 20. Når servicevejvisning alene henvender sig til cyklister, ridende eller vandrere, skal stipilvejviser F 21,2 anvendes med servicesymboler (M servicetavlerne) efter gældende regler herfor og/eller servicemålets navn.
F 21,3 Stitabelvejviseren § 21. Stitabelvejviserens information består af cykelsymbol, ruteidentifikation og pile samt evt. vejvisningsmål og afstandsangivelse.
F 21,4 Stidiagramtavlen § 22. Stidiagramtavlens information består af et stiliseret krydsdiagram, cykel-, ride- eller vandrersymbol eller en kombination heraf og ruteidentifikation.
H 45 Stedtavlen § 23. På stedtavlen angives navnet på den lokalitet, som tavlen skal oplyse om.
Kapitel 4 Anbefalet rute for cyklister, vandrere og ridende § 24. Information på tavlerne for anbefalet rute for cyklister, vandrere eller ridende består af cykel-, ride- eller vandrersymbol.
Stk. 2. På undertavle kan suppleres med vejvisningsmål, afstand til målet og vejvisningsretning med vandret pil.
Pilen anbringes på særskilt undertavle.
Kapitel 5 Ikrafttræden § 25. Bekendtgørelsen træder i kraft den 10. september 2009. Samtidigt ophæves cirkulære nr. 70 af 15. maj 2000 om vejregler for vejvisning på cykel- og vandreruter.
