Justitsministeriet er af Kommunernes Landsforening blevet gjort opmærksom  

 på, at det i tilfælde, hvor skifteretterne kan opløse et selskab uden  

 ligningsmyndighedernes medvirken, er forekommet, at der er udtaget værdier af  

 selskabet uden betaling, og uden at skifteretten har været bekendt hermed.  

 Man henviser til f.eks.
Konkurslovens § 145, stk. 1, hvorefter skifteretten  

 kan slutte et bo på første skiftesamling, når det viser sig, at der ikke er  

 midler til dækning af omkostningerne, og til de tilfælde hvor skifteretten  

 kan opløse et selskab, hvis selskabet ikke rettidigt har indsendt årsregnskab  

 m.v.
Kommunernes Landsforening har samtidig gjort opmærksom på, at der i en  

 del kommuner er etableret et samarbejde mellem skifteretten og  

 ligningsmyndighederne, således at bl.a. ovennævnte forhold kan undgås.
Justitsministeriet har anmodet Dommerforeningen om en udtalelse om  

 spørgsmålet, og dommerforeningen har meddelt, at man finder det rimeligt, at  

 de kommunale skattemyndigheder kan rette henvendelse til skifteretterne i det  

 omfang, skattemyndighederne ønsker at blive indkaldt til sagernes behandling  

 i skifteretten.
Denne indkaldelse kan f.eks. ske derved, at  

 skattemyndighederne i hvert enkelt tilfælde modtager en kopi af skifterettens  

 indkaldelse af selskabets direktør eller andre til afgivelse af forklaring om  

 selskabets forhold.
Dommerforeningen kan endvidere tiltræde, at  

 skifteretterne uden gebyrberegning fremsender en udskrift af  

 skifteprotokollen til de kommunale ligningsmyndigheder. (*) Justitsministeriet skal anmode skifteretterne om at være opmærksom på  

 ovennævnte.
 P.M.V.
 E.B.
Ida Heide-Jøegensen (*) Afgiftsfritagelsen bortfaldet ved lov nr. 330 af 24. maj 1989.
