 I medfør af § 56, stk. 1-3, jfr. § 66, stk. 2 i lov om naturfredning, jfr.  

 lovbekendtgørelse nr. 435 af 1. september 1978, gælder følgende almindelige  

 bestemmelser for almenhedens færdsel og kortvarige ophold på offentligt- og  

 privatejede udyrkede arealer:
Almindelige bestemmelser § 1.  Almenheden har, jfr. naturfredningslovens § 56,  

 stk. 1, med de indskrænkninger, der fremgår af bestemmelserne i denne  

 bekendtgørelse, uden særlig tilladelse fra ejeren ret til færdsel og  

 kortvarigt ophold på udyrkede arealer, når der fører offentlig vej eller sti  

 til arealet, eller der i øvrigt er adgang til arealet på lovlig måde.
Dette  

 kan f. eks. være ad privat fællesvej eller privat vej, der ikke ved opslag er  

 lukket for færdsel, fra strandbredder, kyststrækninger og andre udyrkede  

 arealer, der efter naturfredningsloven eller på anden lovlig måde er åbne for  

 offentligheden.
 Stk. 2.  Bestemmelsen i stk. 1 gælder ikke privatejede  

 arealer, der i deres helhed er forsvarligt hegnede, jfr. naturfredningslovens  

 § 56, stk. 2.
Færdsels- og opholdsrettens omfang § 2.  Færdsel og ophold sker på eget ansvar.
 § 3.  På privatejede arealer må færdsel og ophold kun  

 finde sted fra kl. 7 til solnedgang.
 Stk. 2.  På de i stk. 1 nævnte arealer må færdsel og  

 ophold ikke finde sted inden for 150 meter fra beboelsesbygninger, medmindre  

 en videregående ret følger af naturfredningslovens § 54 om almenhedens  

 færdsel og ophold på strandbredder og andre kyststrækninger, på hvilke der  

 ikke findes sammenhængende grønsvær eller anden landvegetation.
§ 4.  Færdsel er kun tilladt til fods.
Det er dog  

 tilladt at trække barnevogne, cykler og lignende ikke motordrevet køretøj på  

 arealet.
 Stk. 2.  Ridning og anden færdsel med heste er ikke  

 tilladt.
 § 5.  Hunde, der medtages på et udyrket areal, skal  

 føres i snor.
Ordensregler § 6.  Det er ikke tilladt på et udyrket areal at 1. færdes med skydevåben og fangstredskaber, 2. fiske i søer, damme og vandløb, 3. beskadige bygninger, hegn, gærder og grøfter m. m., 4. beskadige træer ved skæring i bark, islagning af  

 søm og lignende, 5. tage grene af træer og buske samt at omhugge,  

 opgrave eller oprykke træer, buske eller anden vegetation, 6. foretage erhvervsmæssig indsamling af nødder, bær,  

 svampe, frø og kogler, blomster, urter eller tage mos, grene, kviste og lav  

 m. v., 7. skræmme eller på anden måde forulempe dyr og fugle  

 eller beskadige huler og reder, yngel og æg, 8. drive handel, 9. opstille telte og campingvogne, 10. benytte transportable radioer, grammofoner,  

 afspille støjende båndoptagere, musikinstrumenter og lignende, samt benytte  

 projektører, 11. tænde bål, bruge kogeapparater eller andre åbne  

 ildsteder samt henkaste brændende eller glødende genstande, 12. henkaste, anbringe eller nedgrave affald eller på  

 anden måde forurene arealet.
 § 7.  Tobaksrygning er forbudt i tiden 1. marts - 31.  

 oktober på lyngklædte og græsbevoksede arealer.
 Stk. 2.  Ejeren kan ved opslag helt forbyde  

 tobaksrygning på de udyrkede arealer eller forbyde tobaksrygning i særligt  

 udsatte områder.
Særlige arrangementer § 8.  Sportsarrangementer, orienteringsløb, marcher,  

 spejderøvelser og andre lignende organiserede øvelser må ikke gennemføres  

 uden tilladelse fra ejeren.
§ 9.  Enhver afmærkning, skiltning m. v. i forbindelse  

 med arrangementer, omfattet af § 8, kræver særlig tilladelse fra ejeren.
Alt  

 afmærkningsmateriale skal være tydeligt mærket med navn og adresse samt dato  

 for arrangementets afholdelse.
Materialet skal, hvis andet ikke er aftalt,  

 fjernes umiddelbart efter anvendelsen.
Forskellige bestemmelser § 10.  Bekendtgørelsen omfatter ikke færdsels- og  

 opholdsrettigheder, der tilkommer almenheden eller bestemte personer ifølge  

 anden lovgivning eller anden særlig hjemmel.
 § 11.  Reglerne i denne bekendtgørelse udelukker ikke  

 ejeren fra på sin ejendom at tillade færdsel og ophold i videre omfang, end  

 det der fremgår af denne bekendtgørelse.
 § 12.  Af hensyn til varetagelse af  

 naturvidenskabelige interesser kan miljøministeren bestemme, at den almene  

 ret til færdsel og ophold efter naturfredningsloven bl. a. ikke gælder for  

 nærmere udpegede udyrkede arealer, herunder ubeboede øer, jfr.  

 naturfredningslovens § 56a.
 § 13.  I særlige tilfælde kan et udyrket areal af  

 fredningsnævnet eller - for arealer, der ejes af det offentlige - vedkommende  

 offentlige myndighed lukkes helt eller delvis for almenheden i medfør af  

 naturfredningslovens § 56, stk. 2, 2. pkt.
 § 14.  Uanset bestemmelsen i § 1 kan færdsel og ophold  

 på et areal, der er omfattet af denne bekendtgørelse, forbydes i tilfælde,  

 hvor den stedlige politimyndighed af hensyn til særlig risiko for brandfare  

 har godkendt lukning af det udyrkede areal eller dele af dette.
Stk. 2.  Bekendtgørelse om lukning i medfør af § 13  

 eller § 14, stk. 1, sker ved særligt opslag, der anbringes ved de almindeligt  

 anvendte indgange.
Opslaget skal angive den tidsperiode, hvor forbudet  

 gælder.
Opslaget skal fjernes ved tidsperiodens udløb.
 Stk. 3.  I de tilfælde, hvor dele af arealet lukkes,  

 skal tillige tydeligt angives det eller de områder, forbudet omfatter.
 Stk. 4.  Ved færdsel og ophold skal tillige iagttages de  

 i medfør af sandflugtsloven, brandlovgivningen, politilovgivningen og andre  

 love fastsatte bestemmelser.
 § 15.  Overtrædelse af §§ 1-8 i denne bekendtgørelse  

 straffes med bøde, jfr. naturfredningslovens § 66, stk. 1, nr. 1 og stk. 2.
 § 16.  Bekendtgørelsen træder i kraft den 1. februar  

 1981.
