Nr BSF 6 Forslag til folketingsbeslutning om bedre finansieringsmuligheder for  

 mindre virksomheder Fremsat af Trøjborg (S) Poul Andersen (S) Ole Vagn Christensen (S) Eva  

 Fatum (S) Ove Fich (S) Lissa Mathiasen (S) Sonja Mikkelsen (S) Erling Olsen  

 (S) Løvig Simonsen (S) den 20. oktober 1992 Folketinget opfordrer regeringen til i folketingsåret 1992-93 at  

 tilvejebringe den fornødne hjemmel til at skabe bedre finansieringsmuligheder  

 for mindre virksomheder efter følgende retningslinjer:
 1) Der skal etableres en finansieringsstøtte for iværksættere og mindre  

 virksomheder i form af en garantipulje på 2,4 mia. kr.
2) Garantien skal dække 2/3 af lånebeløbet, som ydes af private  

 pengeinstitutter.
Garantiforpligtelsen ophører efter 5 år.
3) Udlånet foretages af private pengeinstitutter, der ligeledes forestår  

 vurderingen af virksomhederne ud fra nøjere fastlagte kriterier.
Hver  

 virksomhed kan maksimalt låne 400.000 kr.
 4) Der stilles krav til virksomhederne, der omfattes af ordningen, om, at  

 de skal deltage i et eller flere nærmere bestemte iværksætterprogrammer.
Bemærkninger til forslaget Almindelige bemærkninger I perioden 1985-89 blev der årligt etableret godt 15.000 nye virksomheder,  

 som skabte 25.000 arbejdspladser.
Efter 5 år er de 15.000 blevet til 8.000,  

 mens beskæftigelsen er den samme.
Omsætningen er næsten fordoblet fra 8 mia.  

 kr. det første år til 15,4 mia. kr. efter 5 år.
Det er i sig selv pæne tal,  

 men sammenligninger med udlandet viser, at det kan gøres endnu bedre.
En del af baggrunden for, at mange nystartede virksomheder går ned, og at  

 de tilbageværende ikke ekspanderer mere, end de gør, er manglende  

 finansieringsmuligheder.
Pengeinstitutterne kritiseres i denne forbindelse  

 især for tre forhold:
 - Manglende risikovillighed.
 - Vurdering af virksomheder på sikkerhedsstillelse i stedet for  

 udviklingsmuligheder.
 - Manglende opfølgning af långivning.
Specielt iværksættere og mindre virksomheder bliver ramt af denne  

 långivningspolitik.
Der er således en stor fare for, at den nuværende  

 tilbageholdenhed i finanssektoren vil være en bremseklods for ethvert aktivt  

 erhvervspolitisk tiltag i retning af at skabe øget beskæftigelse.
Dette  

 beslutningsforslag er et forsøg på med relativt få offentlige midler at  

 aktivere langt flere private midler.
Forslaget skal ses som en fortsættelse af de initiativer, der blev  

 igangsat med etableringen af Dansk Erhvervsfond.
Det er vigtigt med en  

 udvidet indsats, der styrker oprettelse af og fortsat vækst for små  

 virksomheder gennem bedre finansieringsmuligheder og bedre bånd mellem  

 pengeinstitutter og virksomheder.
Det skønnes, at der ud af den samlede garantipulje på 2,4 mia. kr. vil  

 være behov for årlige udbetalinger på 300 mio. kr.
Det forventes, at  

 ordningen vil sætte gang i en betydelig varig beskæftigelse og bidrage til en  

 bedre balance på statsfinanserne.
På sigt er det hensigten, at denne ordning skal træde i stedet for den  

 nuværende iværksætterydelse, således at man flytter indsatsen fra en social  

 bistandsordning til en aktiv erhvervspolitisk indsats.
Til iværksætterydelsen  

 er der i finanslovforslaget for 1993 afsat 910 mio. kr.
Bemærkninger til beslutningsforlagets enkelte punkter Ad 1 Der afsættes en samlet pulje på 2,4 mia kr. til dækning af statens  

 garantiforpligtelser.
En tilsvarende engelsk ordning viser, at der et par år  

 efter ordningens opstart er tab på omkring en ottendedel af de garanterede  

 beløb.
Erfaringerne fra England viser endvidere, at en statslig udgift på  

 4.500 kr. skaber en ny arbejdsplads.
Kan blot halvdelen af dette niveau nås,  

 vil vi med denne ordning skabe over 20.000 nye varige arbejdspladser.
Der  

 vælges imidlertid at skønne forsigtigt.
Tabene sættes højt til en årlig  

 udgift på 300 mio. kr.
Beskæftigelseseffekten sættes lavt, men der forventes  

 en stigende beskæftigelseseffekt for hvert nyt udbetalt garanteret lån på  

 400.000 kr.
Ad 2 Det skønnes, at det mest almindelige kapitalbehov for nystartede  

 virksomheder er 500.000 kr.
En del af dette forventes dækket af  

 selvfinansiering, hvorefter det maksimale beløb, der stilles garanti for, er  

 400.000 kroner pr. virksomhed.
Størrelsen af garantien vurderes efter de i  

 punkt 3 angivne retningslinjer.
Med den afsatte pulje vil det være muligt at  

 hjælpe omkring 9.000 nystartede og mindre virksomheder på denne måde.
En stor  

 del af disse står i dag uden lånemuligheder på grund af det stramme  

 finansmarked.
Staten og pengeinstitutter er i prioriteringsøjemed  

 sidestillede.
Ad 3 Pengeinstitutternes vurdering foregår i dag alt for ofte på grundlag af  

 sikkerhed i stedet for udviklingsmuligheder.
På baggrund af den øjeblikkelige  

 krise i finanssektoren med specielt mange erhvervstab er der ingen grund til  

 at tro, at dette ændrer sig af sig selv.
Det er derfor vigtigt, at  

 garantiordningen gives på baggrund af en vurdering af de enkelte  

 virksomheders og igangsætteres potentiale.
Vurderingen bør foretages af  

 pengeinstitutterne for at opnå den mest hensigtsmæssige administration og  

 sikre et nært kendskab fra pengeinstitutternes side til virksomhedernes  

 forhold, så der senere kan ske opfølgende rådgivning.
Ministeren udarbejder  

 nærmere retningslinjer, hvorefter pengeinstitutterne skal vurdere, om der er  

 tale om iværksættere eller mindre virksomheder, der ikke på normale vilkår  

 ville kunne opnå finansiering af projekter, der udvider beskæftigelsen i  

 virksomheden.
Enhver behandling af lånet foregår i pengeinstituttet, der blot  

 indberetter beløbsstørrelsen til Hypotekbanken, som i forvejen administrerer  

 en række statslige garantiordninger.
Ad 4 Der er et stort behov hos nystartede virksomheder for information om en  

 række forhold som salg og administration.
Det er ofte mangel på information  

 og erfaring, der får virksomhederne til at bukke under.
Undersøgelser af  

 iværksættere har vist, at den største gevinst opnås med rådgivning efter  

 etablering i stedet for information før.
For at optimere de offentlige ressourcer etableres en ordning, hvor  

 virksomheder i grupper modtager rådgivning samtidig med, at de kan trække på  

 hinandens erfaringer.
De bedste råd opnås tit af personer i samme situation.  

 Grupperne organiseres efter geografiske kriterier.
Deltagelse i ordningen kan  

 eventuelt ske med offentlige tilskud finansieret af de eksisterende og  

 foreslåede iværksætterprogrammer.
Ordningen gøres obligatorisk i forbindelse  

 med opnåelse af statsgaranti.
