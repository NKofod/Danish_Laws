I forbindelse med en udstykning udlagde kommunen vejret for en parcel  

 til eksisterende privat fællesvej, uden at stille krav om bidrag til vejens  

 anlæg.
Da der var tale om en godt 10 år gammel vej fandt ministeriet ikke  

 grundlag for at kritisere afgørelsen.
Ministeriet fandt, at spørgsmålet bør  

 afgøres efter samme principper som en omfordeling af vejbidrag efter  

 vejbidragslovens § 17.
 I skrivelse af 29. december 1980 har De som advokat for  

 grundejerforeningen D S klaget over, at A byråd i forbindelse med en  

 beslutning om at udlægge vejret for en parcel af matr.nr. a. til de private  

 fællesveje P-vej og S-vej har undladt at pålægge ejeren at yde foreningen  

 økonomisk kompensation for andel i vejanlægget.
 De har i Deres skrivelse anført, at Deres klienter finder, at det ikke kan  

 være rigtigt, at udstykningen af denne parcel, der nu får adgang til de  

 private fællesveje, som Deres klienter har bekostet, ikke skal yde økonomisk  

 kompensation herfor, ligesom det ikke kan være rigtigt, at kommunen pålægger  

 grundejerforeningen ekstra byrder og gener, uden at der ydes vederlag herfor.
De har i den forbindelse oplyst, at alle parcelejere inden for  

 grundejerforeningen i 1970 deltog i vejanlægget med ca. 6.500 kr.
Omregnet  

 til 1980 kroner og med selv en rimelig forrentning af den oprindelige pris  

 kræver Deres klienter, at udstykkeren af den omhandlede parcel eller  

 evnetuelt nu erhververen af denne deltager med 10.000 kr., der skal  

 indbetales til grundejerforeningen.
 I den anledning skal man meddele, at ministeriet ikke finder grundlag for  

 at kritisere, at A byråd i forbindelse med det omhandlede vejudlæg har  

 undladt at stille betingelser om, at ejeren af parcellen skal godtgøre  

 grundejerforeningen en del af udgifterne til vejanlægget.
 Man skal herved bemærke, at det er ministeriets opfattelse, at spørgsmålet  

 om, hvorvidt et sådant krav bør stilles og om beløbets størrelse, bør bero på  

 en vurdering af bl.a. vejens alder og afgøres ud fra samme principper, som  

 gælder for omfordeling af vejbidrag til offentlige veje, jfr.  

 vejbidragslovens § 17.
 Der bør således lægges vægt på, om vejudgifterne må antages at være  

 afviklet, såfremt der var fastsat en afdragsordning for anlægsudgifterne.
 Efter det oplyste om anlæggets alder og udgifternes størrelse finder  

 ministeriet ikke grundlag for at antage, at der ville være nogen restudgift  

 at omfordele, og derfor heller ikke grundlag for at kritisere, at byrådet har  

 undladt at stille betingelse herom.
 Ministeriet finder herefter ikke grundlag for at foretage videre i sagen,  

 idet man dog ikke skal undlade at henlede opmærksomheden på, at spørgsmålet  

 om, hvorvidt Deres klienter lider et sådant tab ved vejudlægget, at dette kan  

 begrunde erstatning i henhold til privatvejslovens § 40, stk. 3, henhører  

 under taksationsmyndighederne.
 Offentliggjort i VEJLOVE udgivet af DAFOLO.
