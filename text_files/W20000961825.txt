Landsskatteretskendelse Ejendomskøb - renteudgifter m.v. forud for overtagelse A klager for indkomståret 1997 over,  at  

 renteudgifter og låneprovenu påløbet forud for klagerens  

 overtagelse af en ejendom af  skatteankenævnet var anset for  

 henholdsvis tillæg til købesummen og ikke skattepligtigt for  

 klageren.
 Det fremgår af sagen, at klageren sammen med B  

 (herefter kaldet køberne) ved købsaftale, underskrevet den 27.  

 november 1996, købte en ejendom af C (herefter kaldet sælgeren).  

 Overtagelsesdagen var aftalt til den 1. april 1997.
 Det fremgår af købsaftalen, at  

 ejerskiftelån på 789.000 kr. skulle optages i sælgerens  

 navn og hjemtages af sælgerens pengeinstitut, ligesom omkostningerne  

 herved skulle afholdes af sælgeren.
 Af brev, dateret den 17. december 1996, fra et  

 advokatfirma til køberne fremgår bl.a. følgende:
 ".....
Sælgers pengeinstitut, ......., har telefonisk  

 kontaktet mig og oplyst, at De har anmodet om, at ejerskiftelånet  

 hjemtages med garanti, og at De er indforstået med at betale renterne  

 på lånet frem til overtagelsesdagen.
For god ordens skyld bedes  

 De venligst bekræfte dette." Af bilag vedrørende udbetaling af lån  

 fremgår, at lånet er optaget i sælgerens navn, samt at  

 låneprovenuet på 781.877,42 kr. pr. 27. december 1996 blev  

 udbetalt til sælgerens pengeinstitut.
Den 2. januar 1997 blev provenuet af ejerskiftelånet  

 overført til en konto tilhørende køberne.
I forbindelse  

 med overførslen blev købernes konto lavet om fra en  

 boligkonto/ejerskifte til en sikringskonto, med påtegning om, at  

 781.877,42 kr. kun kunne frigives efter anmodning fra banken  eller pr. 24.  

 marts 1997, hvilken dag var datoen for "tilbageførslen" til  

 sælgeren, således at sælgeren ville have pengene på  

 overtagelsesdagen den 1. april 1997. Køberne underskrev herved  

 pantsætningserklæring, som blev returneret til banken.
 Den 10. februar 1997 meddelte køberne ejerskifte  

 til kreditforeningen med overtagelsesdag den 1. april 1997.
 Parterne underskrev betinget skøde henholdsvis den  

 10. februar 1997 og den 10. marts 1997, og den 3. april 1997 blev der meddelt  

 køberne endeligt skøde på ejendommen.
 Af skødet fremgår bl.a. følgende under  

 pkt. 6 vedrørende købesummen:
 ".....
 Det forannævnte ejerskiftelån kr. 789.000,00  

 optages af sælger i eget navn, og provenuet tilfalder sælger, der  

 betaler samtlige udgifter ved optagelse og hjemtagelse af lånet,  

 herunder vurdering, indskud, stempelafgift, gebyr og salær m.v.
 Køber garantere sælger et nettoprovenu  

 på kr. 766.325,07, jfr. købeaftalen, således at  

 kursdifferencen mellem den i købsaftalen anført kurs, 98,6 og  

 kursen ved lånets udbetaling, 99,5, tilfalder køber.
 Ejerskiftelånet forrentes fra overtagelsesdagen med  

 den for lånet endeligt fastsatte rente.
......" Kreditforeningens terminsopkrævning for perioden 31.  

 december 1996 - 31. marts 1997 på i alt 18.643,81 kr., heraf udgjorde  

 renter og bidrag 17.009,18 kr., er adresseret til sælgeren.  

 Terminsydelsen blev betalt gennem bank den 26. marts 1997. Af brev, dateret  

 den 26. marts 1997, fra bank til et advokatfirma, fremgår bl.a.  

 følgende:
 "....
 Til brug for udfærdigelse af jeres  

 refusionsopgørelse fremsender vi vedlagt:
Udbetaling af ejerskiftelån fra kreditforening Betalt terminsopkrævning fra kreditforening pr.  

 30.03.1997 I henhold til indgået aftale skal køber  

 betale renter af kreditlånet fra hjemtagelse indtil overtagelse pr.  

 1.4.1997, hvorfor køber skal betale kr. 17.009,18 til C via  

 refusionsopgørelsen.
......" Af refusionsopgørelsen fremgår, at  

 køberne refunderede sælgeren hele marts terminen for perioden  

 30/12 - 31/3-1997 med 18.643,81 kr.
 Det fremgår af sagens oplysninger, at  

 kreditforeningen i henhold til skattekontrolloven har indberettet den  

 omhandlede renteudgift på i alt 17.009 kr. på sælgerens  

 personnummer.
 Skatteankenævnet har nægtet klageren fradrag  

 for renteudgifter påløbet realkreditlån forud for  

 klagerens overtagelse af ejendommen, idet man ikke har anset klageren for  

 retslig forpligtet i gældsforholdet.
Ankenævnet har bl.a. anført, at renteudgifter  

 er fradragsberettigede efter statsskattelovens § 6, stk. 1, litra e, og  

 fradragsretten efter denne bestemmelse forudsætter, at der er tale om  

 renteudgifter.
Der er flere betingelser, der knytter sig til fradragsretten  

 af renter, og gældsforholdet skal således bl.a. indeholde en  

 retlig bindende forpligtelse, såvel til at betale en gæld, som  

 til at forrente denne.
Der skal være tale om et retlig forpligtende  

 gældsforhold, hvori der er stiftet en reel fordring på  

 skyldneren.
Det er videre anført, at det af  

 ligningsvejledningen 1997, afsnit A.E. fremgår, at der i reglen ved en  

 ejendomsoverdragelse vil foreligge en refusionsopgørelse, der med  

 udgangspunkt i en bestemt skæringsdato fordeler prioritetsydelser,  

 skatter m.v. mellem sælger og køber.
Normalt vil  

 skæringsdatoen ligge efter tidspunktet for aftalen om  

 ejendomsoverdragelsen.
I sådanne tilfælde vil  

 refusionsopgørelsens fordeling af renteudgifterne normalt kunne  

 lægges til grund for den skattemæssige opgørelse.
Det er yderligere anført, at en skatteyder kun er  

 berettiget til at fradrage prioritetsrenter beregnet i forhold til den tid,  

 hvori vedkommende har ejet ejendommen.
Renteudgifter, der vedrører en  

 længere periode forud for aftaledatoen og som ifølge aftale er  

 betalt af køberen, kan derfor ikke fradrages, men må anses som  

 et tillæg til købesummen.
Ankenævnet har henvist til TfS 1987.389. I denne  

 afgørelse var en køber af en fast ejendom lånsøger  

 og debitor for et kreditforeningslån, der blev udbetalt før den  

 i slutsedlen fastsatte overtagelsesdag.
Køberen blev anset for  

 berettiget til at fradrage renteudgifter, der var påløbet fra  

 udbetalingsdatoen til overtagelsesdagen.
Han blev modsvarende anset for  

 skattepligtig af renteindtægten af låneprovenuet, der var indsat  

 på en af ham oprette sikringskonto.
Ankenævnet har hertil anført, at i  

 nærværende sag er køberen ikke lånesøger og  

 debitor over for kreditforeningen.
Kreditforeningen har over for  

 skattemyndigheden tilkendegivet, jf. skattekontrolloven, at sælger er  

 lånsøger og debitor, og klageren har således ikke  

 fradragsret for de omhandlede renteudgifter.
Den omstændighed, at  

 lånet udbetales til klageren kan ikke tillægges afgørende  

 betydning i denne situation.
 Det er videre anført, at den mellem parterne  

 indgåede aftale, der henvises til i brev af 26. marts 1997 fra banken  

 til advokatfirmaet, ikke er dokumenteret i det for skatteankenævnet  

 fremlagte materiale.
Det er yderligere anført, at såfremt  

 refusionsrenter skal indgå i handlen, bør det mellem  

 køber og sælger være aftale i købsaftalen eller i  

 skødet, hvem der skal med-/modregne disse i  

 årsopgørelsen.
Ifølge skødet i  

 nærværende sag, er det sælger, der optager og hæfter  

 for lånet.
Ankenævnet har endvidere anført, at henset  

 til, at køberne betaler en terminsydelse, som det hverken i henhold  

 til låneoptagelse eller skøde påhviler disse at betale,  

 medfører at de omhandlede renteudgifter ikke kan anses for  

 fradragsberettigede.
Den omstændighed, at køberne refunderer  

 sælgeren den første terminsydelse, kan ikke medføre, at  

 der er fradragsret for de indeholdte renteudgifter.
Ankenævnet har videre anført, at man er enige  

 i, at køberne skal godtgøre eller modtage et provenu, hvis der  

 bliver en kursforskel mellem den aftale kurs og den rent faktiske kurs, der  

 benyttes ved lånehjemtagelsen, jf. købsaftalen.
Dette er  

 imidlertid ikke ensbetydende med, at gældsforpligtelsen og dermed  

 pligten til at betale renteudgifter påhviler køberne fra  

 tidspunktet for købeaftalens underskrivelse.
Det er yderligere anført, at brev af 17. december  

 1996 ikke er anset for at ændre på det faktum, at det er  

 sælgeren, der er forpligtet i låneforholdet over for  

 kreditforeningen.
Brevet er således heller ikke anset for at være  

 udtryk for etablering af et nyt låneforhold mellem køberne og  

 sælgeren.
Ankenævnet har hertil anført, at man for at  

 ville indgå i en drøftelse af, hvorvidt der kan anses for at  

 være indgået en mundtlig aftale mellem køberne og  

 sælgeren eller ej, som minimum må forlange, at der foreligger en  

 skriftlig bekræftelse fra sælgeren, hvilket ikke er  

 tilfældet.
 Ankenævnet har videre anført, at  

 køberen ikke er anset for at være retligt forpligtet over for  

 kreditforeningen, og den omstændighed, at sælgeren lægger  

 rentebetalingen over på køberne, bevirker ikke, at  

 fradragsretten videreføres til køberne.
 Vedrørende den af advokaten refererede Vestre  

 Landsretsdom af 18. oktober 1978 (SKD.51.272), har ankenævnet  

 anført, at man ikke har anset den for at være anvendelig i  

 nærværende tilfælde, idet der ikke synes at være  

 indgået en "tillægsaftale", som begge parter har ageret  

 efter.
Ankenævnet har yderligere anført, at som  

 konsekvens af, at det betalte beløb ikke er anset for en  

 fradragsberettiget renteudgift, vil der heller ikke være tale om, at de  

 oppebårne renter på boligkontoen er skattepligtige, jf.
TfS  

 1987.389.
 Klagerens advokat har nedlagt påstand om, at  

 renteudgifter til kreditforeningen på 8.504 kr. anerkendes som  

 fradragsberettigede samt at renteindtægt ved deponering af  

 låneprovenu på 3.389 kr. beskattes som renteindtægt i  

 overensstemmelse med det selvangivne.
Advokaten har hertil bl.a. gjort gældende, at  

 kreditforeningen - i lighed med andre realkreditinstitutter - følger  

 den praksis, når ejerskiftelån optages i sælgers navn, at  

 ejerskifte først registreres og noteres endeligt, når kopi af  

 tinglyst anmærkningsfrit skøde fremsendes, ligesom  

 opkrævning af terminsydelser indtil endeligt ejerskifte er noteret  

 fremsendes til sælger og udstedes i sælgers navn.
Dette  

 gælder uanset, at køber er godkendt som ny låntager og  

 uanset om den aftalte skæringsdag eller den aftalte overtagelsesdag  

 måtte være passeret.
Det har således ikke nogen  

 selvstændig betydning, at terminsopkrævning er fremsendt og  

 udstedt til sælger.
Advokaten har endvidere henvist til den af  

 skatteankenævnet udarbejdede sagsfremstilling, idet han dog har  

 bemærket, at det af købsaftalen fremgår, at sælger  

 skal afholde omkostningerne ved optagelse af ejerskiftelånet.
Det er  

 yderligere bemærket, at køberne bar kursrisikoen fra  

 købsaftalens indgåelse.
Advokaten har videre anført, at det ikke bestrides,  

 at sælger og ikke køberne - indtil endelig  

 gældsovertagelse var berigtiget - hæftede over for  

 kreditforeningen.
Det er imidlertid gjort gældende,:
at køberne er blevet ejere af ejendommen fra  

 tidspunktet for købsaftalens indgåelse den 27. november  

 1996, at overtagelsesdagen således er uden betydning for,  

 hvornår køberne må anses for at have været ejere af  

 ejendommen, at rentebeløbet vedrører perioden efter  

 købsaftalens indgåelse, at det er en helt naturlig forudsætning i  

 købsaftalen, at det er køber, der bestemmer, hvorledes  

 finansiering skal ske, jf. lov nr. 453 af 30. juni 1993 om omsætning af  

 fast ejendom med senere ændringer § 4, særligt stk. 2, at der notorisk er indgået aftale om, at  

 køberne skulle refundere sælger de renteudgifter, som  

 hjemtagelsen før overtagelsesdagen medførte, jf. herved  

 også forudgående korrespondance og  

 refusionsopgørelsen.
at køberne over for sælger har en retlig  

 forpligtelse til at forrente lånet, at det klart har været forudsat, at køberne  

 var de reelle låntagere, hvilket i øvrigt bestyrkes af det  

 forhold, at lånet er udbetalt til køberne, at der er tale om renteudgifter og renteindtægter,  

 jf. refusionsopgørelsen og indberetning fra kreditforening, at en skatteansættelse i overensstemmelse med  

 købernes påstand medfører skattemæssig symmetri,  

 idet klageren kan fradrage nettorenterne, mens sælger skal  

 indtægtsføre nettorenterne, at skatteankenævnets afgørelse  

 medfører, at sælger har fradragsret for renteudgifter, som hun  

 ikke har afholdt.
Advokaten har bl.a. anført, at han er af den  

 opfattelse, at køberne  - om ikke allerede på tidspunktet for  

 købsaftalens indgåelse - så dog ubetinget på  

 tidspunktet for ejerskiftelånets optagelse, havde en ubetinget pligt  

 overfor sælger til at overtage gælden til kreditforening inkl.  

 både renter og afdrag.
Hvis de ikke overtog denne  

 gældsforpligtelse ville de ifalde erstatningsansvar overfor  

 sælger.
Køberne fik endvidere ved underskrift af  

 gældsovertagelseserklæring til kreditforeningen den 10. februar  

 1997 en ubetinget gældsforpligtelse overfor kreditforeningen.
Det er  

 imidlertid fast praksis hos kreditforeningen og alle andre  

 realkreditinstitutter først at bevilge endelig gældsovertagelse,  

 når tinglyst endeligt anmærkningsfrit skøde  

 foreligger.
Advokaten har videre anført, at køberne  

 reelt havde lånt pengene af sælgeren.
De havde således i  

 henhold til købsaftalen forpligtet sig til at overtage den omhandlede  

 gæld, og lånet blev således hjemtaget den 20. december 1996  

 i sælgerens navn, men på købernes foranledning.
Advokaten  

 anførte videre, at parterne havde aftalt, at køberne skulle  

 betale renteudgiften og således friholde sælgeren.
Lånet  

 blev efterfølgende udbetalt til køberne.
Det er yderligere  

 anført, at advokaten er af den opfattelse, at køberne efter  

 gældende ret også i skatteretlig henseende er blevet ejere af  

 ejendommen ved underskrift af købsaftalen, og den renteudgift som  

 sagen drejer sig om vedrører en periode, hvor køberne har ejet  

 ejendommen.
 Advokaten har bl.a. henvist til afgørelsen  

 refereret i SKD 51.272, hvilken afgørelse efter advokatens opfattelse  

 er sammenlignelig med nærværende sag.
Advokaten har i forbindelse med sagens behandling i  

 Landsskatteretten indhentet udtalelse fra sælgeren og hendes  

 ægtefælle vedrørende parternes aftale.
Af brev fra  

 sælgeren og hendes ægtefælle til advokaten, dateret den 28.  

 juli 2000 fremgår således bl.a. følgende:
 ".....
 Vi kan bekræfte, at køber var forpligtet til  

 dels at overtage lånet, og dels at friholde os for de udgifter  

 lånet medførte.
 Vi kan oplyse, at vi ikke har  

 indtægtsført rentebeløbet.
......." Landsskatteretten skal bemærke, at rentefradragsret  

 i henhold til statsskattelovens § 6, stk. 1, litra e bl.a. er betinget af, at  

 der påhviler skatteyderen en reel retlig gældsforpligtelse,  

 herunder renteydelsespligt.
Retten finder ikke, at der forud for overtagelsesdagen den  

 1. april 1997 har påhvilet klageren en reel retlig  

 gældsforpligtelse, herunder renteydelsespligt, hverken i forhold til  

 kreditforeningen eller i forhold til sælgeren, jf. statsskattelovens §  

 6, stk. 1, litra e.
Retten har herved bl.a. lagt vægt på, at  

 lånet i kreditforeningen blev optaget i sælgerens navn, at  

 kreditforeningen i henhold til skattekontrolloven har indberettet de  

 omhandlede renteudgifter på sælgerens personnummer, at  

 kreditforeningen bl.a. betingede købernes gældsovertagelse af  

 modtagelsen af købernes endelige tinglyste adkomst til ejendommen, at  

 det fremgår af skødet, at ejerskiftelånet forrentes fra  

 overtagelsesdagen, samt at køberne efter det af sælgeren oplyste  

 alene var forpligtet til at friholde sælgeren for renteudgifterne,  

 ligesom sælgeren ikke efter det oplyste har indtægtsført  

 de af køberne betalte renteudgifter.
Retten finder at det omhandlede  

 beløb må anses for et tillæg til købesummen,  

 hvorfor der ikke er fradrag herfor i henhold til statsskattelovens § 6, stk.  

 1, litra e.
Den påklagede ansættelse stadfæstes derfor  

 på dette punkt.
Under hensyntagen til, at den omhandlede  

 renteindtægt er oppebåret af indestående på en af  

 køberne tilhørende konto, finder Landsskatteretten, at klageren  

 er skattepligtig af halvdelen heraf svarende til 3.389 kr., jf.  

 statsskattelovens § 4, stk. 1, litra e.
Den påklagede ansættelse  

 forhøjes derfor på dette punkt.
