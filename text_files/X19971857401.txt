 Den kommunale skatteforvaltning gav afslag på anmodning om  

 sambeskatning mellem 2 selskaber, idet ansøgningen blev indsendt for sent.  

 Ligningsrådet tiltrådte skatteforvaltningens afgørelse.
 Ligningsrådet fandt ikke i den konkrete sag, at der kunne dispenseres  

 fra fristbestemmelserne i betingelse 1.4. i sambeskatningscirkulæret, idet  

 årsagen til fristoverskridelsen skyldtes uhensigtsmæssig  

 arbejdstilrettelæggelse, der resulterede i ekspeditionsforsinkelse (på grund  

 af sygdom) hos selskabernes revisionsfirma.
Advokatfirmaet A påklagede den kommunale skatteforvaltnings afslag på  

 sambeskatning mellem et moder- og dets datterselskab.
Begrundelsen for  

 afslaget var, at ansøgningen ikke var indkommet rettidigt.
Der var givet  

 udsættelse med indsendelse af selvangivelserne for omhandlede selskaber til  

 den 1. august.
Den rettidige ansøgningsfrist var således den 1. august, men  

 selvangivelserne og ansøgningen om sambeskatning blev først modtaget den 11.  

 august.
Revisionsfirmaet havde den 25. juli udfærdiget en skrivelse til  

 skatteforvaltningen i moderselskabets hjemstedskommune til brug ved  

 fremsendelse af selvangivelser og ansøgning om sambeskatning for de  

 omhandlede selskaber.
Denne skrivelse blev imidlertid ikke afsendt.
 Revisionsfirmaet udarbejdede ligeledes en skrivelse dateret den 25. juli  

 til datterselskabets hjemstedskommune og vedlagde kopi af ovennævnte  

 skrivelse til moderselskabets hjemstedskommune.
 Denne skrivelse blev modtaget den 27. juli.
Advokatfirmaet A begrundede den manglende afsendelse af selvangivelser  

 samt anmodning om sambeskatning, fra revisionsfirmaet til moderselskabets  

 hjemstedskommune, bl.a. med at materialet var overgivet til en medarbejder i  

 revisionsfirmaet.
På grund af medarbejderens sygdom kom materialet ikke  

 videre til postbesørgelse.
 Først den 10. august 1994 fremsendte revisionsfirmaet selvangivelserne for  

 selskaberne, idet man beklagede, »at vedlagte materiale ikke er blevet  

 fremsendt rettidigt, hvilket skyldes, at materialet ved en fejl har ligget  

 uafsendt hos en sekretær her i huset«.
Ligningsrådet bemærkede, at dispensation fra sambeskatningsbetingelse 1.4.  

 alene kan indrømmes, når der foreligger særlige forhold.
Dette skal som  

 udgangspunkt være omstændigheder, der skyldes den skattepligtiges forhold og  

 ikke omstændigheder, der skyldes en medhjælps forhold.
Det er den  

 skattepligtige, der skal dokumentere tilstedeværelsen af de særlige forhold.
 Ligningsrådet bemærkede endvidere, at dispensation kan gives, hvis der  

 ikke kan selvangives rettidigt på grund af sygdom hos en nøgleperson eller  

 fordi oplysninger, der er nødvendige for selvangivelsen ikke kan fremskaffes  

 til tiden, f.eks. hvis regler om international sambeskatning nødvendiggør  

 brug, i selvangivelsen, af oplysninger fra udlandet, og disse ikke kan  

 fremskaffes rettidigt.
 Endelig bemærkede Ligningsrådet, at der ikke gives henstand eksempelvis i  

 tilfælde af en uhensigtsmæssig arbejdstilrettelæggelse.  

 Ekspeditionsforsinkelser på grund af ferie eller sygdom anses som  

 udgangspunkt for uhensigtsmæssig arbejdstilrettelæggelse.
 Da forsinkelsen i den aktuelle sag skyldtes ekspeditionsforsinkelse på  

 grund af sygdom hos revisionsfirmaet fandt Ligningsrådet ikke, at der var  

 grundlag for at meddele dispensation fra sambeskatningsbetingelse 1.4.
