Skriftlig fremsættelse (10. januar  

 2000) Kulturministeren (Elsebeth Gerner Nielsen):
 Herved tillader jeg mig for Folketinget at  

 fremsætte:
 Forslag til lov om ændring af ophavsretsloven.  

 (Digital eksemplarfremstilling til personlig brug, aftalelicens m.v.).
(Lovforslag nr.
L 141).
Inden for EU foregår der  

 for tiden forhandlinger vedrørende et omfattende direktiv om  

 ophavsretten i informationssamfundet.
Forhandlingerne forventes afsluttet i  

 løbet af 2001. Det kommende direktiv må forventes at give  

 anledning til et betydeligt antal ændringer i den danske ophavsretslov.  

 Ændringerne vil særligt vedrøre det digitale område,  

 hvor direktivet indeholder en række nye bestemmelser.
 På denne baggrund har lovforslaget et  

 begrænset sigte og omfatter kun fire spørgsmål.
 Det første spørgsmål vedrører  

 muligheden for at foretage digital kopiering til privat brug.
 Siden 1995 har der i ophavsretsloven været et totalt  

 forbud mod at foretage digital eksemplarfremstilling af værker i  

 digital form til privat brug.
Efterhånden som privatpersoners brug af Internettet  

 og andre digitale medier er blevet en del af hverdagen, har der vist sig at  

 være et behov for en opblødning af det digitale  

 kopieringsforbud, således at det f.eks. bliver muligt til privat brug  

 at brænde sin egen cd til brug i bilen eller sommerhuset, foretage  

 optagelser fra kommende digitale radio- og fjernsynsudsendelser og foretage  

 kopiering fra Internettet.
Det foreslås derfor, at det skal være  

 muligt at foretage digital kopiering til personlig brug inden for en  

 husstand.
 I forbindelse med den foreslåede lempelse af  

 forbudet mod digital eksemplarfremstilling til privat brug har en række  

 rettighedshaverorganisationer fremsat ønske om, at den gældende  

 afgiftsordning for optagemedier (bånd m.v.) suppleres med en afgift  

 på alt apparatur, der kan bruges til at optage og kopiere beskyttede  

 værker som f.eks. cd-brændere, mp3-afspillere og  

 minidisc-optagere.
Jeg er enig i, at det er vigtigt, at der sikres de  

 skabende og udøvende kunstnere en rimelig økonomisk  

 kompensation for den omfattende brug af deres frembringelser, som sker via  

 Internettet.
Der er imidlertid behov for at få foretaget en  

 tilbundsgående analyse blandt andet af forholdene i andre lande,  

 før der eventuelt tages initiativ til indførelse af  

 ophavsretlige afgifter på apparatur.
Jeg agter på denne baggrund  

 at nedsætte en teknisk arbejdsgruppe, som får til opgave at  

 undersøge behovet og de praktiske muligheder for gennemførelse  

 af apparaturafgifter i Danmark.
Arbejdsgruppen skal som led i sit arbejde  

 undersøge retsstillingen og afgiftssituationen i vore nabolande og  

 inddrage synspunkter fra alle berørte parter.
 For det andet foreslår jeg, at der sker en  

 omlægning af de almindelige betingelser for indgåelse af aftaler,  

 der efter loven skal have aftalelicensvirkning.
 Aftalelicensen indebærer, at en bruger ved at  

 indgå aftale med en organisation, som omfatter en væsentlig del  

 af danske ophavsmænd til en bestemt art af værker, efter loven  

 får ret til at udnytte andre værker af samme art, selv om  

 ophavsmændene til disse værker ikke repræsenteres af  

 organisationen.
Der har fra Europa-Kommissionens side været rejst  

 tvivl om, hvorvidt det er i overensstemmelse med EU-retten, at der i de  

 gældende bestemmelser om aftalelicens i ophavsretsloven stilles krav  

 om, at den aftalesluttende organisation skal repræsentere en  

 væsentlig del af danske rettighedshavere.
Regeringen har for at  

 undgå den usikkerhed omkring funktionen af aftalelicenssystemet, som  

 for såvel brugere som rettighedshavere ville kunne følge af en  

 sag ved EF-Domstolen, fundet det nødvendigt at søge loven  

 ændret, således at ordet "danske" erstattes med et  

 nationalitetsneutralt kriterium.
For samtidig at bevare klarhed over, hvilke  

 organisationer der herefter i fremtiden vil kunne indgå aftaler med  

 aftalelicensvirkning, foreslås det, at de aftalesluttende  

 organisationer generelt undergives en godkendelsesordning.
Et tredje element i lovforslaget er, at den offentlige  

 kontrol med KODA s tariffer og andre vilkår foreslås henlagt til  

 det uafhængige Ophavsretslicensnævn.
KODA er en koncessioneret  

 virksomhed, som forvalter komponisternes rettigheder til offentlig  

 musikfremførelse.
Efter den gældende ordning skal alle KODA s  

 tariffer forelægges Kulturministeriet til godkendelse.
Ordningen er  

 stærkt historisk betinget og kan ikke længere anses for  

 tidssvarende.
Jeg foreslår derfor, at den offentlige kontrol med KODA s  

 tariffer overgår til Ophavsretslicensnævnet, som allerede i dag  

 varetager kontrollen med de afgifter, som Gramex på vegne af  

 udøvende kunstnere og pladeproducenter opkræver for udsendelse i  

 radio og fjernsyn og anden offentlig fremførelse.
For det fjerde foreslår jeg endelig, at  

 ransagningsbestemmelsen i ophavsretslovens § 82, stk. 2 ophæves.  

 Formuleringen af bestemmelsen har givet anledning til en del tvivl -  

 særlig efter at retsplejeloven i 1997 er blevet ændret -  

 således at der nu kun kan foretages ransagning i sager, der er  

 undergivet offentlig påtale.
På den baggrund foreslås det,  

 at bestemmelsen ophæves, således at ransagning i sager om  

 overtrædelse af ophavsretsloven sker i overensstemmelse med de  

 almindelige betingelser i retsplejeloven.
 Idet jeg i øvrigt henviser til lovforslaget med  

 bemærkninger, anbefaler jeg forslaget til Folketingets velvillige  

 behandling.
