Bestemmelser for drifts- og trafikstyringsregler (DTR) på jernbaneområdet1) I medfør af § 56 i jernbaneloven, lov nr. 686 af 27. maj 2015, fastsættes efter bemyndigelse i henhold til § 112, stk. 1:
1. Referencedokumenter 1.1. Kommissionens afgørelse af 14. november 2012, (2012/757/EU) om den tekniske specifikation for interoperabilitet gældende for delsystemet Drift og trafikstyring i jernbanesystemet i Den Europæiske Union og om ændring af beslutning 2007/756/EF, der er gennemført ved Bestemmelser for Jernbane BJ nr. 5-2-2015.
 1.2. Kommissionens forordning 995 af 8. juni 2015 om ændring af afgørelse 2012/757/EU om den tekniske specifikation for interoperabilitet gældende for delsystemet Drift og trafikstyring i jernbanesystemet i Den Europæiske Union.
1.3. De dokumenter, der er nævnt i pkt. 1.1. og 1.2. kan ses på adressen www.retsinformation.dk og på Trafik- og Byggestyrelsens hjemmeside www.trafikstyrelsen.dk.
Oplysning om indholdet af reglerne fås ved henvendelse til:
Trafik- og Byggestyrelsen Edward Thomsens Vej 14 2300 København S Telefon:  72218800 Fax: 72218888 E-mail: info@trafikstyrelsen.dk 2. Anvendelsesområde 2.1. Denne BJ gælder for kørsel:
 a) På strækninger der er udrustet med ERTMS.
 b) På S-banestrækninger der er udrustet med et CBTC system.
 c) Henover grænseafsnittet mellem de i a) og b) nævnte strækninger og henover grænsesnittet til og fra øvrige strækninger, der grænser op til de i a) og b) nævnte strækninger.
For kørsel på de i punkt 2.1. a) - c) angivne strækninger anvendes de i bilag 1 angivne regler for drifts og trafikstyring.
Reglerne består af en sammenskrivning af drifts- og trafikstyringsregler fra TSI OPE, der er gennemført i dansk ret ved BJ nr. 5-2-2015 Bestemmelser om gennemførelse af den tekniske specifikation for interoperabilitet (TSI) for delsystemet Drift og trafikstyring i jernbanesystemet i Den Europæiske Union, Kommissionens forordning 2015/995 af 8. juni 2015 om ændring af afgørelse 2012/757/EU om den tekniske specifikation for interoperabilitet gældende for delsystemet Drift og trafikstyring i jernbanesystemet i Den Europæiske Union, samt supplerende regler i tilknytning til den nævnte TSI.
 2.2. Infrastrukturforvaltere og jernbanevirksomheder kan anvende reglerne på andre strækninger, hvis driftsforholdene gør det hensigtsmæssigt.
3. Regler for drift og trafikstyring 3.1. Reglerne fremgår af bilag 1.
 3.2. Infrastrukturforvaltere og jernbanevirksomhederne skal dokumentere, at de har udmøntet de regler for drift og trafikstyring, som er angivet i bilag 1, jf. deres godkendte sikkerhedsledelsessystem.
4. Klageadgang 4.1. Afgørelser truffet af Trafik- og Byggestyrelsen efter denne Bestemmelse for Jernbane kan ikke indbringes for transport- og bygningsministeren eller anden administrativ myndighed.
5. Dispensation 5.1. Trafik- og Byggestyrelsen kan dispensere fra bestemmelserne i denne BJ, såfremt jernbanevirksomhederne og infrastrukturforvalterne kan godtgøre, at kørslen kan udføres på en sikkerhedsmæssigt forsvarlig måde, og når det i øvrigt er foreneligt med EU-regler på området.
6.  Ikrafttræden 6.1. BJen træder i kraft den 20. juli 2015 6.2. BJ 5-2-2014 Bestemmelser for drifts- og trafikstyringsregler (DTR) på jernbaneområdet ophæves.
Trafik- og Byggestyrelsen, den 16. juli 2015 Keld Ludvigsen / Leif Funch Bilag 1 Drifts- og trafikstyringsregler A.
TSI regler for drift og trafikstyring.
Reglerne der fremgår af  TSI OPE punkt 4.2 Funktionelle og tekniske specifikationer for delsystemet med underpunkter,  TSI OPE Tillæg B:  Fælles driftsprincipper og -regler B.
Personale B. 1.  Sikkerhed for personale.
 Infrastrukturforvaltere og jernbanevirksomheder skal inden for eget ansvarsområde imødegå risikoen for tilskadekomst.
 B. 2.  Betjeningsområde.
Et betjeningsområde skal være klart defineret, og det skal være entydigt, hvem der har det jernbanesikkerhedsmæssige ansvar for trafikstyring i et betjeningsområde.
Infrastrukturforvalteren skal sikre, at den ansvarlige kender og har adgang til gældende sikkerhedsmæssig information for området.
B. 3.  Specifikationer for personale Jernbanevirksomheder og infrastrukturforvaltere skal sikre, at alt personale, der udfører sikkerhedsklassificerede funktioner, har de procedurer og instrukser, der er nødvendige for varetagelse af disse funktioner både under normale og unormale driftsforhold samt i nødsituationer.
Procedurer og instrukser skal være målrettet til de forskellige personalegrupper.
C.
Tog C. 1.  Trækkraftenheder og styrevogne.
 Trækkraftenheder og styrevogne, der kører på strækningerne nævnt i punkt 2.1., skal være udrustet, så de kan kommunikere med infrastrukturens togkontrolsystem i det omfang, dette system kræver det.
 C. 2.  Signaler og mærker.
 a) Signaler og mærker skal være entydige og må ikke kunne misforstås.
 b) Infrastrukturforvalteren skal oplyse om betydningen af signaler og mærker, der anvendes på infrastrukturen eller som vises i førerrumssignalet.
 c) Jernbanevirksomhederne skal oplyse om betydningen af de signaler, der anvendes indbyrdes mellem jernbanevirksomhedens personale.
D.
Togdrift D. 1.  Sikring af kørsel.
 a) Infrastrukturforvalterne og jernbanevirksomhederne skal inden for eget ansvarsområde dokumentere, at der er truffet de nødvendige foranstaltninger til at imødegå risiko for sammenstød, afsporing eller kørsel på ufarbart spor.
 b) Jernbanevirksomhederne skal sikre, at deres tiltag til sikring af kørslen er i overensstemmelse med de tiltag og krav, som infrastrukturforvalteren forudsætter opfyldt.
 D. 2.  Opstart.
 Jernbanevirksomhederne skal sikre følgende:
 a) Lokomotivføreren skal kunne starte materiellet op i en driftstilstand, der tillader kørsel med det mobile togkontrolsystem indkoblet.
 b) Lokomotivføreren skal kunne afgøre, i hvilken grad togkontrolsystemet overvåger kørsel og hvilke betingelser, der gælder for kørsel.
 D. 3.  Indtastning af togdata i det mobile togkontrolsystem.
 Jernbanevirksomhederne skal sikre, at togdata er korrekt indkodet i trækkraftens mobile togkontrolsystem.
 D. 4.  Kørsel over systemgrænser.
Infrastrukturforvalterne skal imødegå risiko for uheld i forbindelse med kørsel hen over systemgrænser.
Infrastrukturforvalterne skal sikre, at den, der har det jernbanesikkerhedsmæssige ansvar for trafikstyringen og lokomotivføreren ud fra togets placering, kan afgøre, hvilket togkontrolsystem og hvilke sikkerhedsbestemmelser, der er gældende for det enkelt tog.
 D. 5.  Tilbagekaldelse af en tilladelse til kørsel.
Infrastrukturforvalterne skal sikre, at en tilladelse til kørsel tilbagekaldes, hvis der opstår risiko for ulykke.
Ved tilbagekaldelse af andre årsager skal infrastrukturforvalterne have procedurer, der imødegår risikoen for afsporing, sammenstød eller påkørsel på grund af tilbagekaldelsen.
 D. 6.  Kørtilladelse til besat spor i normalsituationer.
Hvis det bliver nødvendigt at give en kørtilladelse til et besat spor i forbindelse med flere tog ved samme perron eller sammenkobling af tog, skal den, der har det jernbanesikkerhedsmæssige ansvar for trafikstyringen, a) sikre sig at første tog er standset og b) sikre sig at første tog ikke har en kørtilladelse og c) indstille togvej for det andet tog.
 Hvis kørslen ikke fremgår af køreplanen, skal den, der har det jernbanesikkerhedsmæssige ansvar for trafikstyringen underrette de involverede lokomotivførere.
Andet togs kørsel skal være overvåget af togkontrolsystem.
Lokomotivføreren skal følge førerrumssignalets visning.
 D. 7.  Nødbremsning udløst af togkontrolsystemet.
 Infrastrukturforvalteren skal inden viderekørsel sikre, at risiko for ulykker imødegås.
 D. 8.  Håndtering af særlige forhold.
 Infrastrukturforvaltere og jernbanevirksomheder skal inden for eget ansvarsområde imødegå risiko for ulykker ved:
 a) Prøvekørsler, hvor trækkraftsenheder og styrevogne ikke kan eller ikke skal fremføres med virksomt togkontrolsystem.
 b) Kørsel i forbindelse med snerydning og transport af snerydningsmateriel.
 c) Kørsel med museumsmateriel eller arbejdskøretøjer, hvor tekniske forhold hindrer, at køretøjerne kan udstyres med det togkontrolsystem, der anvendes på strækningen.
 Jernbanevirksomheden skal sikre, at deres tiltag til sikring af kørslen er i overensstemmelse med de krav, som infrastrukturforvalteren forudsætter opfyldt.
 D. 9.  Parkering af køretøjer.
 Jernbanevirksomheder skal sikre, at parkerede køretøjer placeres og afbremses, så de ikke udgør fare for anden kørsel.
E.
Håndtering af nødsituationer.
 Infrastrukturforvaltere og jernbanevirksomheder skal inden for eget ansvarsområde sikre, at personalet kan håndtere ulykker og hændelser, så konsekvenserne begrænses mest muligt.
F.
Særlige forhold på strækninger udstyret med ERTMS Reglerne fremgår af TSI OPE, Tillæg A Driftsregler for ERTMS/ETCS.
G.
Definitioner Definitioner fremgår af TSI for Drift og trafikstyring (TSI OPE) Tillæg J Ordliste med følgende supplement:
Arbejdskøretøjer Troljer og skinnekørende maskiner Betjeningsområde Et område der betjenes fra én betjeningsplads med én ansvarlig for drift og trafikstyring.
CBTC Communication Based Train Control.
Et togkontrol system hvor alle tog kommunikerer data om egen position til et centralt sikkerhedssystem, og derfra modtager opdaterede køretilladelser ud fra oplysninger om de andre togs positioner samt om oplysninger om indstillede togveje, hastighedsnedsættelser og andre forhold i infrastrukturen.
Køretøj Et jernbanekøretøj med eller uden trækkraft, der på egne hjul kører på en jernbanestrækning.
Et køretøj består af et eller flere strukturelt eller funktionelt definerede delsystemer eller dele af sådanne delsystemer.
Lokomotivfører Den der har det jernbanesikkerhedsmæssige ansvar for at fremføre lokomotiv, rangerlokomotiv, arbejdstog, jernbanevedligeholdelseskøretøj eller tog til passagerbefordring eller godstransport.
Mærker Faste markeringspunkter, skilte og informationstavler af jernbanesikkerhedsmæssig betydning i infrastrukturen.
Signaler Ordrer og tilladelser, der vises ved hjælp af:
 a) Førerrumssignalets visning.
 b) Lyssignaler i infrastrukturen.
 c) Lyd- og håndsignaler.
Sikkerhedsklassificerede funktioner Funktioner der har direkte betydning for jernbanesikkerheden.
De sikkerhedsklassificerede funktioner omfatter:
 a) Fremføring af person- og godstog samt arbejdskøretøjer.
 b) Ansvar for arbejde i og ved spor herunder sikkerhed for personer, der arbejder i og ved sporet.
 c) Rangering og sammenkobling af køretøjer.
 d) Klargøring og eftersyn af tog.
 e) Sikkerhedsopgaver i tog.
 f) Deltagelse i den jernbanesikkerhedsmæssige afvikling af togtrafikken.
Styrevogn Personvogn eller en ikke arbejdende trækkraftenhed, hvorfra lokomotivføreren betjener trækkraft og bremser.
Systemgrænse Grænsen mellem:
 a) Strækninger der ikke er udstyret med samme togkontrolsystem.
 b) Strækninger med og uden togkontrolsystem.
Togkontrolsystem System som bremser toget, hvis den maksimalt tilladte hastighed overskrides, eller hvis toget uden tilladelse passerer et endepunkt for en togvej.
Et togkontrolsystem består af:
a) Faste anlæg, som er tilsluttet sikringsanlæggene og kommunikerer med trækkraftenheders og styrevognes mobile anlæg, b) Mobile anlæg i trækkraftenheder og styrevogne, der modtager og omsætter informationer fra togkontrolsystemets faste anlæg, og c) Førerrumssignal, der viser togkontrolsystemets informationer til lokomotivføreren.
1) I BJen er der medtaget visse bestemmelser samt tillæg fra Kommissionens forordning nr. 995 af 8. juni 2015 om ændring af afgørelse 2012/757/EU om den tekniske specifikation for interoperabilitet gældende for delsystemet Drift og trafikstyring i jernbanesystemet i Den Europæiske Union, EU-tidende 2015, nr.
L. 165, s. 1 ff. . Ifølge artikel 288 EUF-Traktaten gælder en forordning umiddelbart i hver medlemsstat.
Gengivelsen af disse bestemmelser i BJen er således udelukkende begrundet i praktiske hensyn og berører ikke forordningens umiddelbare gyldighed i Danmark.
