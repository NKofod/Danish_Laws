Offererstatningsloven § 1  nævnets stillingtagen til, om skaden skyldes en straffelovsovertrædelse, nævnets j.nr. 11-520-19924 Ansøger var gæst til en 60-års fødselsdagsfest.
Skadevolder placerede et medbragt kanonslag på bordet ved fødselaren, mens denne ikke var til stede.
Dette foranledigede, at fødselaren, da han vendte tilbage til sin plads, tændte kanonslaget i den tro, at det var en bordbombe, hvorved der sprængtes et ca. 15 x 15 cm. stort hul i bordpladen, ligesom fødselaren fik en flænge over det ene øje og sprængte trommehinden og flere af de tilstedeværende gæster, herunder ansøger, fik overfladiske skader samt høreskader.
 Ansøger blev ikke afhørt af politiet i forbindelse med sagen, men det fremgik af anmeldelsesrapporten, at han havde været gæst ved festen.
Nævnet vurderede, at ansøger var så tæt på begivenhedernes centrum, at han måtte anses for direkte skadelidt.
Forholdet var dermed omfattet af offererstatningsloven.
