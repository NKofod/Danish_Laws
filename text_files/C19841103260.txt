Ad § 1 I stk. 1 delegeres kompetencen til at meddele alle lotteritilladelser til  

 politiet.
Det bemærkes, at cirkulæret alene angiver, at tilladelse kan meddeles.  

 Borgeren har ikke noget retskrav på at få en bortlodningstilladelse.
Således  

 bør politiet i tvivlstilfælde, hvor det forekommer at være betænkeligt at  

 give tilladelse, uanset at kravene ifølge cirkulæret ses opfyldt, ikke  

 imødekomme en ansøgning.
Sådanne tilfælde må dog formodes at være sjældne.
I stk. 1 fastsætter man samtidig krav til, hvem der skal stå som arrrangør  

 af en bortlodning.
Bestemmelsen svarer til den gældende regel herom, § 3 i  

 justitsministeriets cirkulære af 14. oktober 1966 om bortlodning (i det  

 følgende kaldet 1966-cirkulæret).
Justitsministeriet har ikke fundet grundlag for at fastsætte en ny regel  

 om, at mindst en af arrangørerne skal være myndig.
Baggrunden herfor er, at  

 de almindelige personretlige og formueretlige regler gælder, og at der i de  

 fleste tilfælde i praksis næppe vil forekomme foreninger, institutioner eller  

 komiteer, som udelukkende består af umyndige personer.
Såfremt det skulle  

 forekomme, at de i forbindelse med ansøgningen foreliggende oplysninger om  

 arrangørens personlige eller aldersmæssige forhold giver grund til at frygte,  

 at den pågældende bortlodning ikke vil foregå på en betryggende måde, har  

 politiet mulighed for at afslå ansøgningen, det være sig under henvisning til  

 arrangørens umyndighed eller andet.
Ansøgningsformularen bør indeholde en  

 rubrik til angivelse af fødselsdato for den person, der indgiver ansøgningen.
Stk. 2  indeholder en regel om den stedlige kompetence.  

 Sager om lotteritilladelser, der nu henhører under justitsministeriets  

 kompetence, skal fremover afgøres af politimesteren, uanset at lotteriet  

 afholdes i hele landet.
Når justitsministeriet har henlagt kompetencen til  

 politimesteren på det sted, hvor den arrangerende forening, institution eller  

 en af den arrangerende komitees medlemmer har hjemsted, skyldes dette, at det  

 forekommer at være den mest praktiske løsning.
Man har overvejet, om  

 kompetencen til at meddele tilladelser til landslotterier burde samles eet  

 sted, f.eks. hos politidirektøren i København.
Man har imidlertid fundet det  

 ubetænkeligt at henlægge også sådanne sager til den »lokale«  

 politimester, der gennemsnitligt allerede vil have eller lettest kan skaffe  

 sig det fornødne kendskab til arrangøren.
En tilsvarende regel om stedlig  

 kompetence findes i reglerne om offentlige indsamlinger.
Det er ikke fundet realistisk eller i øvrigt nødvendigt at foreskrive, at  

 vedkommende politimester skal indhente samtykke fra politimestrene i de  

 øvrige kredse, hvori bortlodningen skal finde sted.
Det samme gælder  

 spørgsmålet om underretning til de øvrige berørte politikredse.
En ren  

 underretning vil næppe tjene noget andet formål end arkivering med henblik på  

 eventuel brug.
I det omfang, der måtte opstå problemer for deltagerne i  

 bortlodningen, publikum i øvrigt, politiet eller andre, vil man på lodsedlen  

 (vejledningen eller opslaget) kunne se, hvilken politimester der har givet  

 den pågældende bortlodningstilladelse, jfr. § 6, stk. 1, nr. 11, i det nye  

 cirkulære om bortlodning (i det følgende kaldet cirkulæret). Man vil således,  

 hvis der skulle være konkret behov derfor, let kunne skaffe sig nærmere  

 oplysninger ved henvendelse til »tilladelseskredsen«.
Det vil ikke kunne udelukkes, at flere landsbortlodninger tidsmæssigt kan  

 komme til at kollidere med hinanden.
Hidtil har det imidlertid reelt været  

 overladt til arrangørerne selv ved aftale med andre arrangører at fordele  

 »sæsonerne« mellem sig, og justitsministeriet finder ikke, at der  

 er behov for regler herom.
Stk. 3  indeholder en beskrivelse af en bortlodning, som  

 er omfattet af lotteriloven og dermed kræver politiets tilladelse, medmindre  

 der er tale om et arrangement omfattet af § 8. Som det ses, har man ikke  

 opretholdt definitionerne i 1966-cirkulærets § 2 for tombola, amerikansk  

 lotteri og bankospil.
Dette skyldes, at opregningen heri ikke er udtømmende,  

 og at der i praksis undertiden har vist sig problemer, som måtte henføres til  

 de angivne definitioner.
Det afgørende er ikke, hvilken betegnelse eller form  

 den pågældende bortlodning har, men hvorledes bortlodningen afvikles.
Kravene  

 i cirkulæret vedrører derfor afviklingen af bortlodningen, og disse regler om  

 afviklingen er gjort ensartede for alle former for bortlodninger.
Reglernes  

 ensartethed fraviges i cirkulæret kun i § 5, stk. 1, som opstiller en  

 særregel for to velkendte bortlodningsformer.
Uanset det anførte finder  

 justitsministeriet, at der i lighed med hidtidig praksis bør meddeles afslag  

 på ansøgninger om bortlodninger, der sker ved anvendelse af lotteriautomater,  

 jfr. justitsministeriets skrivelse af 3. marts 1978.Det bør derfor fremgå af  

 ansøgningsformularen, hvorledes bortlodningen agtes afviklet.
Ad § 2 Reglen hviler på lotterilovens krav til formålet med en bortlodning.
De  

 gældende eksemplifikationer på, hvad velgørenhed eller andre almennyttige  

 formål er (1966-cirkulærets § 4, stk. 2-5), er ikke bibeholdt, dog har man  

 opretholdt bestemmelsen om, at der ikke kan meddeles bortlodningstilladelse  

 til fordel for politiske formål.
Den gældende formålsbegrænsning for så vidt  

 angår bortlodninger i december måned (1966-cirkulærets § 7, stk. 3, om  

 julevelgørenhed) er endvidere ophævet.
 Udviklingen i den administrative praksis har vist, at det er vanskeligt at  

 lægge sig fast på bestemte angivelser af, hvad der må anses for at være  

 almennyttige eller velgørende formål i en given bortlodning.
Ved vurderingen af formålskravet efter cirkulærets § 2 er det således også  

 vanskeligt nærmere at angive, hvilke formål der vil opfylde kravet.
Det kan  

 dog nævnes, at antallet af lodder, jfr. cirkulærets § 6, stk. 1, nr. 4, må  

 tages i betragtning ved behandlingen af spørgsmålet om formålet, idet der kan  

 ske en lempeligere vurdering ved en mindre bortlodning, end ved en større  

 bortlodning.
En bortlodning til fordel for enkelte personers private  

 interesser vil imidlertid klart ikke kunne opfylde formålskravet.
 Der henvises i øvrigt til bemærkningerne nedenfor til § 4.
 Ad § 3.
Justitsministeriet har for så vidt angår omfanget, hyppigheden og  

 varigheden af bortlodninger ikke opretholdt den gældende regel om, at en  

 forening, institution eller komite kun må få en årlig bortlodningstilladelse.  

 Denne regel, der i visse tilfælde har været vanskelig at administrere, især  

 når der er tale om beslægtede foreninger, er ikke nødvendig af kontrolmæssige  

 grunde.
Man har ikke fundet anledning til at fastsætte en anden grænse for  

 antallet af bortlodningstilladelser pr. forening m.m. pr. år.  

 Justitsministeriet er klar over, at der herved kan opstå en risiko for  

 »oversvømmelse af markedet«.
Efter en eventuel overgangsperiode vil  

 dog de arrangementer, som ikke påkalder sig interesse hos publikum,  

 formentlig falde væk, således at »markedet« regulerer sig selv.
 Det følger af formuleringen, at der kun kan meddeles tilladelse til et  

 bortlodningsarrangement ad gangen, og at en ansøgning om et nyt  

 bortlodningsarrangement skal være bilagt regnskabet fra det tidligere, jfr.  

 bestemmelserne i § 3, stk. 2, 2. pkt., og § 6, stk. 3. Der er dog intet til  

 hinder for, at en tilladelse kan omfatte flere forskellige former for  

 bortlodninger, der afholdes samtidig som led i samme arrangement.
Større foreninger og institutioner kunne befrygtes at udkonkurrere mindre  

 lokale foreninger m.m. og dermed muligvis forringe sidstnævntes  

 indtægtsmulighed via bortlodninger.
Imidlertid vil der være en formodning  

 for, at netop lokale foreninger vil have en ganske særlig bevågenhed inden  

 for deres naturlige område.
Der er derfor næppe grund til at antage, at  

 køberkredsen i en valgsituation vil vrage det lokale lotteri.
Det erindres  

 herved, at der altid skal være tale om velgørenhed eller andre almennyttige  

 formål, og at markedsføringsloven sætter grænser for erhvervsdrivendes  

 mulighed for at være medarrangør at bortlodninger.
Med hensyn til større  

 foreninger m.m. er der i øvrigt en formodning for, at de satser mere på  

 størrelsen, således at disse foreningers indtægter til velgørenhed eller  

 andre almennyttige formål snarere vil hidrøre fra et stort  

 bortlodningsarrangement end fra mange små bortlodningsarrangementer på  

 forskellige tidspunkter af året.
De mindre foreninger vil formentlig have en  

 interesse i netop at kunne afholde flere forskellige bortlodninger i løbet af  

 et år i forbindelse med f.eks. sommerfest, julestue eller andre aktiviteter.
 Medens man som nævnt ikke har opretholdt en begrænsning i antal  

 bortlodninger pr. år, har man bevaret den gældende regel om, at en  

 bortlodning kun må vare 2 måender, hvilket letter såvel publikums som det  

 offentliges kontrol med bortlodningen.
Med den nye regel i cirkulærets § 3, stk. 2, 2. pkt., har man herudover  

 indirekte fastsat en begrænsning for, hvor mange bortlodninger der rent  

 praktisk kan afholdes af hver enkelt forening m.m.
Reglen sikrer tillige, at  

 forløbet af en tidligere bortlodning vil kunne indgå i vurderingen af,  

 hvorvidt der på ny bør meddeles tilladelse.
 Ad § 4.
For så vidt angår gevinsternes art er det fortsat justitsministeriets  

 generelle opfattelse, at man bør undgå pengelotterier.
Der er derfor fastsat  

 en regel, som i princippet svarer til den hidtil gældende (1966-cirkulærets §  

 9, nr. 2), hvorefter gevinsterne ikke må bestå i pengebeløb, værdipapirer  

 eller lignende.
Dette indebærer, at der kun må bortloddes varer som  

 gevinster, og at gavekort for så vidt de ikke kan omsættes til penge -  

 fortsat kan tillades anvendt som gevinster.
Ved bestemmelsen foreskrives, at gavekort kun kan bortloddes, hvis det  

 ikke er muligt at omsætte kortet i penge.
Dette gælder både ved hel og delvis  

 anvendelse af gavekortet.
Justitsministeriet har ikke fundet tilstrækkeligt  

 grundlag for at stille krav om en bestemt tekst på gavekortet.
For så vidt angår de lotterier, som gennem flere år har fået særlig  

 tilladelse til at udlodde kontante gevinster, agter justitsministeriet ikke  

 at delegere kompetence til sådan dispensation fra cirkulærets regel.
Man er  

 dog ikke sindet at fratage de pågældende foreninger muligheden for i et vist  

 omfang at bevare traditionsmæssigt bestemte kontantpræmier.
Såfremt  

 foreningerne efter ikrafttrædelsen af det nye cirkulære måtte fastholde et  

 ønske om kontantgevinster i årligt tilbagevendende lotterier, hvortil  

 justitsministeriet tidligere har givet tilladelse, må ansøgningen derfor  

 forelægges for justitsministeriet, som dog agter over en vis periode at  

 skærpe praksis med hensyn til at meddele tilladelse til kontantpræmier.
Om gevinstsummens andel af salgssummen i bortlodningen bemærkes, at de  

 hidtil gældende regler om minimum 20 procent for gevinstværdien og maksimum  

 på 30 procent for gevinstudgifterne (1966-cirkulærets § 9, nr. 1) har været  

 fastsat ud fra hensynet til balancen mellem på den ene side publikums krav på  

 at vinde noget, og på den anden side hensynet til formålet.
Endvidere  

 bemærkes, at grænsen for de øvrige udgifter ved bortlodningen er 10 procent  

 ifølge 1966-cirkulærets § 10, men 15 procent ifølge administrativ praksis og  

 25 procent ved større landslotterier.
 De nævnte procentuelle grænser har forbindelse med, hvor stor salgssummen  

 er, og med den gældende regel om, at der ikke bør gives tilladelse til salg  

 af et større antal lodsedler, end der efter vedkommende myndigheds skøn er  

 rimelige muligheder for at afsætte (1966-cirkulærets § 6, stk. 1, 2. pkt.).  

 Sidstnævnte regel har været vanskelig at fastholde i praksis, og angivelserne  

 af procenterne har jævnligt kunnet give anledning til tvivl.
Justitsministeriet har ikke ment, at der er behov for at fastholde disse  

 regler fra det gamle cirkulære, der ikke sjældent har givet anledning til  

 administrative problemer.
Hensynet til publikums gevinstforventning  

 tilgodeses gennem bestemmelsen i § 6, stk. 1, nr. 4 og 5, hvorefter en  

 deltager umiddelbart kan danne sig et indtryk af, om gevinstchancen er  

 acceptabel.
Hensynet bag de gældende regler til at sikre formålet en  

 tilstrækkelig andel af lotteriets bruttoindtægter tilgodeses på tilstrækkelig  

 måde dels gennem administrationen af § 2, sammenholdt med § 6, dels gennem §  

 7 om offentliggørelse af regnskabet.
Det bemærkes herved, at et regnskab fra  

 en forenings seneste bortlodning, jfr. den ovenfor nævnte regel i § 3, stk.  

 2, som måtte vise et meget beskedent overskud, kan føre til, at politiet bør  

 overveje at afslå en ny ansøgning i medfør af § 2 om formålet, medmindre der  

 fremkommer en plausibel forklaring på overskuddets ringe størrelse ved den  

 tidligere bortlodning.
 Ad § 5.
 Bestemmelsen svarer i det væsentlige til, hvad der er gældende, herunder  

 undtagelsen for mindre, offentlige bortlodninger, d.v.s. bortlodninger med en  

 samlet salgssum, der ikke overstiger 15.000 kr. (1966-cirkulærets § 11, stk.  

 1, nr. 5).
 Politiet bør som hidtil vejlede ansøgeren om, at henvendelse til notarius  

 publicus om foretagelse af udtrækning skal ske mindst 1 uge forud.
 Når der ikke længere er en regel svarende til 1966-cirkulærets § 11, stk.  

 1, nr. 6, skyldes det, at reglen dels formentlig ikke efterleves fuldt ud i  

 praksis, dels ikke har relevans for alle former for bortlodninger, som  

 cirkulæret giver ensartede regler for.
 Ad § 6.
Det afgørende nye princip ved de nye regler fremgår af denne bestemmelse  

 samt cirkulærets § 7. § 6 indeholder i stk. 1 en nøje opregning af de  

 forhold, der skal være oplyst.
Denne »varedeklaration« skal være  

 umiddelbart tilgængelig via lodsedlen eller - hvis der er tale om en  

 bortlodningsform, hvori der ikke benyttes lodsedler - en skriftlig vejledning  

 eller et opslag, jfr. nærmere stk. 1 og 2. Opslag vil navnlig skulle anvendes  

 ved de traditionelle tombolaer.
Som det ses af stk. 3 er det meningen, at  

 politimesteren skal have forelagt et udkast til lodsedlen, vejlednignen eller  

 opslaget.
Dette udkast skal indeholde de oplysninger, der er nævnt i stk. 1.  

 Medens de gældende regler kræver en behandling af en ansøgning og gennemgang  

 af en række bilag, vil de foreslåede regler blot indebære en kontrol af, om  

 de 11 punkter, jfr. § 6, stk. 1, står oplyst på det forelagte udkast.
De fem  

 krav, nemlig vedrørende arrangøren, formålet, gevinsternes art, tidsrummet og  

 lodtrækningen ved notarius publicus, er alle indarbejdede og har  

 justitsministeriet bekendt ikke ofte givet anledning til problemer i praksis.  

 Man vil herefter normalt kunne nøjes med et udkast til lodseddel, vejledning  

 eller opslag for at kunne meddele en bortlodningstilladelse.
Det er derfor  

 kun ganske få rubrikker, en ny ansøgningsformular skal indeholde.
Det bemærkes, at det efter justitsministeriets opfattelse er en følge af  

 kravet om, at prisen skal oplyses, jfr. cirkulærets § 6, stk. 1, nr. 3, at  

 lodsedlen kun må sælges til prisen, herunder eventuelt rabatpris ifølge  

 oplysningerne.
Man har derfor ikke fundet behov for at medtage en regel  

 svarende til 1966-cirkulærets § 9, nr. 4.
For så vidt angår oplysning på lodsedlen om, hvornår regnskabet  

 offentliggøres (§ 6, stk. 1, nr. 10), er justitsministeriet blevet gjort  

 opmærksom på, at der eventuelt kan være problemer for arrangøren med hensyn  

 til at få revisorbistand til et bestemt tidspunkt.
Imidlertid finder  

 justitsministeriet, at kravet om oplysning om tidspunkt for offentliggørelsen  

 er af væsentlig betydning for kontrollen med bortlodningen.
De store  

 vanskeligheder ses ikke at burde foreligge ved en rimelig tilrettelæggelse.
Justitsministeriet har valgt ikke at foreskrive, hvor regnskabet skal  

 offentliggøres, idet det væsentlige ikke er stedet for offentliggørelsen i  

 sig selv, men den omstændighed, at deltagerne får kundskab om, hvor  

 regnskabet er offentligt tilgængeligt.
Derfor lyder kravet i cirkulæret alene  

 på, at det skal oplyses, hvor regnskabet offentliggøres (eller er offentligt  

 tilgængeligt). I de hidtil gældende regler har der i øvrigt ikke været  

 stillet krav om stedet for f.eks. offentliggørelse af lodtrækningens  

 resultat, hvilket ikke synes at have givet anledning til problemer i praksis.  

 Således har man heller ikke vedrørende lodtrækningen foreskrevet noget sted  

 for bekendtgørelsen heraf.
 Man har endvidere ikke fundet det nødvendigt at fastsætte et udtrykkeligt  

 krav om, at lodsedlerne skal være nummererede, idet det indirekte følger af §  

 6, stk. 1, nr. 4, ligesom det i modsat fald normalt ikke vil være praktisk  

 muligt at få foretaget lodtræknignen, jfr. § 5, stk. 1.
 Ad § 7.
Reglen indeholder de sædvanlige vilkår for meddelelse af  

 bortlodningstilladelser.
Disse vilkår vil efter justitsministeriets  

 opfattelse normalt være tilstrækkelige, og såfremt det måtte være betænkeligt  

 at give en tilladelse på visse vilkår, må det være nærliggende, at  

 ansøgningen afslås.
Cirkulæret er dog ikke til hinder for, at der i særlige  

 tilfælde efter en konkret vurdering af den foreliggende ansøgning i stedet  

 fastsættes yderligere vilkår.
Dette må dog have karakter af en konkret  

 undtagelse, idet justitsministeriet lægger vægt på at fastholde den  

 forenkling, der ligger i det nye cirkulære.
Reglen har til formål at sikre, at det før tilladelsen forelagte udkast  

 til lodseddel, vejledning eller opslag med den deri indeholdte  

 »varedeklaration« rent faktisk anvendes.
Hvor  

 »varedeklarationen« ikke er trykt på selve lodsedlen, vil  

 deltagerens mulighed for - især senere - at kunne betjene sig af  

 oplysningerne deri kunne svækkes væsentligt, hvis vejledningen ikke udleveres  

 til deltageren.
Det må derfor i sådanne tilfælde været et normalt vilkår for  

 bortlodningstilladelsen, at der ved brug af vejledning sker udlevering af  

 denne til deltageren, jfr. § 7, nr. 2. Såfremt det i enkelte konkrete  

 tilfælde måtte forekomme, at en bortlodning ikke vil kunne gennemføres uden  

 betydelige gener, hvis der skal ske udlevering, giver reglen dog mulighed  

 for, at politiet i særlige tilfælde efter et konkret skøn kan fastsætte som  

 vilkår, at vejlednignen i stedet forevises for deltageren ved tilbuddet om  

 deltagelse i bortlodningen.
For en mindre, offentlig bortlodning, som en  

 forening eller en organisation kan afholde en gang årlig alene ved at anmelde  

 den efter cirkulærets § 8, stk. 2, vil det være tilstrækkeligt, at  

 vejlednignen forevises, jfr. § 6, stk. 2, sammenholdt med § 8, stk. 2, nr. 3.
Som det fremgår, falder de gældende meget detaljerede regler i  

 1966-cirkulæret væk med indførelsen af det nye princip.
Således er de  

 gældende bestemmelser om vilkår for bortlodningstilladelser (1966-cirkulærets  

 §§ 9 og 10 med almindelige regler, §§ 11 og 12 med særlige vilkår for  

 lotteriet, § 13 med særlige vilkår for tombolaer og § 14 med særlige vilkår  

 for bankospil) ikke opretholdt.
 Nogle af de gældende vilkår i 1966-cirkulæret er alderskravene, hvorefter  

 lodsedler ikke må sælges af børn under 13 år, og hvorefter salg af lodsedler  

 ved henvendelse i husene samt salg af lodder i en tombola ikke må ske ved  

 personer under 18 år, jfr. § 11, stk. 1, nr. 3 og § 13, stk. 1, nr. 5. En  

 effektiv kontrol med, at disse regler overholdes er nok vanskelig af  

 gennemføre i praksis.
Det kan måske anføres, at det virker uheldigt og eventuelt risikabelt for  

 børnene selv, at de optræder som lodseddelforhandlere, ligesom køberne  

 eventuelt vil finde det mindre betryggende.
Det er imidlertid  

 justitsministeriets opfattelse, at det må kunne overlades dels til  

 arrangørerne, dels til publikum at vurdere det forsvarlige i, at børn  

 optræder som lodseddelsælgere.
Det er endvidere justitsministeriets  

 opfattelse, at hverken arrangørerne eller køberne ønsker at løbe nogen unødig  

 risiko, og det er et led i den nye ordning, at kontrolfunktionerne lægges ud  

 til befolkningen.
Som en konsekvens heraf er det ikke fundet nødvendigt at  

 opretholde alderskravene.
Skulle der imidlertid i særlige tilfælde være en  

 konkret begrundet frugt for, at en bortlodning på grund af de anvendte  

 sælgere ikke vil kunne afvikles på betryggende måde, vil dette være et  

 moment, der kan tale for at afslå en (ny) ansøgning om  

 bortlodningstilladelse.
Et af de gældende vilkår for lotterier er endvidere forbudet med salg af  

 forhåndstrukne lodsedler (1966-cirkulærets § 11, stk. 1, nr. 4, og § 12, stk.  

 2). Idet man må gå ud fra, at publikum ikke ønsker at deltage i et lotteri,  

 hvori lodtrækning har fundet sted, hvilket i givet fald vil fremgå af den  

 lodseddel, der udbydes til salg, skønnes det unødvendigt at opretholde et  

 udtrykkeligt forbud herimod.
I særlige tilfælde vil straffelovens § 279 efter  

 omstændighederne kunne finde anvendelse.
 Reglen i cirkulærets § 7 tjener endvidere til at sikre kontrollen med de  

 midler, som indkommer ved bortlodnignen.
 Det afgørende ved kontrolmuligheden for publikum er reglen i § 7, nr. 5,  

 hvorefter regnskabet for bortlodnignen og en revisorerklæring skal  

 offentliggøres.
For så vidt angår reglen i § 7, nr. 6, er det ikke meningen, at der skal  

 foretages en dyberegående undersøgelse af bortlodningsregnskabets forskellige  

 poster.
Politiets kontrolfunktioner består efter reglen i at modtage  

 regnskabet, løbe det igennem, og kun såfremt det måtte give særlig anledning  

 til at reagere, bør der foretages yderligere.
Endvidere skal politiet bemærke  

 sig, om der blev noget overskud til formålet.
Hvis dette ikke er tilfældet,  

 kan det eventuelt blokere for fremtidige tilladelser, jfr. bemærkningerne  

 herom ovenfor ad § 4 i cirkulæret.
Kontrollen består yderligere i en  

 sammenligning mellem det udkast til lodseddel, vejledning eller opslag, der  

 blev forelagt ved ansøgningen, jfr. cirkulærets § 6, stk. 3, og den faktisk  

 anvendte lodseddel m.v.
Hvis der er relevante forskelle, foretages det  

 fornødne vedrørende overtrædelse af vilkårene.
Spørgsmål om, hvilke skridt  

 der bør tages, må afhænge af en konkret vurdering, som ikke er  

 væsensforskellig fra bedømmelsen hidtil af overtrådte vilkår.
Dog bør det på  

 baggrund af de nye regler fremover nøje påses, at vilkårene overholdes.  

 Justitsministeriet lægger vægt på, at dette sker straks fra ikrafttrædelsen  

 af det nye cirkulære.
Dette vil have betydning for den fremtidige  

 administration af reglerne og navnlig gør denne lettere i politikredsene.
 I betragtning af den ved cirkulæret gennemførte forenkling af politiets  

 behandling af bortlodningssager, har justitsministeriet ikke fundet behov for  

 at indføre en ny regel om en ansøgningsfrist.
 Ad § 8.
 Reglen i stk. 1 gælder for foreningsbortlodninger, som nu er samlet i en  

 bestemmelse herom i modsætning til de hidtil gældende regler  

 (1966-cirkulærets §§ 16 og 17).
 De gældende bestemmelser i § 16, stk. 1 og 2, påkalder næppe større  

 interesse, idet de kun angår meget små bortlodninger blandt medlemmer og  

 pårørende under visse forudsætninger.
For så vidt angår 1966-cirkulærets § 17 om bankospil er der som led i  

 forenklingen i cirkulæret givet de samme regler for alle former for  

 foreningsbortlodninger, herunder bankospil, og som et af de nu ensartede  

 vilkår er der fastsat en øvre grænse for salgssummen.
Denne grænse, som  

 skønsmæssigt er fastsat til 50.000 kr., må antages at være vid nok til at  

 imødekomme et rimeligt behov for afholdelse af mindre foreningsbortlodnigner.  

 Overstiger den forventede salgssum 50.000 kr., må foreningen søge  

 bortlodningstilladelse efter cirkulærets almindelige regler.
Den indskudte  

 sætning i § 8, stk. 1, nr. 5, er begrundet i, at den fastsatte øvre grænse  

 ikke skal kunne omgås ved, at et arrangement deles op i flere bortlodninger a  

 50.000 kr. samme dag, hvilket specielt har relevans for bankospil.
Værdien af hver enkelt gevinst må ikke overstige 1.000 kr.
Denne grænse,  

 som gælder alle former for foreningsbortlodninger i henhold til stk. 1, vil  

 navnlig få betydning for så vidt der er tale om en væsentlig forhøjelse af  

 den nugældende grænse for bankgevinsters værdi.
Bestemmelsen i 1966-cirkulærets § 16, stk. 3, om anmeldelse af mindre,  

 offentlige lotterier og tombolaer har virket som en slags mellemgruppe mellem  

 på den ene side offentlige bortlodninger, der kræver tilladelse, og på den  

 anden side foreningsbortlodninger, som ikke kræver tilladelse.
Under  

 henvisning til den praktiske værdi, som anmeldelsesordningen har, er der  

 fastsat en i princippet tilsvarende bestemmelse i cirkulærets § 8, stk. 2.  

 Beløbsgrænsen er samtidig ajourført.
Ifølge bestemmelsen skal der ikke  

 meddeles tilladelse til foreningers afholdelse af offentlige bortlodninger  

 med en samlet salgssum, der ikke overstiger 15.000 kr., hvis sådanne mindre  

 bortlodninger anmeldes og afvikles som foreskrevet.
 Ad § 9.
Reglen er medtaget efter anmodning herom fra ministeriet for skatter og  

 afgifter.
Idet kontrollen med afgiftsberigtigelsen beror på, om  

 amtsskatteinspektoratet underrettes, er det af væsentlig betydning, at dette  

 sker både ved meddelelse af tilladelse og modtagelse af anmeldelse efter § 8,  

 stk. 2. Såvel ansøgningsformularen som anmeldelsesblanketten bør derfor have  

 en rubrik for politiet med henblik på afkrydsning af, om underretning er  

 sket.
 Ad § 10.
 Bestemmelsen i stk. 1, 2. pkt., er fastsat af hensyn til arrangører, der  

 har planlagt en bortlodning i henhold til de tidligere gældende regler og af  

 praktiske grunde ikke ønsker på dette sene stadium at ændre lotteriet f.eks.  

 ved trykning af nye lodsedler, der opfylder kravene i § 6.
 Et lotteri, der inden den 1. marts 1984 er anmeldt i henhold til  

 1966-cirkulærets § 16, stk. 3, vil kunne afvikles efter denne dato som  

 planlagt, uanset at betingelserne i § 8, stk. 2, ikke er opfyldt.
 De cirkulæreskrivelser, som fortsat får betydning, er cirkulæreskrivelsen  

 vedrørende foreningsbankospil over walkie-talkie og cirkulæreskrivelsen  

 vedrørende markedsføringsloven.
 Forbrugerombudsmanden har udtalt, at de foreslåede regler giver et  

 velegnet grundlag for bedømmelsen af spørgsmål i relation til  

 markedsføringsloven.
