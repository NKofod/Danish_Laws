Nr BTL 102 Betænkning over Forslag til lov om hovedstadsområdets kollektive  

 persontrafik   

 Nr L 102 1988-89, 1. samling Afgivet af Udvalget om Offentlige Arbejder Afgivet: 19890413 Udvalget har behandlet lovforslaget i en række møder og har herunder stillet spørgsmål til trafikministeren og indenrigsministeren, som disse har besvaret skriftligt.
Der er endvidere stillet et spørgsmål til trafikministeren, som denne har besvaret i samråd.
 Udvalget har modtaget mundtlig og/eller skriftlig henvendelse fra:
Amtsrådsforeningen i Danmark, Bolig-, Motor- og Hjælpemiddeludvalget, Den Konservative gruppe og Venstres gruppe i Hovedstadsrådet, De 3 socialdemokratiske klubber for ansatte i Hovedstadsområdets  

 Trafikselskab, Dragør Kommune, kommunalbestyrelsen, Gladsaxe Kommune, Gråhundbus, Herlev Kommune, kommunalbestyrelsen, Hovedstadsrådet, Kommunernes Landsforening, Københavns Amtsråd, Københavns Magistrat, overborgmesteren, Landsforeningen Danmarks Bilruter, Privatbanernes Fællesrepræsentation og Trafikfunktionærernes Fagforening, HT's Fællesklub.
 Trafikministeren har givet udvalget tilsagn om, at han ved starten af  

 folketingsåret 1989-90 vil fremsætte lovforslag om, at samtlige busser i  

 kollektiv trafik i Danmark ved nyanskaffelse skal være udstyret således, at  

 bevægelseshæmmede med eller uden kørestol kan befordres.
Det er opfattelsen hos et flertal (udvalget med undtagelse af  

 Fremskridtspartiets medlem), at i overgangsperioden, indtil alle busser er  

 indrettet som nævnt ovenfor, bør de handicappede ikke stilles ringere end ved  

 de eksisterende ordninger.
Arbejdet med at forbedre de handicappedes mulighed  

 for at benytte S-togene fremskyndes og effektiviseres.
F.eks. skal der sikres  

 passagerer i kørestol let adgang til en af vognene i en S-togsstamme.
 Der er af trafikministeren og af et mindretal stillet ændringsforslag,  

 hvorom henvises til de ledsagende bemærkninger.
 Herefter indstiller et mindretal (Det Konservative Folkepartis,  

 Venstres, Det Radikale Venstres, Centrum-Demokraternes og Kristeligt  

 Folkepartis medlemmer af udvalget) lovforslaget til vedtagelse med det  

 af ministeren stillede ændringsforslag.
 Et andet mindretal (Socialdemokratiets medlemmer af udvalget)  

 udtaler følgende:
 Regeringens forslag til en fremtidig kollektiv trafikordning for  

 hovedstadsområdet opfylder ikke Socialdemokratiets krav og ønsker til en  

 brugervenlig effektiv kollektiv trafik.
De angivne hovedformål om en styrkelse af den kollektive persontrafik, en  

 afbureaukratisering og effektivisering kan vi godt tilslutte os, men det  

 opnås ikke ved den centralisering og privatisering, lovforslaget indebærer.  

 Det er Socialdemokratiets opfattelse at den kollektive persontrafik skal udføres af et samlet bus- og  

 S-togsselskab og ikke som foreslået ved en adskillelse mellem bus- og  

 togdrift, således at DSB overtager ansvaret for S-togsdriften, at den foreslåede bestyrelsesmodel for HT er udemokratisk med den  

 begrænsede størrelse, der hverken afspejler de politiske forhold i  

 hovedstadsområdet eller giver de enkelte kommuner indflydelse på driften i  

 forhold til deres økonomiske forpligtelse, at Trafikministeriets placering som ankeinstans, såfremt der opstår  

 uoverensstemmelse mellem bus- og togadministration, er en uacceptabel  

 centralistisk løsning, at der efterlades en usikkerhed om opretholdelse af den generelle  

 særordning for pensionister om natkørsel og telebusser i området, at den tvungne licitation for mindst 30 pct. af buskørslen er en  

 privatisering af den offentlige kollektive trafik, vi ikke kan acceptere,  

 dels fordi det er en indgriben i det kommunale selvstyre, og dels fordi vi  

 mener, det vil forringe medarbejdernes arbejdsmiljø, og at vi ikke har tillid til, at private vognmænd vil tage samme hensyn til  

 det ydre miljø, som HT hidtil har gjort.
 Adskillige henvendelser til udvalget, dels fra medarbejdere og dels fra  

 involverede kommuner og amtskommuner, har bekræftet vore synspunkter.
 Regeringsforslaget bærer mere præg af borgerlig ideologi end af praktisk  

 politik, der tilgodeser en demokratisk styreform og en stabil kollektiv  

 offentlig persontrafik, der omfatter ca. 1/3 af Danmarks befolkning, og som  

 tager skyldigt hensyn til det ydre miljø, til sociale forhold og til  

 arbejdsmiljø.
I øvrigt er lovforlaget fremsat uden forhandling med de berørte parter,  

 hvilket er utilfredsstillende for os.
Mindretallet indstiller derfor  

 lovforslaget til forkastelse ved 3. behandling.
Et tredje mindretal (Socialistisk Folkepartis medlemmer af  

 udvalget) kan ikke støtte lovforslaget.
Det indebærer ingen forbedringer af  

 den kollektive trafik.
Hverken den foreslåede sammensætning af bestyrelsen  

 eller privatiseringen har fået nogen rationel begrundelse.
Lovforslaget er da også blevet til og gennemføres hen over hovedet på de  

 berørte kommuner.
Heller ikke S-togenes overførsel til staten er betryggende.  

 De bebudede nødvendige merbevillinger til DSB og især til S-togene er det  

 vanskeligt at fæste lid til.
 Mindretallet indstiller lovforslaget til forkastelse ved 3.  

 behandling, men vil undlade at stemme for ministerens ændringsforslag.
 Et fjerde mindretal (Fremskridtspartiets medlem af udvalget) har  

 stillet ændringsforslag nr. 1 og vil i øvrigt redegøre for sin stilling til  

 lovforslaget ved 3. behandling.
Ændringsforslag Til § 3 Af et mindretal (FP):
 1) I stk. 2 ændres »30 pct.« til: »50 pct.«, og  

 »tillader andet« ændres til: »tillader en højere privat  

 andel«.
Til § 14 Af trafikministeren, tiltrådt af et mindretal (KF, V, RV, CD  

 og KRF):
 2) Efter stk. 1 indsættes som nyt stykke:
»Stk. 2. Uanset stk. 1 udfører DSB fra 1. juni 1989 inden for et  

 beløb på 1.018 mio. kr. uden forudgående forhandling med Hovedstadsrådet  

 drift og anlæg for de statsbanestrækninger, der er nævnt i § 1, stk. 1, i lov  

 nr. 270 af 8. juni 1977 om hovedstadsområdets kollektive personbefordring.  

 Hovedstadsrådet dækker i 1989 drifts- og anlægsudgifterne herved med det  

 nævnte beløb.« Stk. 2 bliver herefter stk. 3.
Bemærkninger Til nr. 1 Ændringsforslaget sikrer en bedre og billigere kollektiv trafik, idet de  

 private busvirksomheder opnår en større andel af kørslen.
Fremskridtspartiet  

 så helst, at busdriften i HT-området udelukkende blev udført af private, men  

 under de givne politiske vilkår anses det for umuligt at få gennemført så  

 afgørende ændringer, hvorfor Fremskridtspartiet foreløbig nøjes med at  

 foreslå 50 pct.
Ændringsforslaget skal også ses i sammenhæng med den  

 demonstrationspolitik, Hovedstadsrådet har ført mod ministerens lovforslag,  

 og som bl.a. har resulteret i en opsigelse af alle aftaler med private  

 busselskaber pr. 1. april 1990. Dette vil være ensbetydende med, at de ruter,  

 der drives af busselskaber, der leverer den billigste kørsel, først bliver  

 udbudt i licitation, medens den dyrere HT-kørsel fortsætter.
Efter  

 Fremskridtspartiets opfattelse burde man naturligvis begynde med at udbyde de  

 dyreste ruter først.
Til nr. 2 DSB's budgetforslag for § 1-banerne, S-banerne og dieselbanerne  

 Hillerød-Helsingør og Ballerup-Frederikssund for 1989 androg 1.100 mio. kr.,  

 men blev ved Hovedstadsrådets budgetvedtagelse for 1989 fastsat til 1.033  

 mio. kr. bestående af et anlægsbudget på 251 mio. kr. og et driftsbudget på  

 782 mio. kr.
 Ændringer i forudsætningerne for Hovedstadsrådets budget for såvel baner  

 som busser medfører nu et samlet merfinansieringsbehov for  

 hovedstadstrafikken på 103 mio. kr.
60 mio. kr. heraf skyldes fald i passagerindtægter som følge af svigtende  

 passagertilgang, medens alene 15 mio. kr. skyldes merudgifter for §  

 1-banerne, stigning i elpriser på 14 mio. kr. og 1 mio. kr. for  

 arbejdsmiljøforanstaltninger.
De sidste 28 mio. kr. skyldes øgede drifts- og  

 anlægsudgifter for HT.
 Af beløbet på de 103 mio. kr. har Hovedstadsrådet foreslået, at 66 mio.  

 kr. tages fra DSB's budget, medens det resterende beløb bl.a. skaffes ved  

 reduktion af HT's anlægsbudget og ved salg af arealer.
DSB har over for kravet om besparelsen på 66 mio. kr. tilbudt en  

 besparelse på 30 mio. kr. på anlægsbudgettet.
Heri er inkluderet de 15 mio.  

 kr., som jf. ovenfor vedrører stigende S-togsudgifter.
 Hovedstadsrådet modtager i kompensation fra staten i 1989 til anlæg på §  

 1-banerne 286 mio. kr. og 284 mio. kr. til drift eller 570 mio. kr.
 Det forekommer urimeligt, at besparelser ud over de af DSB tilbudte 30  

 mio. kr. tages på § 1-banernes budget.
Besparelserne vil for DSB's vedkommende kun kunne ske på anlægsbudgettet,  

 hvilket vil få følger for staten i form af øget belastning af DSB's  

 anlægsbudgetter for de kommende år, fordi § 1-banerne efter lovforslaget pr.  

 1. januar 1990 foreslås tilbageført staten.
Hertil kommer de personalemæssige  

 konsekvenser for DSB allerede i indeværende år.
 Det vil derfor være naturligt for at undgå besparelser ud over de 30 mio.  

 kr. i den resterende del af 1989, at der i loven fastsættes det beløb,  

 Hovedstadsrådet og dermed subsidiært de 5 (amts)kommuner skal betale for §  

 1-banerne.
 Endvidere gives der i overensstemmelse hermed DSB beføjelse til at  

 gennemføre den drift og de anlæg, der er forudsat udført i henhold til det af  

 Hovedstadsrådet vedtagne budget for 1989. Udførelsen af driften og  

 gennemførelsen af anlæggene vil efter ændringsforslaget alene påhvile DSB  

 uden forelæggelse for Hovedstadsrådet.
 Det forudsættes herved, at statskompensationen som hidtil udbetales til  

 Hovedstadsrådet, men at der i givet fald kan ske modregning heri med henblik  

 på opfyldelse af den ovennævnte betaling.
 De 1.018 mio. kr. fremkommer således:
 Drifts- og anlægsbudget 1.033 mio. kr. vedtaget af Hovedstadsrådet plus 15  

 mio. kr., større S-togsudgifter end budgetteret, jf. ovenfor, plus besparelse  

 ved DSB 30 mio. kr. = 1.018 mio. kr.
 Da 1977-loven ophører med årets udgang, vil det ved denne lov etablerede  

 takstfællesskab mellem tog og busser i hovedstadsområdet fortsætte.
 Hovedstadsrådets betaling vedrørende de i 1977-lovens § 4 nævnte baner  

 sker som hidtil året ud.
 Da ansvaret for § 1-banerne ved lovforslaget tilbageføres til staten den  

 1. januar 1990, bortfalder den nuværende statslige kompensation, og beløbet  

 overføres derfor fra indenrigsministerens til trafikministerens totalramme.  

 Selv om Hovedstadsrådet ikke i alle årene har anvendt og heller ikke i 1989  

 anvender den fulde anlægskompensation til baneinvesteringer, forudsættes det,  

 at tilbageførslen af anlægskompensationen efter sit indhold er  

 byrdefordelingsmæssigt neutral.
Ikast (KF) Aagaard (KF) Helge Adam Møller (KF) Svend Heiselberg (V) Helge  

 Sander (V) Dohrmann (FP) Larsen-Ledet (RV) nfmd.
Arne Melchior (CD) Inger  

 Stilling Pedersen (KRF) J.
K.
Hansen (S) fmd.
Tove Lindbo Larsen (S)  

 Helge Mortensen (S) Jimmy Stahr (S) Stavad (S) Søgaard (S) Tommy Dinesen (SF)  

 Ole Henriksen (SF) Tillægsbetænkningen Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde.
 Der er af trafikministeren stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (udvalget med undtagelse af  

 Socialdemokratiets og Socialistisk Folkepartis medlemmer) lovforslaget til  

vedtagelse med de stillede ændringsforslag.
 Et mindretal (Socialdemokratiets og Socialistisk Folkepartis  

 medlemmer af udvalget) indstiller lovforslaget til forkastelse.
Ændringsforslag Af trafikministeren, tiltrådt af et flertal (udvalget med  

 undtagelse af S og SF):
Til § 3 1) Stk. 1 affattes således:
»Selskabet foretager løbende offentligt udbud af en del af den i § 1  

 nævnte buskørsel.
Medmindre trafikministeren tillader andet, skal den del af  

 selskabets samlede kørsel, der på grundlag af udbud udføres for selskabet af  

 andre, altid mindst udgøre:
1) 15 pct. efter 1. april 1991 2) 30 pct. efter 1. april 1992 3) 45 pct. efter 1. april 1994.« 2) Stk. 2 udgår.
 Stk. 3 bliver herefter stk. 2.
Bemærkninger Til nr. 1 og 2 Ændringsforslagene indebærer i forhold til lovforslaget en øget  

 privatisering, men sikrer samtidig en gradvis overgang af buskørslen fra HT  

 til private vognmænd.
HT får således den fornødne tid til at nedbringe sin  

 andel af kørsel og de private vognmænd til at udvide deres.
