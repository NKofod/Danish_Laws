 Med henblik på underretning af handelsministeriet bedes sager, hvorunder  

 danske søfolk er anset for skyldige i strafbare homoseksuelle forhold over  

 for andre besætningsmedlemmer, fremtidig indsendt hertil til gennemsyn.  

 Baggrunden for denne anmodning er følgende:
Ved en af rette i Esbjerg den 8.2.1963 afsagt dom blev en 32-årig bådsmand  

 anset med en betinget straf for overtrædelse af straffelovens § 232 i  

 anledning af, at han i flere tilfælde under sejlads med et dansk skib i  

 udenrigsfart havde gjort sig skyldig i beføling af 15-20-årige mandlige  

 besætningsmedlemmer, der var forhyret med samme båd.
Sømændenes Forbund  

 fremsatte begæring om at blive gjort bekendt med sagen for at kunne hindre,  

 at den pågældende udmønstredes i fremtiden.
Dette gav anledning til en  

 brevveksling med handelsministeriet, der oplyste, at der i et nordisk udvalg  

 om »Helsetjeneste for søfarende« havde været enighed om, at  

 seksuelle abnormiteter, der medfører ulemper for den øvrige besætning, bør  

 udelukkes fra at gøre tjenste ombord i de nordiske handelsflåder.
Sådanne  

 personers tilstedeværelse i et lille lukket samfund i et skib er langt mere  

 betænkelig end på en arbejdsplads i land; de er på et skib udsat for langt  

 større fristelser, og de kan have en særdeles uheldig indflydelse på de  

 ganske unge søfolk.
Under henvisning hertil henstillede handelsministeriet,  

 at det blev gjort bekendt med sager af den overfornævnte beskaffenhed.  

 Ministeriet ville videregive oplysningerne til rederiforeningens lægekontor,  

 som så efterfølgende vil orientere vedkommende forbund.
Uanset de  

 principielle betænkeligheder, der er forbundet med at meddele sådanne  

 oplysninger, har jeg ment, at denne henstilling burde imødekommes, og dette  

 har justitsministeriet tiltrådt.
 Genoptrykt 1983.
