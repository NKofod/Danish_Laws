 Bekendtgørelse af lov om  

 fremgangsmåden ved inddrivelse  

 af skatter og afgifter m.v.
 Herved bekendtgøres lov nr. 278 af 26. maj 1976 om  

 fremgangsmåden ved inddrivelse af skatter og afgifter m.v. med de  

 ændringer, der følger af lov nr. 731 af 7. december 1988, lov  

 nr. 396 af 13. juni 1990, lov nr. 1082 af 20. december 1995 og lov nr. 52 af  

 31. januar 2001.
 § 1. Loven gælder for inddrivelse af  

 skatter, afgifter, bøder og andre ydelser, der opkræves eller  

 inddrives af det offentlige, og som i lovgivningen er tillagt  

 udpantningsret.
 § 2. Udlæg for ydelser, der opkræves  

 eller inddrives af kommuner eller amtskommuner, foretages af pantefogder, der  

 ansættes af kommunerne.
 Stk. 2. En pantefoged skal efter anmodning foretage  

 udlæg for ydelser, der opkræves eller inddrives af andre kommuner  

 eller af amtskommuner.
 Stk. 3. Justitsministeren kan fastsætte regler om  

 forretningernes foretagelse.
 Stk. 4. Udgifter i forbindelse med udlægsforretninger,  

 der foretages af pantefogder, afholdes af den kommune, der har ansat  

 pantefogden.
 § 3. Udlæg for ydelser, der opkræves  

 eller inddrives af de statslige told- og skattemyndigheder, kan foretages af  

 personer, der er bemyndiget dertil af de statslige told- og skattemyndigheder  

 (told- og skattefogder).
 Stk. 2. Justitsministeren kan fastsætte regler om  

 forretningernes foretagelse.
 § 4. Justitsministeren kan fastsætte  

 bestemmelser, hvorefter pantefogder og told- og skattefogder kan foretage  

 udlæg for ydelser, der ikke er omfattet af §§ 2 og 3.
 Stk. 2. Udlæg, som ikke foretages af pantefogder eller  

 told- og skattefogder, foretages af fogedretten.
 § 5. Udlæg foretages, hvis ikke andet er  

 bestemt i loven, efter reglerne i retsplejelovens kapitler 45-47.
§ 6. Fogedretten træffer afgørelse om  

 indsigelser mod udlæg, som fremsættes over for pantefogder eller  

 told- og skattefogder.
Afgørelsen træffes efter reglerne i  

 retsplejelovens §§ 499-503. Pantefogder og told- og skattefogder kan  

 henskyde tvivlsspørgsmål til fogedrettens afgørelse, selv  

 om der ikke fremsættes indsigelser.
 Stk. 2. Afgørelse efter stk. 1 træffes af  

 den fogedret, som skulle have foretaget forretningen, hvis denne ikke havde  

 været henlagt til de nævnte fogder.
Stk. 3. Under forretningen kan indsigelser fremsættes  

 over for pantefogden eller told- og skattefogden, der underretter fogedretten  

 om indsigelserne.
Efter forretningen kan indsigelser fremsættes over  

 for fogedretten.
Fristen for fremsættelse af indsigelser er 4 uger fra  

 forretningens foretagelse.
Oversiddes fristen, afviser fogedretten  

 indsigelsen.
Fogedretten kan dog undtagelsesvis indtil 1 år efter  

 forretningen tillade, at en indsigelse behandles.
Fogedrettens  

 afgørelse om indsigelser kan kæres til landsretten efter  

 reglerne i retsplejelovens kapitel 53.
 § 7. Pantefogder og told- og skattefogder kan  

 træffe bestemmelse om fremstilling af skyldnere ved politiets  

 foranstaltning efter reglerne i retsplejelovens § 494, stk. 2 og 3.  

 Der kan uanset bestemmelsen i retsplejelovens § 494, stk. 3,  

 træffes bestemmelse om fremstilling for at fremskaffe oplysning om  

 skyldnerens arbejdsgiver til brug for lønindeholdelse.
 Stk. 2. Bestemmelse efter retsplejelovens § 497,  

 stk. 2, kan kun træffes af fogedretten.
 Stk. 3. Pantefogder og told- og skattefogder må ikke  

 uden bemyndigelse fra fogedretten undersøge skyldnerens person.
 Stk. 4. På pantefogdens kontor kan der, hvis skyldneren  

 ikke er mødt, ikke foretages udlæg i andet end fast ejendom for  

 krav, der er sikret ved lovbestemt pant i ejendommen.
 § 8. Bestemmelsen i retsplejelovens § 490  

 gælder ikke for udlæg, som foretages af pantefogder eller told-  

 og skattefogder.
 Stk. 2. Bestemmelsen i retsplejelovens § 478,  

 stk. 3, 1. pkt., finder tilsvarende anvendelse i tilfælde, hvor en  

 pantefoged eller told- og skattefoged har foretaget udlæg i en  

 fordring.
 § 9. Forkyndelse for de enkelte skyldnere kan  

 erstattes af en bekendtgørelse i de mest udbredte dagblade.  

 Bekendtgørelse kan først ske efter sidste rettidige  

 betalingsdag, og udlæg kan tidligst foretages 7 dage efter  

 bekendtgørelsen.
Stk. 2. Udlæg kan foretages uden forudgående  

 forkyndelse eller bekendtgørelse, hvis dette tydeligt er angivet  

 på indbetalingskort eller anden skriftlig meddelelse til skyldneren,  

 hvori beløbets størrelse og sidste rettidige indbetalingsdag er  

 anført.
Udlæg kan tidligst foretages 7 dage efter sidste  

 rettidige betalingsdag.
Gives meddelelse efter sidste rettidige betalingsdag,  

 kan udlæg tidligst foretages 7 dage efter afsendelsen af  

 meddelelsen.
 § 10. Pantefogder og told- og skattefogder kan  

 tilsige skyldneren til forretningen, såfremt denne foretages i den  

 kommune eller den told- og skatteregion, hvor skyldneren har bopæl  

 eller opholdssted, eller hvorfra han driver erhvervsmæssig  

 virksomhed.
 Stk. 2. Har en kommunalbestyrelse i medfør af § 1  

 i lov om kommunalt samarbejde om opkrævning og inddrivelse bemyndiget  

 en anden kommunalbestyrelse til helt eller delvis at forestå  

 opkrævning og inddrivelse af fordringer, kan skyldneren dog tilsiges  

 til forretningen hos pantefogden i den kommune, der er bemyndiget til at  

 forestå inddrivelsen.
§ 11. Fra den dag, da udlæg kan foretages,  

 kan skyldneren med frigørende virkning betale det skyldige  

 beløb til den, der skal foretage udlægget.
Vedkommende kommune  

 eller de statslige told- og skattemyndigheder kan dog bestemme, at betaling  

 til pantefoged eller told- og skattefoged kun kan ske under  

 forretningen.
 Stk. 2. Ansvaret for de beløb, som betales til en  

 pantefoged, påhviler den kommune, der har ansat ham.
 § 12. Loven træder i kraft den 1. januar  

 1977.
 Stk. 2. Lov nr. 9 af 29. januar 1970 om fremgangsmåden  

 ved udpantning for skatter og afgifter m.v. ophæves.
 § 13. Loven gælder ikke for  

 Færøerne og Grønland.
 I lov nr. 731 af 7. december 1988 (Arrest og forbud, appel  

 i fogedsager m.v.) fastsættes i § 4, stk. 1, at lovens  

 § 2, som ændrer lov om fremgangsmåden ved inddrivelse af  

 skatter og afgifter m.v. § 6, træder i kraft den 1. januar  

 1989.
 I lov nr. 396 af 13. juni 1990 (Forenkling og  

 modernisering inden for Justitsministeriets område) fastsættes i  

 § 16, stk. 1, at lovens § 4, som ændrer lov om  

 fremgangsmåden ved inddrivelse af skatter og afgifter m.v. § 7,  

 træder i kraft den 1. juli 1990.
 I lov nr. 1082 af 20. december 1995 (Ændringer som  

 følge af oprettelsen af Procesbevillingsnævnet) fastsættes  

 i § 14, stk. 1, at lovens § 5, som ændrer lov om  

 fremgangsmåden ved inddrivelse af skatter og afgifter m.v. § 6,  

 træder i kraft den 1. januar 1996.
 I lov nr. 52 af 31. januar 2001 om kommunalt samarbejde om  

 opkrævning og inddrivelse fastsættes i § 7, at lovens  

 § 8, som ændrer lov om fremgangsmåden ved inddrivelse af  

 skatter og afgifter m.v. §§ 3, 4, 6, 7, 8, 10 og 11, træder i  

 kraft den 1. april 2001.
