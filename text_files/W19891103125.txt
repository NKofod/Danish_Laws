Udtalt, at man fandt det overordentligt beklageligt, at en kommune  

 telefonisk havde videregivet oplysninger om en klagers skatte- og  

 dagplejerestance til en bank uden at sikre sig dokumentation for, at der  

 forelå samtykke eller fuldmagt fra klageren.
Taget til efterretning, at  

 kommunen har ændret praksis.
 En person klagede til Registertilsynet over, at en kommune telefonisk  

 havde videregivet oplysninger om klagerens skatte- og dagplejerestance til en  

 bank uden klagerens samtykke eller fuldmagt.
Det fremgik af sagen, at oplysningerne var videregivet efter anmodning fra  

 banken på baggrund af, at klageren havde anmodet banken om lån til betaling  

 af skatte- og dagplejerestance.
Videregivelse af sådanne oplysninger har  

 været almindelig praksis hos kommunen, hvor man har antaget, at den  

 pågældende medarbejder i pengeinstituttet optrådte som fuldmægtig for den  

 person, om hvem oplysningerne ønskedes.
 Det var oplyst, at klageren var registreret hos kommunen i Det  

 fælleskommunale Økonomisystem, debitordelen, med oplysning om skatte- og  

 dagplejerestance.
 Formålet med registeret er ifølge forskrifternes § 2, at lette kommunens  

 opgaver vedrørende budgettering, regnskabsføring og budgetkontrol, påligning,  

 opkrævning og betaling af ydelser, herunder registrering af ydelser efter  

 bistandsloven, samt betalingskontrol.
 I den anledning udtalte Registertilsynet, at forskrifterne for Det  

 fælleskommunale Økonomisystem udtømmende regulerer, i hvilket omfang der kan  

 videregives oplysninger fra registeret.
 Registertilsynet fandt herefter, at videregivelse af oplysninger i det  

 foreliggende tilfælde må forudsætte, at der foreligger et skriftligt  

 samtykke, der indeholder oplysning om, hvilke typer oplysninger der må  

 videregives, hvem oplysningerne må videregives til, og hvorledes  

 oplysningerne må anvendes af den angivne modtager.
Ifølge forskrifterne for registeret har registrerede personer krav på at  

 blive gjort bekendt med, hvilke oplysninger der er registreret om vedkommende  

 efter nærmere angivne regler.
Det fremgår af Registertilsynets vejledning af  

 23. juli 1980 om registerindsigt (egen-acces) i henhold til kapitel 4 i lov  

 om offentlige myndigheders registre, at der ikke vil være noget til hinder  

 for, at en anden person end den registrerede på dennes vegne anmoder om  

 registerindsigt.
I sådanne tilfælde skal den registeransvarlige myndighed  

 sikre sig, at den pågældende er berettiget til at handle på den registreredes  

 vegne.
Dette indebærer, at der skal foreligge dokumentation for en eventuel  

 fuldmagt fra den registrerede eller for de forhold, f.eks. værgeforhold  

 (værgebeskikkelse), der giver den pågældende adgang til at handle på den  

 registreredes vegne.
 Det var på denne baggrund Registertilsynets opfattelse, at en begæring om  

 registerindsigt fra en anden end den registrerede kun bør imødekommes,  

 såfremt der foreligger skriftlig dokumentation for, at den pågældende er  

 berettiget til at handle på den registreredes vegne.
Registertilsynet udtalte på den baggrund, at man fandt det overordentligt  

 beklageligt, at kommunen telefonisk havde videregivet oplysninger om  

 klagerens skatte- og dagplejerestance til banken uden at sikre sig  

 dokumentation for, at der forelå samtykke eller fuldmagt fra klageren til  

 videregivelsen af de pågældende oplysninger.
Registertilsynet tog imidlertid  

 til efterretning, at kommunen har ændret praksis, således at der fremover i  

 tilfælde som det foreliggende udelukkende vil blive videregivet oplysninger i  

 overensstemmelse med reglen om samtykke i forskrifterne for Det  

 fælleskommunale Økonomisystem.
(* 1) Registertilsynets årsberetning 1989 s. 44 (* 2) Oprindeligt lovbekendtgørelse nr. 621 af 2. oktober 1987.
