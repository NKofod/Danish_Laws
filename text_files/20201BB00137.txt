Fremsat den 2. februar 2021 af Leif Lahn Jensen (S), Peter Skaarup (DF), Andreas Steenberg (RV), Karsten Hønge (SF), Peder Hvelplund (EL), Mai Mercado (KF), Peter Seier Christensen (NB), Ole Birk Olesen (LA), Torsten Gejl (ALT), Aaja Chemnitz Larsen (IA), Lars Løkke Rasmussen (UFG) og Susanne Zimmer (UFG) Forslag til folketingsbeslutning om at ophæve loven om nedrivning og salg af almene boliger og afskaffe de såkaldte »ghettolister« (borgerforslag) Vi foreslår, at Folketinget ophæver lovgivningen, som bruges til at tvinge almene boligforeninger til nedrivninger og salg af almene boliger samt til privatisering af almen ejendom, som indført ved lov nr. 1322 vedtaget den 22. november 2018 (lovforslag L 38, folketingsåret 2018-19, 1. samling).
Derudover foreslår vi, at de tre lister over henholdsvis de såkaldte »udsatte boligområder«, »ghettoområder« og »hårde ghettoområder« helt afskaffes.
Dermed stoppes den forskelsbehandling og diskrimination, disse lister indebærer.
 Almene boliger er for alle  både rig og fattig, ung og gammel  og derfor er almene boligområder den blandede by, hvor alle kan bo.
Bemærkninger til forslaget Loven diskriminerer beboere i almene boliger på baggrund af deres naboers uddannelsesniveau, deres naboers tilknytning til arbejdsmarkedet, deres naboers etnicitet, og hvis deres naboer har en lav indkomst.
Altså bidrager lovgivningen til forskelsbehandling og diskrimination.
 Borgernes lige rettigheder skal bevares, også når deres hjem er i almene boliger.
Der skal ikke være nogen form for negativ særbehandling af beboere i almene boliger.
Beboere i almene boliger skal have lige så meget ret til at beholde deres hjem, som alle andre borgere i landet.
Det er tankevækkende, at ingen af de ti kommuner med størst procentdel af almene boliger har et eneste boligområde på en af regeringens lister.
Det tyder på, at almene boliger ikke er problemet, men løsningen.
FNs Komité for Økonomiske, Sociale og Kulturelle Rettigheder har konstateret, at Danmark med L 38 diskriminerer beboere, der har en familiebaggrund i såkaldte »ikke-vestlige« lande.
Deres familiebaggrund gøres til et parameter for, om et boligområde på listen over såkaldte »udsatte boligområder« skal på den såkaldte »ghettoliste« og dermed risikerer at komme på den hårde liste med risiko for tvangsflytninger og nedrivninger.
Som konsekvens af de såkaldte »ghettolove« skal beboere i de såkaldte »udsatte boligområder« og såkaldte »ghettoer« udsættes for tvang og straf i modsætning til borgere i resten af landet.
Beboerne skal tvangsflyttes, etårige skal tvinges i vuggestue, og børn i 0. klasse skal sprogtestes for at kunne komme i 1. klasse.
Overholder forældrene ikke lovene, bliver de ramt økonomisk.
Nedrivning er spild af gode og billige boliger, giver stor utryghed for beboerne og er enormt klimabelastende.
Det vil også gøre boligområderne og de almene boliger mere udsatte.
 Det er simpelthen ikke acceptabelt, at beboerne skal udsættes for gennemgående tvang, og at flere tusinde mennesker skal tvinges ud af deres boliger.
Om fremsættelsen i Folketinget Forslagsstillerne i Folketinget bemærker, at der er tale om et borgerforslag, som inden for den fastsatte frist har opnået det antal støttetilkendegivelser fra borgere, som kræves for at få forslaget fremsat og behandlet som beslutningsforslag i Folketinget.
 Borgerforslaget er oprindelig indgivet af Ibrahim Fadi El-Hassan, Odense, som hovedstiller med Patrick Roenberg Hansen, Frederiksberg, Lucas Oliver Bigandt, København, Freja Feldsted Gerved, København, Jean René Bendix Thierry, København, Lamies Nassri, Ishøj, Mouna Mahmoud, Helsingør, Linda Bruun Villadsen, København, Randi Meldgaard Smitsdorf, Aarhus, Esmaeil Yousef Alnoumeiri, Slagelse og Abdinasir Jama Mohamed, Aarhus, som medstillere.
 Forslagsstillernes fremsættelse af forslaget for Folketinget er alene udtryk for, at forslagsstillerne på vegne af de partier, som støtter borgerforslagsordningen, påtager sig at opfylde en nødvendig betingelse for, at borgerforslaget kan blive behandlet i Folketinget i overensstemmelse med intentionerne bag ordningen for borgerforslag.
 Fremsættelsen kan således ikke tages som udtryk for, at forslagsstillerne nødvendigvis støtter forslagets indhold.
Skriftlig fremsættelse Leif Lahn Jensen (S), Peter Skaarup (DF), Andreas Steenberg (RV), Karsten Hønge (SF), Peder Hvelplund (EL), Mai Mercado (KF), Peter Seier Christensen (NB), Ole Birk Olesen (LA), Torsten Gejl (ALT), Aaja Chemnitz Larsen (IA), Lars Løkke Rasmussen (UFG) og Susanne Zimmer (UFG):
 Hermed tillader vi os for Folketinget at fremsætte:
 Forslag til folketingsbeslutning om at ophæve loven om nedrivning og salg af almene boliger og afskaffe de såkaldte »ghettolister« (borgerforslag).
(Beslutningsforslag nr.
B 137) Der er tale om et borgerforslag, som inden for den fastsatte frist har opnået det antal støttetilkendegivelser fra borgere, som kræves for at få forslaget fremsat og behandlet som beslutningsforslag i Folketinget.
Der henvises til folketingsbeslutning af 2. juni 2016 om mulighed for at få borgerdrevne beslutningsforslag behandlet i Folketinget, lov om etablering af en ordning for borgerforslag med henblik på behandling i Folketinget og bekendtgørelse om en ordning for borgerforslag med henblik på behandling i Folketinget.
 Borgerforslaget er oprindelig indgivet af Ibrahim Fadi El-Hassan, Odense, som hovedstiller med Patrick Roenberg Hansen, Frederiksberg, Lucas Oliver Bigandt, København, Freja Feldsted Gerved, København, Jean René Bendix Thierry, København, Lamies Nassri, Ishøj, Mouna Mahmoud, Helsingør, Linda Bruun Villadsen, København, Randi Meldgaard Smitsdorf, Aarhus, Esmaeil Yousef Alnoumeiri, Slagelse og Abdinasir Jama Mohamed, Aarhus, som medstillere.
 Fremsættelsen er alene udtryk for, at forslagsstillerne på vegne af de partier, som støtter borgerforslagsordningen, påtager sig at opfylde en nødvendig betingelse for, at borgerforslaget kan blive behandlet i Folketinget i overensstemmelse med intentionerne bag ordningen.
