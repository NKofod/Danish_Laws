 Registertilsynet udtalte i forbindelse med en anmodning om en  

 udtalelse vedrørende videregivelse af oplysninger fra Det centrale  

 Skatteyderregister - Ligningsdelen (CSR-L) til  Hypotekbanken via terminal  

 til brug ved administrationen af sagsområderne vedrørende studiestøtteområdet  

 og  Hypotekbankens øvrige område af personlige fordringer, hvor man fandt, at  

 adgang til debitorernes indkomst- og formueforhold var af afgørende  

 betydning, at man ikke havde indvendinger mod videregivelsen i det omfang,  

 videregivelsen kunne finde sted i henhold til lov om statens  

 uddannelsesstøtte § 22, stk. 5, jf. lov om offentlige myndigheders registre.
 Registertilsynet udtalte endvidere, at for så vidt angik de personlige  

 fordringer, der ikke vedrørte studiestøtteområdet, fandt man det betænkeligt,  

 såfremt der blev åbnet mulighed for videregivelse af de pågældende  

 oplysninger, bl.a. fordi der ikke forelå en direkte lovhjemmel hertil,  

 hvorfor man henstillede, at der ikke blev åbnet mulighed for videregivelsen.
 Registertilsynet har i beretningsåret behandlet en sag om videregivelse af  

 oplysninger fra Det centrale Skatteyderregister - Ligningsdelen (CSR-L) til  

  Hypotekbanken via terminal.
 Registertilsynet har tidligere i 1988 udtalt, at tilsynet finder det  

 principielt betænkeligt, såfremt der åbnes mulighed for videregivelse af  

 oplysninger til  Hypotekbanken via terminal.
Det fremgik af sagen, at  Hypotekbanken administrerer to sagsområder,  

 hvorunder adgang til debitorernes indkomst- og formueforhold er af afgørende  

 betydning.
De pågældende områder består af dels studiestøtteområdet med ca.  

 32.000 debitorer dels  Hypotekbankens øvrig område af personlige fordringer  

 på ca. 5.000 debitorer.
 For studiestøtteområdets vedkommende hidrører fordringerne fra  

 misligholdte statslån, indløste statsgarantier og for meget udbetalt tilskud,  

 mens de øvrige fordringer dels hidrører fra misligholdte lån og garantier,  

 oprindeligt ydet af  Hypotekbanken til f.eks. erhvervsformål, dels andre  

 statslige fordringer, som er overført til inddrivelse af  Hypotekbanken.
 Det blev fremhævet, at behovet for at få elektronisk adgang til  

 skatteoplysninger er lige stort for begge de beskrevne områder, hvorfor  

 henvendelsen i princippet omhandlede begge områder af personlige fordringer.  

 Det understregedes dog, at det specielt for studiestøtteområdet er afgørende  

 nødvendigt, at der opnås den ønskede adgang.
 Det blev endvidere oplyst, at der ved lov om ændring af lov om statens  

 uddannelsesstøtte (lov nr. 192 af 29. marts 1988), der trådte i kraft den 1.  

 august 1988, blev indsat en bestemmelse i loven, hvorefter andre myndigheder  

 kan indhente oplysninger om låntagere, som er nødvendige for at administrere  

 krav efter §§ 15 og 19, herunder oplysninger om indkomst- og formueforhold.
 Sagen blev behandlet på et møde i  Registerrådet.
 I den anledning udtalte Registertilsynet, at man ikke havde indvendinger  

 imod, at der sker videregivelse via terminal af oplysninger fra Det centrale  

 Skatteyderregister - Ligningsdelen (CSR-L) til  Hypotekbanken, i det omfang  

 oplysningerne kan videregives i henhold til lov om statens uddannelsesstøtte  

 § 22, stk. 5, jf. lov om offentlige myndigheders registre § 21, stk. 2, nr.  

 2, og den tilsvarende bestemmelse i forskrifterne for registeret.
Registertilsynet udtalte endvidere, at man, for så vidt angår de  

 personlige fordringer, der ikke vedrører studiestøtteområdet, fandt, at det  

 må anses for principielt betænkeligt, såfremt der åbnes mulighed for  

 videregivelse af de pågældende oplysninger til Hypotekbanken via terminal.  

 Registertilsynet lagde herved bl.a. vægt på, at der i disse tilfælde ikke  

 foreligger en direkte lovhjemmel til at videregive oplysningerne til  

  Hypotekbanken, og at det af hensyn til kontrollen med registerets anvendelse  

 efter Registertilsynets opfattelse bør være den registeransvarlige myndighed,  

 der tager stilling til, om videregivelsesbetingelserne er opfyldt i det  

 konkrete tilfælde.
Registertilsynet henstillede på denne baggrund, at der  

 ikke åbnes mulighed for videregivelse af de pågældende oplysninger via  

 terminal.
 Der er efterfølgende fastsat forskrifter for registeret i overensstemmelse  

 med det ovenfor anførte.
(* 1) Registertilsynets årsberetning 1989 s. 46 (* 2) Oprindeligt lovbekendtgørelse nr. 621 af 2. oktober 1987.
