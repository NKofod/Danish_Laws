Bekendtgørelse om ændring af bekendtgørelse om spildevandstilladelser m.v. efter miljøbeskyttelseslovens kapitel 3 og 4 (Projekter til håndtering af tag- og overfladevand i spildevandsplanen) § 1 I bekendtgørelse nr. 1448 af 11. december 2007 om spildevandstilladelser m.v. efter miljøbeskyttelseslovens kapitel 3 og 4, som senest ændret ved bekendtgørelse nr. 1458 af 20. december 2012, foretages følgende ændring:
 1. Kapitel 3 og 4 affattes således:
»Kapitel 3 Spildevandsplanens indhold § 5. Kommunalbestyrelsens plan for bortskaffelse af spildevand i kommunen skal indeholde oplysninger som nævnt i lovens § 32, stk. 1, nr. 1-7, samt fornødne kortbilag.
Spildevandsplanen skal endvidere indeholde oplysninger om følgende:
 1) Hvordan spildevandsplanen forholder sig til kommune- og vandplanen, samt til den økonomiske planlægning og til vandløbenes fysiske tilstand.
 2) De eksisterende og planlagte fælles spildevandsanlæg i kommunen, herunder afgrænsning af de enkelte kloakoplande og angivelse af, om anlægget er ejet af et spildevandsforsyningsselskab, der er omfattet af vandsektorlovens § 2, stk. 1, eller ikke er ejet af et sådant selskab.
3) De eksisterende og planlagte projekter til håndtering af tag- og overfladevand, som spildevandsforsyningsselskaber, der er omfattet af vandsektorlovens § 2, stk. 1, vil betale for efter reglerne i bekendtgørelse om spildevandsforsyningsselskabers medfinansiering af kommunale og private projekter.
Projekter til håndtering af tag- og overfladevand kan tidligst omfattes af spildevandsplanen eller tillæg hertil, når der foreligger aftale mellem projektejer og spildevandsforsyningsselskab, jf. § 12 i bekendtgørelse om spildevandsforsyningsselskabers medfinansiering af kommunale og private projekter vedrørende tag- og overfladevand.
 4) Hvordan spildevandet i øvrigt bortskaffes i kommunen, f.eks. ved udsprøjtning.
 5) Hvilket vandområde spildevandet fra de enkelte oplande udledes eller ønskes udledt til, udløbenes placering og de forventede udledte mængder af spildevand.
6) En renoveringsplan for spildevandsanlæg, der er ejet af et spildevandsforsyningsselskab, som er omfattet af vandsektorlovens § 2, stk. 1, med målsætning og prioritering af renoveringen.
Renoveringsplanen skal endvidere indeholde en tids- og økonomiplan for arbejdet.
 7) Hvilke udgifter, der forventes at måtte afholdes ved etablering og drift af anlæg, der ejes af et spildevandsforsyningsselskab, samt anlæg etableret af et spildevandsforsyningsselskab efter § 7 a i lov om betalingsregler for spildevandsanlæg m.v.
 8) Hvilke ejendomme, der forventes at skulle afgive areal eller få pålagt servitut ved gennemførelse af projekter i overensstemmelse med spildevandsplanen.
 9) Hvilke ejendomme, der er tilsluttet et spildevandsforsyningsselskab, som er omfattet af vandsektorlovens § 2, stk. 1,, og i hvilket omfang de er tilsluttet, jf. § 11, stk. 3.
 Stk. 2. For planlagte områder udpeget i henhold til lovens § 32, stk. 1, nr. 5, skal kommunalbestyrelsen i spildevandsplanen endvidere sandsynliggøre, at der kan ske nedsivning i de udpegede områder, herunder at geologiske og hydrogeologiske forhold ikke strider herimod, og at nedsivning i de udpegede områder ikke strider mod reglerne i bekendtgørelsens § 29.
Stk. 3. Forinden det i et spildevandsplanforslag anføres, at der etableres et fælles spildevandsanlæg, der ikke er ejet af et spildevandsforsyningsselskab, som er omfattet af vandsektorlovens § 2, stk. 1, skal berørte bolig- og grundejere oprette et spildevandslav, der varetager anlæggets etablering, drift og vedligeholdelse.
Udkast til lavets vedtægter skal foreligge samtidig med planforslagets offentliggørelse.
De endelige vedtægter tinglyses på de berørte ejendomme, når det fælles spildevandsanlæg er optaget i spildevandsplanen.
 Stk. 4. Kommunalbestyrelsen skal ajourføre planen for bortskaffelse af spildevand i kommunen, herunder ajourføre oplandsgrænser og tidsfølgeplan, når der sker ændringer i forudsætningerne for planen.
Kapitel 4 Behandling af forslag til og vedtagelse af spildevandsplan § 6. Kommunalbestyrelsens forslag til spildevandsplan skal forhandles med spildevandsforsyningsselskaber, der er omfattet af vandsektorlovens § 2, stk. 1, i kommunen.
 Stk. 2. Kommunalbestyrelsens forslag til spildevandsplan skal efter forhandling offentliggøres med oplysning om, at der inden for en frist på mindst 8 uger efter offentliggørelsen er adgang til at kommentere det fremlagte forslag over for kommunalbestyrelsen.
 Stk. 3. Offentliggørelse kan ske udelukkende på kommunens hjemmeside.
§ 7. Kommunalbestyrelsen offentliggør den vedtagne spildevandsplan.
Offentliggørelse kan ske udelukkende på kommunens hjemmeside.« § 2 Bekendtgørelsen træder i kraft den 1. februar 2013.
