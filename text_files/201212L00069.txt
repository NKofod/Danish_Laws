Fremsat den 15. november 2012 af ministeren for fødevarer, landbrug og fiskeri Forslag til Lov om ændring af lov om forbud mod slagtning og aflivning af drægtige produktionsdyr og heste i den sidste tiendedel af drægtighedsperioden (Ophævelse af krav om særskilt aflivning af fostre i forbindelse med slagtning) § 1 I lov nr. 269 af 21. april 2004 om forbud mod slagtning og aflivning af drægtige produktionsdyr og heste i den sidste tiendedel af drægtighedsperioden foretages følgende ændring:
 1. § 2, stk. 2-4, ophæves, og i stedet indsættes:
 »Stk. 2. Slagtning i medfør af stk. 1 skal udføres af en dyrlæge eller af en person under dennes tilsyn.
Stk. 3. Ministeren for Fødevarer, Landbrug og Fiskeri kan fastsætte nærmere regler om håndtering af fostre i forbindelse med slagtning af drægtige produktionsdyr og heste i den sidste tiendedel af drægtighedsperioden, jf. stk. 1.« § 2 Loven træder i kraft den 1. januar 2013.
Bemærkninger til lovforslaget Almindelige bemærkninger 1. Indledning Lovforslaget har til formål at ophæve kravet i § 2, stk. 2, i  lov nr. 269 af 21. april 2004 om forbud mod slagtning og aflivning af drægtige produktionsdyr og heste i den sidste tiendedel af drægtighedsperioden om, at der skal ske særskilt aflivning af fostre i forbindelse med nødslagtning, hvor moderdyret aflives på bedriften, eller hvis moderdyret er blevet transporteret til et slagteri med henblik på slagtning.
 Samtidig foreslås det, at der som § 2, stk. 3 indsættes en ny bestemmelse, i henhold til hvilken Ministeren for Fødevarer, Landbrug og Fiskeri kan fastsætte nærmere regler om håndtering af fostre i forbindelse med nødslagtning, hvor moderdyret aflives på bedriften, eller hvor moderdyret er blevet transporteret til et slagteri med henblik på slagtning.
2. Baggrunden for lovforslaget Af § 2, stk. 2, i lov om forbud mod slagtning og aflivning af drægtige produktionsdyr og heste i den sidste tiendedel af drægtighedsperioden følger, at i tilfælde af nødslagtning, hvor dyret aflives på bedriften, eller hvis dyret er blevet transporteret til et slagteri med henblik på slagtning, skal moderdyret bedøves, hvorefter fosteret skal skæres ud af livmoderen og aflives straks.
Umiddelbart derefter skal moderdyret afblødes.
Siden loven trådte i kraft den 1. juli 2004 har Dyreværnsrådet i en udtalelse af 12. april 2007 til Justitsministeriet tilkendegivet, at den foreskrevne fremgangsmåde i lovens § 2, stk. 2, kan give anledning til, at fostre lider mere i forbindelse med slagtningen, end de ville have gjort, hvis moderdyret blot blev slagtet, uden at fosteret skæres ud.
Ifølge forarbejderne til § 2 er metoden foreskrevet med henblik på at sikre, at fosteret lider mindst mulig overlast under slagtning.
Det er imidlertid Dyreværnsrådets opfattelse, jf. den ovenfor nævnte udtalelse, at bestemmelsen i lovens § 2, stk. 2, ikke alene er unødvendig, men i direkte strid med lovens intention om at sikre fostre mod lidelse, og rådet finder således ikke, at bestemmelsen er egnet til at beskytte fostrene.
 Dyreværnsrådets udtalelse har af rådet været forelagt Det Veterinære Sundhedsråd, der i en udtalelse af 30. april 2007 har tilsluttet sig Dyreværnsrådets udtalelse.
 Herudover rejser bestemmelsen i lovens § 2, stk. 2, spørgsmål i forhold til Rådets forordning (EF) Nr. 1099/2009 af 24. september 2009 om beskyttelse af dyr på aflivningstidspunktet (aflivningsforordningen).
Ifølge aflivningsforordningens artikel 26, stk. 1, kan medlemsstaterne alene opretholde nationale regler, der har til formål at sikre en mere omfattende dyrebeskyttelse på aflivningstidspunktet, og som er gældende på tidspunktet for forordningens ikrafttræden.
Forordningen trådte i kraft den 8. december 2009 og finder anvendelse fra 1. januar 2013.
 Det vurderes, at bestemmelsen i § 2, stk. 2, i loven ikke kan opretholdes fra og med forordningens anvendelsesdato den 1. januar 2013, idet det ikke kan lægges til grund, at fremgangsmåden, som beskrevet i § 2, stk. 2, sikrer en mere omfattende dyrebeskyttelse på aflivningstidspunktet.
 På baggrund af ovenstående vurderes det ikke hensigtsmæssigt at opretholde det gældende krav i lov om forbud mod slagtning og aflivning af drægtige produktionsdyr og heste i den sidste tiendedel af drægtighedsperioden om særskilt aflivning af fostre i forbindelse med nødslagtning, hvor moderdyret aflives på bedriften, eller hvis moderdyret er blevet transporteret til et slagteri med henblik på slagtning.
3. Lovforslagets indhold 3.1. Gældende ret Forslaget til lov om forbud mod slagtning og aflivning af produktionsdyr og heste i den sidste tiendedel af drægtighedsperioden blev fremsat den 25. februar 2004 (2003/1 LSF 174) og vedtaget den 15. april 2004. Loven skulle sikre implementering af dele af folketingsbeslutning af 8. april 2003 om forbud mod transport og slagtning af højdrægtige produktionsdyr og heste (Beslutningsforslag nr.
B 58, Folketinget 2002-03).
Loven vedrører kvæg, svin, får, geder og andre produktionsdyr, som fx opdrættede hjorte, kaniner og visse pelsdyr.
Loven omfatter - ud over produktionsdyr  specifikt heste, idet mange heste i dag ikke holdes til landbrugsmæssige formål.
 I henhold til loven er det som udgangspunkt forbudt at slagte eller aflive drægtige produktionsdyr og heste i den sidste tiendedel af drægtighedsperioden, jf. lovens § 1, stk. 1.
 Ved slagtning forstås aflivning af dyr med henblik på produktion af kød til konsum, jf. lovens § 1, stk. 2. Ved aflivning forstås enhver metode, som medfører, at et dyr dør, og som ikke er omfattet af lovens § 1, stk. 2, jf. lovens § 1, stk. 3.
 Slagteforbuddet gælder ikke, hvis der er tale om nødslagtning, hvor dyret aflives på bedriften, eller hvis dyret er blevet transporteret til et slagteri med henblik på slagtning, jf. lovens § 2, stk. 1.
Det bemærkes, at i den situation, hvor det højdrægtige dyr er transporteret til slagteri med henblik på slagtning, er dette sket i strid med forbuddet mod at transportere højdrægtige dyr, jf.
Rådets Forordning (EF) Nr. 1/2005 af 22. december 2004 om beskyttelse af dyr under transport og dermed forbundne aktiviteter og om ændring af direktiv 64/432/EØF og 93/119/EF og forordning (EF) nr. 1255/97 (transportforordningen). I disse situationer gælder slagteforbuddet ikke, da det af hensyn til moderdyrets velfærd vil være uhensigtsmæssigt at udsætte dyret for endnu en transport retur til producenten, jf. lovforslaget (2003/1 LSF 174) under pkt. 5.
Ved slagtning i de i § 2, stk. 1, nævnte tilfælde skal moderdyret bedøves, hvorefter fosteret skal skæres ud af livmoderen og aflives straks.
Umiddelbart derefter skal moderdyret afblødes.
Dette fremgår af lovens § 2, stk. 2. Aflivning af fosteret kan undlades, hvis en dyrlæge vurderer, at fosteret er levedygtigt, jf. lovens § 2, stk. 3.
 Reglerne har været gældende siden lovens ikrafttræden den 1. juli 2004.
3.2. Fødevareministeriets overvejelser og lovforslagets indhold Siden lovens ikrafttræden den 1. juli 2004 har Dyreværnsrådet, som nævnt ovenfor under pkt. 2, i en udtalelse af 12. april 2007 til Justitsministeriet tilkendegivet, at den foreskrevne fremgangsmåde i lovens § 2, stk. 2, kan give anledning til, at fostre lider mere i forbindelse med slagtningen, end de ville have gjort, hvis moderdyret blot blev slagtet, uden at fosteret skæres ud.
Ifølge forarbejderne til § 2 er metoden foreskrevet med henblik på at sikre, at fosteret lider mindst mulig overlast under slagtning.
Dyreværnsrådet finder imidlertid, jf. den ovenfor nævnte udtalelse af 12. april 2007, at lovens § 2, stk. 2 ikke alene er unødvendig, men i direkte strid med lovens intention om at sikre fostre mod lidelse.
Det er rådets opfattelse, at bestemmelsen trods sin hensigt om det modsatte kan give anledning til, at fostre lider mere i forbindelse med slagtningen, end de ville have gjort, hvis moderdyret blot blev slagtet, uden at fosteret skæres ud.
Rådet finder således ikke, at bestemmelsen er egnet til at beskytte fostrene.  Dyreværnsrådets udtalelse har af rådet været forelagt Det Veterinære Sundhedsråd, der anfører følgende i udtalelse af 30. april 2007:
 Rådet finder med baggrund i den videnskabelige litteratur på området, at fostre lider mere i forbindelse med den i § 2, stk. 2, i lov nr. 269 af 21. april 2004 om forbud mod slagtning og aflivning af drægtige produktionsdyr og heste i den sidste tiendedel af drægtighedsperioden anførte metode med udskæring af fosteret og efterfølgende aflivning, end hvis moderdyret bliver slagtet (bedøvet og afblødt), uden at fosteret skæres ud til efterfølgende aflivning.
Rådet finder, at de pågældende fostre ved den nuværende lovgivning udsættes for smerte, lidelse, angst og væsentlig ulempe.
Rådet kan på dette grundlag tilslutte sig Dyreværnsrådets udtalelse.  Herudover rejser bestemmelsen i lovens § 2, stk. 2, spørgsmål i forhold til Rådets forordning (EF) Nr. 1099/2009 af 24. september 2009 om beskyttelse af dyr på aflivningstidspunktet (aflivningsforordningen).
 Aflivningsforordningen fastsætter bestemmelser om aflivning af dyr, der avles eller holdes med henblik på fremstilling af fødevarer, uld, skind, pelsværk og andre produkter, samt aflivning af dyr med henblik på sanering og dermed forbundne aktiviteter, jf. forordningens artikel 1. Forordningen erstatter det nugældende Rådets direktiv 93/119/EF af 22. december 1993 om beskyttelse af dyr på slagte- og aflivningstidspunktet, dog med visse overgangsordninger, der er uden betydning i forhold til nærværende lovforslag.
I henhold til forordningens artikel 26, stk. 1, kan medlemsstaterne bibeholde nationale regler, der har til formål at sikre en mere omfattende dyrebeskyttelse på aflivningstidspunktet, og som er gældende på tidspunktet for forordningens ikrafttræden.
Forordningen trådte i kraft den 8. december 2009 og finder anvendelse fra 1. januar 2013.
 Fødevareministeriet vurderer, med baggrund i Dyreværnsrådets og Det Veterinære Sundhedsråds udtalelser, jf. ovenfor, at bestemmelsen i § 2, stk. 2, i lov om forbud mod slagtning og aflivning af drægtige produktionsdyr og heste i den sidste tiendedel af drægtighedsperioden ikke kan opretholdes fra og med forordningens anvendelsesdato den 1. januar 2013, idet det ikke kan lægges til grund, at fremgangsmåden, som beskrevet i § 2, stk. 2, sikrer en mere omfattende dyrebeskyttelse på aflivningstidspunktet.
Som en konsekvensændring foreslås det endvidere, at lovens § 2, stk. 3, ophæves.
Bestemmelsen foreskriver, at aflivning af fosteret kan undlades, hvis en dyrlæge vurderer, at fosteret er levedygtigt.
Bestemmelsen vil være uden selvstændigt indhold ved ophævelse af kravet i § 2, stk. 2 om særskilt aflivning af fosteret.
 Der foreslås indsat en ny bestemmelse i § 2, stk. 3, i henhold til hvilken Ministeren for Fødevarer, Landbrug og Fiskeri kan fastsætte nærmere regler om håndtering af fostre i forbindelse med nødslagtning, hvor moderdyret aflives på bedriften, eller hvor moderdyret er blevet transporteret til et slagteri med henblik på slagtning.
Fødevareministeriet vurderer, at der med ophævelsen af den nuværende bestemmelse i lovens § 2, stk. 2, om særskilt aflivning af fosteret kan være behov for at fastsætte regler om, hvorledes fostre skal håndteres i forbindelse med slagtning af højdrægtige dyr.
Formålet med bestemmelsen er at kunne fastsætte regler, der sikrer, at fosteret forbliver i livmoderen til det er dødt.
Der tænkes især på at fastsætte en minimumstid for, hvor lang tid der skal gå, fra at moderdyret er afblødt, til at fosteret tages ud af livmoderen.
4. Økonomiske og administrative konsekvenser for det offentlige Lovforslaget findes ikke at have økonomiske og administrative konsekvenser for det offentlige.
5. Økonomiske og administrative konsekvenser for erhvervslivet Lovforslaget medfører ingen økonomiske og administrative konsekvenser af betydning for erhvervslivet.
Lovforslaget har været forelagt Erhvervsstyrelsens Center for Kvalitet i Erhvervsregulering, som har udtalt, at styrelsen vurderer, at lovforslaget ikke medfører administrative konsekvenser for erhvervslivet.
6. Administrative konsekvenser for borgerne Lovforslaget medfører ingen administrative konsekvenser for borgerne.
7. Miljømæssige konsekvenser Lovforslaget skønnes ikke at have miljømæssige konsekvenser.
8. Forholdet til EU-retten Rådets Forordning (EF) Nr. 1099/2009 af 24. september 2009 om beskyttelse af dyr på aflivningstidspunktet (aflivningsforordningen) trådte i kraft den 8. december 2009 og finder anvendelse fra 1. januar 2013. Forordningen erstatter det nugældende Rådets direktiv 93/119/EF af 22. december 1993 om beskyttelse af dyr på slagte- og aflivningstidspunktet, dog med visse overgangsordninger, der er uden betydning i forhold til nærværende lovforslag.
 Aflivningsforordningen fastsætter bestemmelser om aflivning af dyr, der avles eller holdes med henblik på fremstilling af fødevarer, uld, skind, pelsværk og andre produkter, samt aflivning af dyr med henblik på sanering og dermed forbundne aktiviteter, jf. forordningens artikel 1.
 I henhold til forordningens artikel 26, stk. 1, kan medlemsstaterne bibeholde nationale regler, der har til formål at sikre en mere omfattende dyrebeskyttelse på aflivningstidspunktet, og som er gældende på tidspunktet for forordningen ikrafttræden.
 Fødevareministeriet vurderer, med baggrund i Dyreværnsrådets og Det Veterinære Sundhedsråds udtalelser, jf. ovenfor under pkt. 2 og 3, at bestemmelsen i lovens § 2, stk. 2, ikke kan opretholdes fra og med 1. januar 2013, idet det ikke længere kan lægges til grund, at fremgangsmåden, som beskrevet i bestemmelsen, sikrer en mere omfattende dyrebeskyttelse på aflivningstidspunktet.
 Selve forbuddet i loven mod slagtning eller aflivning af produktionsdyr og heste i den sidste tiendedel af drægtighedsperioden opretholdes med det formål at sikre en mere omfattende dyrebeskyttelse på aflivningstidspunktet, jf. forordningens artikel 26, stk. 1. Loven var endvidere gældende på tidspunktet for aflivningsforordningens ikrafttrædelse den 8. december 2009 og forbuddet kan derfor opretholdes, jf. forordningens artikel 26, stk. 1.
9. Høring Et udkast til lovforslag har været sendt i høring hos følgende institutioner og organisationer m.v.: A-consult a/s, Advokatrådet, Aktive Dyrevenner, ALECTIA, Alimentas ApS, Alternativfondet, Anticimex, Arbejdsgiverforeningen for konditorer, bagere og chokolademagere (AKBC), A/S Mortalin, Astma- og Allergiforbundet, Bager- og Konditormestre i Danmark, Biodania, Biodynamisk Forbrugersammenslutning, Brancheforeningen for farmaceutiske industrivirksomheder i Danmark, Brancheforeningen for Kaffe og The (Niels Gade), Brancheforeningen for Lægemiddelvirksomheder i Danmark (LIF), Brancheforeningen SPT, Bryggeriforeningen, Bureau Veritas Denmark, Center for Miljø og Toksikologi på DHI Vand-Miljø-Sundhed, Coop Danmark, Dacopa, DAKA, DAKOFO, Danish Seafood Association (DSA), Dankost ApS, Danmarks Aktive Forbrugere, Danmarks Apotekerforening, Danmarks Farve- og Lakindustri (FDLF), Danmarks Fiskehandlere, Danmarks Fiskeriforening, Danmarks Gedeavlerforening, Danmarks Kaninavlerforening, Danmarks Restauranter og Caféer, Danmarks Skibsmæglerforening, Danmarks Tekniske Universitet, Dansk Akvakultur, Dansk Arbejdsgiverforening (DA), Dansk Dyreværn Århus, Dansk Erhverv, Dansk Elite Smiley ApS, Dansk Fåreavl, Dansk Galop, Dansk Gede Union, Dansk Hunderegister, Dansk Industri, Dansk Kennel Klub, Dansk Landbrugsrådgivning, Dansk Ride Forbund, Dansk Skaldyrcenter, Dansk Supermarked, Dansk Transport og Logistik, Dansk Travsports Centralforbund, Dansk Varefakta Nævn, Dansk Åleproducentforening, Danske Advokater, Danske Fugleforeninger, Danske Lammeproducenter, Danske Læskedrik Fabrikanter, Danske Regioner, Danske Slagtermestre, Danske Slagtermestres landsforening, Danske Svineproducenter, De Samvirkende Købmænd, Den Danske Brancheorganisation for Vitalmidler, Den Danske Dyrlægeforening, Det Biovidenskabelige Fakultet ved Københavns Universitet, Det danske Fjerkræraad, Det Dyreetiske Råd, Det Jordbrugsvidenskabelige Fakultet, Det Natur- og Biovidenskabelige Fakultet, Københavns Universitet, Det Veterinære Sundhedsråd, DFO, Dansk Flavour Organisation, DHI, Center for Miljø og Toksikologi, Afdeling: HHS, DI Fødevarer, DI Handel, Diabetesforeningen, Diversey, DTU - Veterinærinstituttet, DTU - Fødevareinstituttet, DOSO  DyreværnsOrganisationernes SamarbejdsOrganisation, Dyrefondet, Dyrenes Beskyttelse, Dyrenes Dags komité, Dyrenes Venner, Dyrenes Hjælpekomité Freja, Dyreværnet, Dyreværnsforeningen Alle Dyrs Ret, Dyreværnsforeningernes Fællesråd, Dyreværnsrådet, Elite Food Aps, Emballageindustrien, EMCON, Erhvervsstyrelsen (Center for Kvalitet i ErhvervsRegulering), Eurofins Steins Laboratorium A/S, Faglig Fælles Forbund 3F, Fairtrade Mærket, FEHA, Felis Danica, Fokus på Dyr, Foodcare, Forbrugerrådet, Forbrugergruppen for dyrevelfærd, Force Technology, Foreningen Aktive Dyrerettigheder, Foreningen af danske Svinekonsulenter, Foreningen af Danske Svineproducenter, Foreningen af politimestre i Danmark, Foreningen af Tilsynsfunktionærer, Foreningen af Danske Spiritusfabrikanter, Foreningen for Biodynamisk Jordbrug (biodynamisk), Foreningen Muslingeerhvervet (FME), Fødevaregruppen, Fødevarekonceptet, Fødevareministeriets Klagecenter, Fødevareøkonomisk Institut, Gigtforeningen, Greenpeace, Happy Smiley, Hatting-KS A/S, Helsebranchens Leverandørforening, Hesteinternatet af 1999, Hestens Værn, Hjerteforeningen, HORESTA, Højmarklaboratoriet a/s, Håndværksrådet, International Transport Danmark, Kantineledernes Landsklub, KGH customs services Danmark, KGH customs services Sverige, Kopenhagen Fur, Kommunernes Landsforening, Kontrolgruppen, Konsumfiskeindustriens Arbejdsgiverforening, Kost, Motion & Sund fornuft (KMS), Kost og ernæringsforbundet, Kræftens Bekæmpelse, Kuluk consult ApS, Kødgeder I Danmark, Landbrug og Fødevarer, Landsforeningen af Danske Mælkeproducenter, Landsforeningen for Bæredygtigt Landbrug, Landsforeningen for Dansk Fåreavl, Landsforening for Husdyrenes Vel, Landsforeningen Forsøgsdyerenes Værn, Landsforeningen Komitéen mod Dyreforsøg, Landsforeningen til Oplysning om og Afskaffelse af Vivisektion i Danmark, Landskontoret for Heste, Landsorganisationen Grøn Hverdag, Landsorganisationen I Danmark (LO), Lolex aps, Lynges E.
Kontrol, Mejeriforeningen, Mohairforeningen i Danmark, Naturerhvervstyrelsen, Ninkovich Consult ApS v/ Dyrlæge Ognjen Ninkovic, NOAHs Sekretariat (noah), NOPALAX, Nærbutikkernes Landsforening, OASA, Plastindustrien i Danmark, Politidirektøren i København, Politiforbundet I Danmark, Q-food ApS, QMS- Consult, Rigsadvokaten, Rigspolitichefen, Rådet for Dyreforsøg, Rådet vedrørende Hold af Særlige Dyr, Sammark, Sammenslutningen af By- & Markedsfester I Danmark, Sammenslutningen af Landbrugets Arbejdsgiver (SALA), Sedan, Sills & Løndal Rådgivning, Aps, Slagtermestre og Ostehandlerforeningen Danmark, Smiley-One, SPF-Danmark, Stop Spild Af Mad, Teknologisk Institut, 3F, Veterinærmedicinsk Industriforening, Videncenter for Svineproduktion, Videncenter for Landbrug, Videncentret For Landbrug, Økologisk Landsforening, WSPA Danmark.
Bemærkninger til lovforslagets enkelte bestemmelser Til § 1 Til nr. 1 Bestemmelsen i lovens § 2, stk. 2, foreslås ophævet således, at der ikke længere er krav om særskilt aflivning af fostre i forbindelse med slagtning, hvor moderdyret aflives på bedriften, eller hvis moderdyret er blevet transporteret til et slagteri med henblik på slagtning.
Ved slagtning forstås aflivning af dyr med henblik på produktion af kød til konsum.
Dette fremgår af lovens § 1, stk. 2.
 Slagtning af højdrægtige produktionsdyr vil ved ophævelse af kravet i lovens § 2, stk. 2, om særskilt aflivning af fosteret foregå på samme måde som ved slagtning af ikke højdrægtige dyr.
 Som en konsekvensændring af ophævelse af kravet om særskilt aflivning af fosteret foreslås det, at lovens § 2, stk. 3, om undladelse af aflivning af et levedygtigt foster ophæves, idet bestemmelsen vil være uden selvstændigt indhold ved ophævelse af kravet i § 2, stk. 2.
 Samtidig foreslås det, at der som § 2, stk. 3 indsættes en ny bestemmelse, i henhold til hvilken Ministeren for Fødevarer, Landbrug og Fiskeri bemyndiges til at fastsætte regler om håndtering af fostre i forbindelse med nødslagtning, hvor moderdyret aflives på bedriften, eller hvis moderdyret er blevet transporteret til et slagteri med henblik på slagtning.
Fødevareministeriet vurderer, at der med ophævelsen af den nuværende bestemmelse i lovens § 2, stk. 2 kan være behov for at fastsætte nærmere regler for håndtering af fostre i disse situationer, herunder regler om, at fosteret skal efterlades i den intakte livmoder og om, hvor lang tid der bør gå fra afblødning af moderdyret, indtil fosteret kan fjernes.
Der bør endvidere fastsættes en undtagelsesbestemmelse i forbindelse med nødslagtning på bedriften, hvis en dyrlæge har vurderet, at fosteret er levedygtigt.
 Den tidligere bestemmelse i lovens § 2, stk. 4 videreføres uændret som § 2, stk. 2.
 Der henvises i øvrigt til de almindelige bemærkninger under pkt. 3.
Til § 2 Det foreslås, at loven træder i kraft den 1. januar 2013, idet Rådets forordning (EF) Nr. 1099/2009 af 24. september 2009 om beskyttelse af dyr på aflivningstidspunktet (aflivningsforordningen) har virkning fra 1. januar 2013, jf. ovenfor under pkt. 2, 3 og 8 i de almindelige bemærkninger.
