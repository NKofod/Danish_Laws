Ankestyrelsens principafgørelse I-1-02 om introduktionsydelse - forsørger - børn i udlandet - faktisk opfyldelse af forsørgelsespligt - dokumentation Resume:
 Ansøger var berettiget til introduktionsydelse som forsørger, fordi det måtte anses for godtgjort, at han havde forsørgelsespligt over for sine børn, der opholdt sig i Pakistan.
 Det blev lagt til grund, at han måtte anses for at have opfyldt forsørgelsespligten ved at have overført penge via en ven i Pakistan, og hustruen havde bekræftet modtagelsen af pengene.
 Kassation:
Der er kommet nye regler på området Kassationsdato:
14-06-2009 Love:
Lov om integration af udlændinge i Danmark - lovbekendtgørelse nr. 643 af 28. juni 2001 - § 27, stk. 1 og § 27, stk. 4 Sagsfremstilling:
Ansøger, der var fra Afghanistan og havde fået asyl i Danmark, fik fra den 1. maj 2001 udbetalt introduktionsydelse som enlig.
Han søgte om at få ydelsen udbetalt som forsørger.
Han dokumenterede, at han havde 3 børn.
Børnene opholdt sig sammen med hans hustru i Pakistan hos en ven af familien.
Han dokumenterede endvidere, at han overførte penge til Pakistan.
Pengene blev sendt til vennen, og hustruen kvitterede for modtagelsen heraf ved fax eller telefon.
Det sociale nævn tiltrådte kommunens afgørelse om, at ansøger først var berettiget til introduktionsydelse som forsørger fra 26. september 2000, hvor hustruen og børnene fik opholdstilladelse i Danmark, og begrundede dette med, at det ikke var tilstrækkeligt dokumenteret, at ansøger opfyldte sin forsørgelsespligt, mens familien var i udlandet.
Nævnet lagde vægt på, at pengeoverførslerne ikke var sket til ægtefællen.
I klagen til Ankestyrelsen gjorde ansøger bl.a. gældende, at hans ægtefælle ikke kunne oprette konto i Pakistan, fordi hun var afghansk statsborger.
Han måtte derfor sende pengene til sin ven.
 Sagen blev behandlet i principielt møde med henblik på afklaring af, om det som krav til dokumentation for faktisk opfyldelse af forsørgerpligten er en betingelse, at pengeoverførslen sker til ægtefællen.
 Afgørelse:
 Ankestyrelsen fandt, at ansøger havde ret til introduktionsydelse som forsørger fra den 1. maj 2000, hvor ansøger i kraft af sin opholdstilladelse fik ret til introduktionsydelse.
 Ankestyrelsen lagde til grund, at det måtte anses for godtgjort, at ansøger havde forsørgelsespligt over for sine børn, og at han opfyldte forsørgelsespligten ved at overføre penge via sin ven i Pakistan, og hustruen havde bekræftet modtagelsen heraf.
Ankestyrelsen lagde ved afgørelsen vægt på, at en mand, der er bosat i Danmark, efter dansk ret er forpligtet til at forsørge sine børn, hvis det over for de danske myndigheder er dokumenteret, at han er far til de omhandlede børn.
Dette gælder uanset, om børnene opholder sig i Danmark eller i udlandet.
Ankestyrelsen fandt, at der ikke efter loven kan rejses krav om, at forsørgelsespligten over for børnene opfyldes ved direkte pengeoverførsel til børnene eller deres mor/far.
Vurdering af, om forsørgelsespligten opfyldes må ske på baggrund af en konkret vurdering af oplysningerne i sagen.
 Ankestyrelsen ændrede således det sociale nævns afgørelse.
