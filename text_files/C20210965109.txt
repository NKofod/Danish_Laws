Cirkulære om politiets behandling af erstatningskrav fra private (Til Rigspolitiet og samtlige politikredse) § 1. Politiets behandling af erstatningskrav fra private, som ikke er omfattet af retsplejelovens kapitel 93 a, sker i henhold til dette cirkulære.
§ 2. Politidirektøren træffer beslutning i 1. instans i sager om erstatningskrav fra private.
Rigspolitichefen træffer dog beslutning i 1. instans i sager om erstatningskrav fra private for skader forvoldt af Rigspolitiet.
§ 3. Beslutninger efter § 2 træffes på grundlag af dansk rets almindelige erstatningsregler, herunder lov om erstatningsansvar, jf. bekendtgørelse af lov nr. 1070 af 24. august 2018 om erstatningsansvar.
Der kan ikke ydes kulanceerstatning.
 § 4. Politiet er ved behandlingen af erstatningssager efter § 2 omfattet af reglerne i forvaltningslovens kapitel 2, 8 og 8a, jf. lovens § 2, stk. 2 og 3, og skal i øvrigt overholde principperne i forvaltningsloven og almindelige forvaltningsretlige grundsætninger.
 § 5. Erstatningskrav vedrørende den kollektive ansvarsforsikring for motorkøretøjer og politihunde skal sendes til Rigspolitiet til behandling hos forsikringsselskab.
 § 6. Ved afslag i 1. instans på en ansøgning om erstatning, jf. § 2, skal ansøgeren gøres bekendt med, at beslutningen kan indbringes for højere administrativ myndighed.
 Stk. 2. Beslutninger, der er truffet af rigspolitichefen som 2. instans, kan ikke indbringes for højere administrativ myndighed.
 § 7. Cirkulæret træder i kraft den 1. august 2021.
