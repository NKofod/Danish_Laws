Betænkning afgivet af Udlændinge- og Integrationsudvalget den 14. januar 2021 Betænkning over Forslag til lov om ændring af repatrieringsloven (Bortfald af den resterende del af hjælp til repatriering og reintegrationsbistand i tilfælde af alvorlig kriminalitet m.v. begået efter repatriering m.v.) [af udlændinge- og integrationsministeren (Mattias Tesfaye)]:
1. Ændringsforslag Dansk Folkeparti har stillet 1 ændringsforslag til lovforslaget.
2 Indstillinger Et flertal i udvalget (udvalget med undtagelse af DF og NB) indstiller lovforslaget til vedtagelse uændret.
Et mindretal i udvalget (DF og NB) indstiller lovforslaget til vedtagelse.
Mindretallet vil stemme for det stillede ændringsforslag.
 Liberal Alliance, Alternativet, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Ændringsforslag med bemærkninger Ændringsforslag Til § 2 Af et mindretal (DF), tiltrådt af et mindretal (NB):
 1) Stk. 2-4 udgår.
[Ændret virkningstidspunkt] Bemærkninger Til nr. 1 Med ændringsforslaget foreslås det, at de foreslåede bestemmelser i repatrieringsloven, herunder de foreslåede bestemmelser om bortfald i repatrieringslovens § 9 b, stk. 1, og § 10 b, stk. 1, om tilbageholdelse i repatrieringslovens § 9 b, stk. 3, og § 10 b, stk. 3, og om tilbagebetaling efter repatrieringslovens § 9, 4. pkt., samt efter regler udstedt i medfør af repatrieringslovens § 10, stk. 6, jf. stk. 7, 3. pkt., vil finde anvendelse for alle afgørelser om hjælp til repatriering, jf. repatrieringslovens § 7, stk. 1, og om den løbende månedlige reintegrationsbistand, jf. repatrieringslovens § 10, stk. 1. Dette vil gælde, uanset hvornår sådanne afgørelser er truffet, herunder når afgørelsen er truffet før lovens ikrafttræden, og uanset hvornår det forhold, som efter forslaget kunne føre til bortfald eller tilbageholdelse, har fundet sted, herunder når forholdet i sin helhed har fundet sted før lovens ikrafttræden.
 Det er vurderingen, at en ordning, hvor den resterende del af hjælp til repatriering kan bortfalde, når den alvorlige kriminalitet mv. er begået efter afgørelsen om hjælp til repatriering, men før den pågældende opfylder betingelserne for udbetaling af den resterende del af hjælpen og før lovens ikrafttræden, kan indebære ekspropriation efter grundlovens § 73. Endvidere er det vurderingen, at ordningen kan være i konflikt med beskyttelsen af ejendomsretten i artikel 1 i 1. tillægsprotokol til Den Europæiske Menneskerettighedskonvention (EMRK). Der henvises i den forbindelse til brev af 23. oktober 2020 til udlændingeordførerne, som er oversendt til Udlændinge- og Integrationsudvalget den 4. december 2020 (UUI alm. del  bilag 46). Tilsvarende vurdering gør sig gældende for en ordning for bortfald af den løbende månedlige reintegrationsbistand.
I det omfang bortfald af den resterende del af hjælp til repatriering og den løbende månedlige reintegrationsbistand herefter vil udgøre et ekspropriativt indgreb, kan fratagelsen i disse tilfælde alene ske mod fuldstændig erstatning.
Et krav om fuldstændig erstatning i anledning af ekspropriation vil kunne rejses direkte over for den kommunalbestyrelse, som træffer afgørelse om bortfald og dermed foretager det ekspropriative indgreb.
3. Udvalgsarbejdet Lovforslaget blev fremsat den 15. december 2020 og var til 1. behandling den 21. december 2020. Lovforslaget blev efter 1. behandling henvist til behandling i Udlændinge- og Integrationsudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 3 møder.
Høringssvar Et udkast til lovforslaget har inden fremsættelsen været sendt i høring, og udlændinge- og integrationsministeren sendte den 30. oktober 2020 dette udkast til udvalget, jf.
UUI alm. del  bilag 22. Den 17. december 2020 sendte udlændinge- og integrationsministeren høringssvarene og et høringsnotat til udvalget.
Bilag Under udvalgsarbejdet er der omdelt 3 bilag på lovforslaget.
Spørgsmål Udvalget har under udvalgsarbejdet stillet 9 spørgsmål til udlændinge- og integrationsministeren til skriftlig besvarelse, som ministeren har besvaret.
Bjørn Brandenborg (S) Birgitte Vind (S) Camilla Fabricius (S) Christian Rabjerg Madsen (S) fmd.
Jeppe Bruus (S) Julie Skovsby (S) Lars Aslan Rasmussen (S) Rasmus Horn Langhoff (S) Rasmus Stoklund (S) Samira Nawa (RV) Kristian Hegaard (RV) Carl Valentin (SF) Halime Oguz (SF) Peder Hvelplund (EL) Rosa Lund (EL) Sikandar Siddique (UFG) Mads Fuglede (V) Fatma Øktem (V) Heidi Bank (V) Inger Støjberg (V) Jan E.
Jørgensen (V) Marlene Ambo-Rasmussen (V) Morten Dahlin (V) Karsten Lauritzen (V) Pia Kjærsgaard (DF) nfmd.
Marie Krarup (DF) Peter Skaarup (DF) Marcus Knuth (KF) Pernille Vermund (NB) Liberal Alliance, Alternativet, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
