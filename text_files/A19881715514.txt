 Denne datasammenskrivning omfatter lov nr. 238 af 7. juni  

 1968 om visse hovedlandevejsstrækninger med de ændringer, der følger af lov  

 nr. 211 af 25. maj 1983.
 § 1.  Ministeren for offentlige arbejder bemyndiges  

 til at lade følgende hovedlandevejsstrækninger anlægge som motorveje med de  

 fornødne tilslutninger til det eksisterende vejnet:
 1. En hovedlandevej i forlængelse af Helsingørvejen  

 fra dennes endepunkt ved Brønsholm til Mørdrupvej.
 2. En hovedlandevej i forlængelse af Ringvej B 4 fra  

 dennes endepunkt ved Ballerup til Roskildevej vest for Klovtofte.
 3. En hovedlandevej fra Ringvej B 3 i fortsættelse af  

 den under udbygning værende nordlige gren af Vestmotorvejen til den i nr. 2  

 nævnte motorvejsstrækning med tilslutning til denne nord for Roskilde og  

 endvidere med forbindelse syd for Roskildevej til Vestmotorvejens sydlige  

 gren i området omkring Ishøj.
 4. En hovedlandevej fra motorringvejen ved dennes  

 skæring med Jyllingevej til Ballerupvej med tilslutning til den i nr. 2  

 nævnte motorvejsstrækning.
 5. En hovedlandevej fra Ølby i fortsættelse af den  

 under udbygning værende hovedlandevejsstrækning København-Ølby til et punkt  

 nord for Ringsted.
 6. En hovedlandevej fra Høsten Torp i forlængelse af  

 den under udbygning værende hovedlandevejsstrækning Ølby-Høsten Torp vest om  

 Rønnede til landevejen Næstved-Fakse.
 § 2.  Ministeren bemyndiges til som hovedlandevej at  

 lade anlægge en færgehavn ved østsiden af Tårs Vig og en vejforbindelse fra  

 færgehavnen, syd om Sandby, til landevejen Nakskov-Tårs ved Branderslev.
 Stk. 2.  Ministeren bemyndiges endvidere til som  

 hovedlandevej at lade anlægge en vej i forlængelse af Helsingørmotorvejen,  

 hovedlandevej 14, Helsingør-København, fra Mørdrupvej mod nordøst med  

 tilslutning til hovedlandevej 109, Nyrup-Helsingør, ved Skovgaard.
 Stk. 3.  Ministeren bemyndiges til at lade foretage  

 projektering til forberedelse og sikring af anlæg af en hovedlandevej fra den  

 i stk. 1 nævnte hovedlandevejsstrækning, nord om Sæbyholm Skov, syd om  

 Halsted og Halstedkloster til hovedlandevejen (A 7) Nykøbing F.-Nakskov.
 § 3.  Ministeren bemyndiges til at lade foretage  

 projektering til forberedelse og sikring af en forlægning af hovedlandevej (A  

 15) Århus-Ringkøbing syd om Ikast og Herning fra et punkt på hovedlandevejen  

 øst for Bording til et punkt vest for Snejbjerg.
 § 4.  Ministeren bemyndiges til at klassificere  

 landevejen (Ringvej B 4) fra Hareskovmotorvejen til Ballerup som  

 hovedlandevej.
 § 5.  Såfremt der i tiden, indtil lovforslag til de i  

 § 2, stk. 2, og § 3 nævnte anlæg kan være udarbejdet og vedtaget, projekteres  

 eller udføres bebyggelse eller andre foranstaltninger, der skønnes at ville  

 vanskeliggøre eller væsentligt fordyre en senere gennemførelse af anlæggene,  

 kan ministeren erhverve de arealer m.v., der er fornødne til anlæggenes  

 gennemførelse.
 Stk. 2.  Erhvervelsen kan om fornødent ske ved  

 ekspropriation efter reglerne i lov om fremgangsmåden ved ekspropriation  

 vedrørende fast ejendom.
