Nr BTL 248 Betænkning over Forslag til lov om ændring af lov om afgift af visse  

 olieprodukter og lov om afgift af gas   

 Nr L 248 1991-92, 1. samling Afgivet af Skatteudvalget Afgivet: 19920514 Udvalget har behandlet lovforslaget i en række møder og har herunder stillet spørgsmål til skatteministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Dansk Erhvervsgartnerforening, Danske Vognmænd, Erhvervenes Transportudvalg, Faxe Kalk, Foreningen af Danske Eksportvognmænd, Landsforeningen Danmarks Bilruter, Oliebranchens Fællesrepræsentation og Turistvognmændene.
 Der er af skatteministeren stillet et ændringsforslag, hvorom henvises til  

 de ledsagende bemærkninger.
 Herefter indstiller et flertal (Socialdemokratiets, Venstres, Det  

 Konservative Folkepartis, Centrum-Demokraternes og Det Radikale Venstres  

 medlemmer af udvalget) lovforslaget til vedtagelse med det stillede  

 ændringsforslag.
 Et mindretal inden for flertallet (Socialdemokratiets medlemmer af  

 udvalget) understreger, at det er regeringens ansvar at fremsætte forslag til  

 undtagelser fra dieselafgiften, herunder i forhold til forhandlingerne  

 vedrørende strukturforslaget om anvendelsesområdet for dieselolieafgiften i  

 EF, der ifølge regeringens oplysninger formentlig er færdige i juni eller  

 juli måned 1992.
Et mindretal (Fremskridtspartiets og Kristeligt Folkepartis  

 medlemmer af udvalget) indstiller lovforslaget til forkastelse ved 3.  

 behandling.
Mindretallet kan ikke stemme for det stillede ændringsforslag.
Et flertal inden for mindretallet (Fremskridtspartiets medlem af udvalget)  

 udtaler, at Fremskridtspartiet ikke kan støtte regeringens forslag om på  

 nuværende tidspunkt at forhøje diesel- og olieafgifter.
Partiet mener, at en  

 sådan beslutning burde udsættes så længe som muligt.
Et mindretal inden for mindretallet (Kristeligt Folkepartis medlem af  

 udvalget) mener, at hele provenuet ved afgiftstilpasningen til EF-niveauet  

 burde tilfalde erhvervslivet som kompensation.
Erhvervslivet skal ikke betale  

 for billigere øl og vin.
 Et andet mindretal (Socialistisk Folkepartis medlemmer af udvalget)  

 vil redegøre for sin stilling til lovforslaget og det stillede  

 ændringsforslag ved 2. behandling.
 ÆndringsforslagAf skatteministeren , tiltrådt af et flertal  

 (S, V, KF, CD og RV):
 Til § 3 1) Paragraffen affattes således:
 »§ 3 Stk. 1. Loven træder i kraft den 1. oktober  

 1992, jf. dog stk. 2.
 Stk. 2. § 1, nr. 2-4, træder i kraft den 1. juli 1992.
 Stk. 3. I perioden fra den 1. juli 1992 til og med den 30.  

 september 1992 svares afgift af forbrug af olieprodukter her i landet efter  

 følgende satser:
 1) Gas- og dieselolie, der anvendes som motorbrændstof: 159 øre pr. l.
 2) Anden gas- og dieselolie: 149 øre pr. l.
 3) Let dieselolie: 149 øre pr. l.
 4) Fuelolie: 166 øre pr. kg.
 5) Fyringstjære: 150 øre pr. kg.
 6) Petroleum, der anvendes som motorbrændstof: 159 øre pr. l.
 7) Anden petroleum: 149 øre pr. l.
Stk. 4. I perioden fra den 1. juli 1992 til og med den 30.  

 september 1992 udgør det ikketilbagebetalingsberettigede beløb i § 10, stk.  

 2, 3. pkt., i lov om afgift af visse olieprodukter 93 øre pr. liter for  

 olieprodukter, der anvendes som drivmiddel i registrerede motorkøretøjer, dog  

 83 øre pr. liter for let dieselolie.« Bemærkninger Til nr. 1 Det foreslås, at de foreslåede afgiftsforhøjelser pr. 1. juli  

 1992 og 1. januar 1993 træder i kraft den 1. oktober 1992.
Det foreslås dog, at afgiftsdifferentieringen mellem let dieselolie og  

 almindelig dieselolie gennemføres allerede fra 1. juli 1992, således at  

 afgiften af almindelig dieselolie bliver 10 øre højere pr. liter end afgiften  

 af let dieselolie.
Det samme er tilfældet for petroleum til motordrift.
 Det foreslås endvidere, at den forhøjede afgiftsgodtgørelse for ultralet  

 dieselolie til rutebiler ligeledes indføres pr. 1. juli 1992.
Provenumæssige konsekvenser Ændringsforslaget medfører en reduktion af provenugevinsten i 1992 med  

 netto ca. 15 mio. kr. og en forøgelse af provenugevinsten i 1993 med netto  

 ca. 150 mio. kr.
Provenutabet i 1992 på netto ca. 15 mio. kr. fremkommer som forskellen  

 mellem et bruttoprovenutab på ca. 40 mio. kr. og en bruttoprovenugevinst på  

 ca. 25 mio. kr.
Af bruttoprovenutabet vedrører ca. 25 mio. kr. lastbiler  

 m.v., ca. 10 mio. kr. personbiler og ca. 5 mio. kr. en mindre stigning i  

 engangsindtægten for de dele af olieforbruget, hvor afgiften godtgøres helt,  

 men med forsinkelse.
Modsat opnås en provenugevinst på ca. 25 mio. kr. i 1992  

 ved at fremskynde udvidelsen af anvendelsesområdet for dieselafgiften.
 Af provenugevinsten i 1993 på ca. 150 mio. kr. vedrører ca. 100 mio. kr.  

 lastbiler m.v. og ca. 45 mio. kr. udvidelsen af anvendelsesområdet for  

 dieselafgiften, mens de ca. 5 mio. kr., der tabes i 1992 vedrørende  

 engangsindtægten, vindes i 1993.
 Provenuet af energiafgifterne ændres ikke på helårsbasis ved  

 ændringsforslaget.
Administrative konsekvenser Ændringsforslaget skønnes ikke at medføre nævneværdige administrative  

 konsekvenser for de statslige told- og skattemyndigheder.
