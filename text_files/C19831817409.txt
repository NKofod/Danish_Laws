 1. Ved østre landsrets dom af 18. juni 1982 er en  

 skatteyder anset berettiget til ved opgørelsen af den skattepligtige indkomst  

 at fradrage udgifterne til advokat- og revisorbistand, syn og skøn m.v. i  

 forbindelse med en skattesag.
 Landsskatteretten har endvidere i kendelse af 10. oktober 1983  

 tilkendegivet, at den nævnte landsretsdom medfører, at ophævelse af  

 skattefradragsretten ikke har medført nogen ændring af det omfang, hvori der  

 vil være at anerkende fradragsret for bistandsudgifter i skattesager.
 2. Udgifter til advokat- og revisorbistand m.v. i  

 skattesager kan herefter fradrages ved indkomstopgørelsen.
Udgifterne er fradragsberettigede, når de vedrører påklage af en afgørelse  

 eller domstolsbehandling af en skattesag.
Endvidere er der fradragsret for  

 udgifter til sagkyndig bistand, som en skattepligtig har afholdt i anledning  

 af en tilkendegivelse fra en ligningsmyndighed om indholdet af en påtænkt  

 afgørelse eller ansættelse (f.eks. gennem en »agterskrivelse«).
Tilsvarende gælder for udgifter til sagkyndig bistand i sager, der i  

 medfør af statsskattedirektoratets revisionsbeføjelse forelægges en  

 ligningsmyndighed til afgørelse.
Udgifter afholdt som følge af en  

 ligningsmyndigheds anmodning om dokumentation og supplerende oplysninger m.v.  

 til de selvangivne oplysninger kan ligeledes fradrages.
 Derimod kan udgifter til bistand ved udfyldelse af selvangivelsen ikke  

 fratrækkes ved indkomstopgørelsen, og udgifter, der har relation til  

 idømmelse af bøder eller anden straf, kan heller ikke fradrages.
 3. De skattelignende myndigheder anmodes om at  

 foranledige indkomstansættelser, hvor der ikke er godkendt fradrag for  

 udgifter af den omhandlede art, nedsat i overensstemmelse med ovenstående,  

 såfremt der fremsættes begæring herom, eller forholdet i øvrigt er  

 skattemyndighederne bekendt, og der ikke er forløbet mere end 5 år fra  

 udløbet af det pågældende indkomstår.
 Ansættelser vedrørende indkomstårene 1977 og 1978 kan genoptages, når  

 begæringen fremsættes senest 6 måneder fra d.d.
