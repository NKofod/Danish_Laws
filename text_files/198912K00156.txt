Nr LSF 156 Forslag til Lov om ligestilling mellem mænd og kvinder ved besættelse af  

 visse bestyrelsesposter i den statslige forvaltning Fremsat af statsministeren (Poul Schluter) den 17. januar 1990 Vedtaget ved tredjebehandling den 30. maj 1990 Lov nr. 427 af 13/06/1990 § 1. Statslige forvaltningsmyndigheder, der ledes af en  

 bestyrelse, repræsentantskab eller tilsvarende kollektiv ledelse, bør så vidt muligt have en afbalanceret sammensætning af mænd og kvinder i bestyrelsen.
Stk. 2. Vedkommende minister kan efter forhandling med  

 statsministeren fastsætte regler om, at stk. 1 også skal gælde for nærmere  

 angivne selvejende institutioner, interessentskaber, anpartsselskaber og  

 aktieselskaber, der ikke kan henregnes til den offentlige forvaltning.
Det  

 gælder dog kun, hvis udgifterne ved de selvejende institutioners virksomhed  

 overvejende dækkes af de statslige midler, eller hvis den overvejende del af  

 selskabet ejes af staten eller selskabet udøver virksomhed i henhold til  

 koncession eller lignende offentlig godkendelse.
§ 2. Udpeges bestyrelsen m.v. af de i § 1 nævnte myndigheder og  

 institutioner helt eller delvis af en minister, skal de myndigheder og  

 organisationer, der indstiller et medlem til bestyrelsen, foreslå både en  

 mand og en kvinde.
Såfremt der skal stilles forslag om flere medlemmer, skal  

 der foreslås lige mange mænd og kvinder og i tilfælde af ulige antal een mere  

 af det ene køn end af det andet.
Ministeren afgør, hvem der skal udpeges som  

 medlem.
Tilsvarende gælder, hvor myndigheder eller organisationer efter  

 lovgivningen skal udpege medlemmer.
 Stk. 2. Stk. 1 gælder ikke, hvis medlemmerne af bestyrelsen helt  

 eller delvis vælges ved direkte afstemning.
 § 3. Foreligger der særlige grunde, kan myndigheden eller  

 organisationen fravige bestemmelsen i § 2, stk. 1. Myndigheden eller  

 organisationen skal i så fald samtidig angive begrundelsen herfor.
 § 4. Vedkommende minister skal hvert 3. år indberette til  

 Statsministeriet om udviklingen på det pågældende ministeriums område.
 § 5. Loven træder i kraft den 1. juli 1990.
 Stk. 2. Indberetning efter § 4 skal foretages første gang den 1.  

 januar 1994.
 § 6. Loven gælder ikke for Færøerne og Grønland.
Oprindeligt fremsat forslag § 1. Statslige forvaltningsmyndigheder, der ledes af en bestyrelse, repræsentantskab eller tilsvarende kollektiv ledelse, bør så vidt muligt have en afbalanceret sammensætning af mænd og kvinder i bestyrelsen.
Stk. 2. Vedkommende minister kan efter forhandling med statsministeren  

 fastsætte regler om, at stk. 1 også skal gælde for nærmere angivne selvejende  

 institutioner, interessentskaber, anpartsselskaber og aktieselskaber, der  

 ikke kan henregnes til den offentlige forvaltning.
Det gælder dog kun, hvis  

 udgifterne ved de selvejende institutioners virksomhed overvejende dækkes af  

 de statslige midler, eller hvis den overvejende del af selskabet ejes af  

 staten, eller selskabet udøver virksomhed i henhold til koncession eller  

 lignende offentlig godkendelse.
§ 2. Udpeges bestyrelsen m.v. af de i § 1 nævnte myndigheder og  

 institutioner helt eller delvist af en minister, skal de myndigheder og  

 organisationer, der indstiller et medlem til bestyrelsen, foreslå både en  

 mand og en kvinde.
Såfremt der skal stilles forslag om flere medlemmer, skal  

 der foreslås lige mange mænd og kvinder, og i tilfælde af ulige antal, een  

 mere af det ene køn end af det andet.
Ministeren afgør, hvem der skal udpeges  

 som medlem.
Tilsvarende gælder, hvor myndigheder eller organisationer efter  

 lovgivningen skal udpege medlemmer.
 Stk. 2. Stk. 1 gælder ikke, hvis medlemmerne af bestyrelsen helt eller  

 delvist vælges ved direkte afstemning.
 § 3. Foreligger der særlige grunde, kan myndigheden eller organisationen  

 fravige bestemmelsen i § 2, stk. 1. Myndigheden eller organisationen skal i  

 så fald samtidig angive begrundelsen herfor.
 § 4. Vedkommende minister skal hvert 3. år indberette til Statsministeriet  

 om udviklingen på det pågældende ministeriums område.
 § 5. Loven træder i kraft den 1. juli 1990.
 Stk. 2. Indberetning efter § 4 skal foretages første gang den 1. januar  

 1994.
 § 6. Loven gælder ikke for Færøerne og Grønland.
Bemærkninger til lovforslaget Almindelige bemærkninger Lovforslaget er en fortsættelse af det arbejde med at fremme  

 ligestillingen mellem mænd og kvinder, som er påbegyndt med gennemførelsen af  

 lov nr. 157 af 24. april 1985 om ligestilling mellem mænd og kvinder ved  

 udpegning af medlemmer til offentlige udvalg, kommissioner og lignende.
Denne  

 lov har resulteret i, at procenten af kvinders andel af medlemmer af de  

 udvalg, som er omfattet af loven, er vokset fra 12,7 pct. fra før lovens  

 ikrafttræden den 1. juli 1985 til 32-39 pct. i de følgende fire år.  

 Udvalgsloven regulerer sammensætningen af udvalg, kommissioner og lignende,  

 nedsat af en minister, og nærværende lovforslag har til formål på tilsvarende  

 vis at fremskynde udviklingen mod en mere afbalanceret sammensætning af  

 bestyrelser, repræsentantskaber og tilsvarende kollektive ledelser for  

 statslige myndigheder og selvejende institutioner, hvis virksomhed  

 overvejende dækkes af statstilskud samt for selskaber, der er statsejede  

 eller udøver virksomhed i henhold til koncession eller lignende offentlig  

 godkendelse.
 Regeringens beslutning om at fremsætte nærværende lovforslag har bl.a.  

 baggrund i et udvalgsarbejde, der blev iværksat efter vedtagelsen den 21. maj  

 1987 af et forslag til folketingsbeslutning, fremsat af Det Radikale Venstre.  

 Ifølge beslutningsforslaget skulle regeringen nedsætte et udvalg, som fik til  

 opgave at 1) »kortlægge kvinderepræsentationen i bestyrelser for  

 aktieselskaber, erhvervsdrivende fonde, boligselskaber og offentlige  

 virksomheder, hvor det offentlige har indstillings- eller godkendelsesret ved  

 bestyrelsernes sammensætning, og 2) udarbejde forslag til retningslinjer, der  

 kan sikre mere ligelig repræsentation af mænd og kvinder i sådanne  

 bestyrelser«.
 Der henvises til Folketingstidende 1986/87, forhandlingerne sp. 8417 og  

 sp. 12146.
Udvalget blev sammensat af repræsentanter for kvindeorganisationer m.v.,  

 repræsentanter for visse ministerier samt for Ligestillingsrådet.
Udvalget  

 udarbejdede på baggrund af beslutningsforslaget 2 udkast til lovforslag om  

 ligestilling ved besættelse af visse bestyrelsesposter, hvor det offentlige  

 har indflydelse på bestyrelsesposterne.
De af udvalget udarbejdede lovudkast,  

 der er næsten identiske for så vidt angår lovens anvendelsesområde, omfatter  

 bestyrelsesposter i aktieselskaber, erhvervsdrivende fonde, boligselskaber og  

 andre virksomheder, hvor en statslig myndighed, kommune eller amt - eller  

 foreninger af sidstnævnte har indflydelse på bestyrelsesposternes besættelse.  

 Forslaget skulle ikke gælde for bestyrelsesposter i virksomheder, der  

 henregnes til den offentlige forvaltning, bortset fra de kommunale  

 fællesskaber, jf. § 60 i lov om kommunernes styrelse.
Virksomheder, hvor  

 alene en enkelt kommune har indflydelse på posternes besættelse, var ikke  

 omfattet, bortset fra boligselskaber.
På baggrund af høringssvar fra ministerierne, Kommunernes Landsforening og  

 Amtsrådsforeningen og mundtlige forhandlinger med disse, hvor synspunkterne  

 bl.a. har været, at udvalgets udkast stred imod  

 afbureaukratiseringsbestræbelserne og var vanskeligt at overskue, ligesom  

 Kommunernes Landsforening og Amtsrådsforeningen har peget på flere vanskeligt  

 administrerbare punkter, har regeringen fundet det hensigtsmæssigt først at  

 lægge vægt på at fremme ligestillingen i rent statsligt regie.
Når der er  

 indvundet erfaringer med dette lovforslag, vil det eventuelt blive overvejet,  

 hvorledes de næste skridt i udviklingen mod ligestilling kan tages.
I overensstemmelse hermed omhandler dette lovforslag således statslige  

 forvaltningsmyndigheder, der ledes af en bestyrelse, repræsentantskab eller  

 tilsvarende kollektiv ledelse.
Endvidere åbnes mulighed for inddragelse under  

 lovens regler af bestyrelser for selvejende institutioner, når udgifterne ved  

 deres virksomhed overvejende dækkes af statslige midler, dvs. ikke under  

 60-70 pct. statstilskud og interessentskaber, anspartsselskaber og  

 aktieselskaber, hvor den overvejende del ejes af staten, dvs. ikke under  

 60-70 pct. eller udøver virksomhed i henhold til koncession eller lignende  

 offentlig godkendelse.
Proceduren for udpegning af medlemmer til bestyrelserne er fastlagt efter  

 principperne i udvalgsloven, dvs. myndigheden og organisationen, der skal  

 stille forslag om et medlem, skal foreslå både en mand og en kvinde, og  

 såfremt der skal stilles forslag om flere medlemmer, skal der foreslås lige  

 mange mænd og kvinder, i tilfælde af ulige antal, een mere af det ene køn end  

 af det andet.
Tilsvarende gælder, hvor der efter lovgivningen skal udpeges  

 bestyrelsesmedlemmer.
Som led i de igangværende afbureaukratiseringsbestræbelser har regeringen  

 valgt ikke at etablere en indberetningspligt til Statsministeriet i de  

 enkelte tilfælde som foreskrevet i udvalgsloven, men derimod lagt ansvaret  

 for lovens administration ud til den enkelte minister, der hvert 3. år skal  

 indberette til Statsministeriet om udviklingen på området.
Det bemærkes i  

 øvrigt, at sådanne i loven omhandlede bestyrelser ofte nedsættes for en 3  

 eller 4-årig periode, og gennemførelse af ændringer i bestyrelsernes  

 sammensætning vil derfor ske i løbet af nogen tid.
Økonomiske og administrative konsekvenser Lovforslaget medfører ikke øgede udgifter.
Bemærkninger til lovforslagets enkelte bestemmelser Til § 1 Lovforslaget omhandler den kønsmæssige sammensætning af bestyrelser,  

 repræsentantskaber eller tilsvarende kollektiv ledelse for statslige  

 myndigheder.
Såfremt myndigheden ledes både af en bestyrelse og et  

 repræsentantskab, gælder loven for sammensætningen af begge organer.
Ved stk. 2 åbnes mulighed for, at loven kan omfatte nærmere angivne  

 selvejende institutioner, der overvejende finansieres ved statstilskud, dvs.  

 at den offentlige andel skal være af betragtelig størrelse i forhold til de  

 samlede udgifter, i alt fald ikke under 60-70 pct. heraf.
Denne afgrænsning  

 kendes fra forvaltningsloven, hvorefter bl.a. selvejende institutioner kan  

 inddrages under loven, hvis udgifterne ved deres virksomhed overvejende  

 dækkes ved statslige eller kommunale midler.
Endvidere vil det være muligt at  

 inddrage selskaber, hvor den overvejende del ejes af staten, dvs. ikke under  

 60-70 pct., eller som udøver virksomhed i henhold til koncession eller  

 lignende offentlig godkendelse under lovens område.
Til § 2 Som i lov nr. 157 af 24. april 1985 om ligestilling mellem mænd og kvinder  

 ved udpegning af medlemmer til offentlige udvalg, kommissioner og lign. vil  

 det naturligvis være en forudsætning for at kunne blive udpeget til medlem af  

 en bestyrelse m.v., at den pågældende er i besiddelse af de for arbejdet  

 nødvendige kvalifikationer.
Bestemmelsen i § 2, stk. 1 medfører, at der skal stilles forslag om både  

 en mand og en kvinde, når myndigheden eller organisationen skal foreslå eller  

 udpege 1 person til medlem af udvalg m.v.
Ved gennemførelsen af bestemmelsen  

 vil den kompetence, der i anden lovgivning er tillagt myndigheden eller  

 organisationen til selv at bestemme, hvem der skal repræsentere myndigheden  

 eller organisationen, blive overført til ministeren, for så vidt angår  

 afgørelsen af, hvem af de indstillede, der skal beskikkes som medlem.
 Efter stk. 2 vil man ved sammensætningen af bestyrelser, hvor alle eller  

 nogle af medlemmerne vælges ved direkte afstemning ikke skulle iagttage den  

 fremgangsmåde, der er foreskrevet i stk. 1.
Man vil i disse tilfælde kun ved at foreskrive en uforholdsmæssig  

 kompliceret procedure kunne varetage ønsket om at sikre en kønsmæssigt  

 afbalanceret sammensætning af bestyrelsen.
Det forekommer endvidere  

 betænkeligt gennem lovgivning at fastsætte begrænsninger for gennemførelse af  

 demokratiske valg.
 Det vil imidlertid efter § 1, stk. 1, også i disse tilfælde skulle  

 tilstræbes i det omfang det i øvrigt er muligt, at sådanne bestyrelser har en  

 ligelig sammensætning af mænd og kvinder.
Til § 3 Undtagelsesbestemmelsen, der svarer til udvalgslovens  

 undtagelsesbestemmelse, kan tænkes anvendt, hvor krav om særlig sagkundskab  

 efter konkret vurdering udelukker ligestilling, samt i tilfælde, hvor  

 myndigheder eller organisationer ikke har mulighed for at lade sig  

 repræsentere ved både mænd og kvinder.
Til § 4 Efter § 4 skal vedkommende minister hvert 3. år indberette til  

 Statsministeriet om udviklingen på det pågældende ministeriums område.
Gennem  

 denne indberetning vil Statsministeriet få mulighed for at følge udviklingen,  

 uden at der derved iværksættes et stort bureaukrati.
Det bemærkes i den  

 forbindelse, at dette lovforslag vil kunne omfatte et stort antal bestyrelser  

 m.v., og da bestyrelser sædvanligvis kun udskiftes hvert 3. eller 4. år, vil  

 de kommende ændringer af bestyrelsernes sammensætning i mange tilfælde først  

 blive gennemført 3-4 år efter lovens ikrafttræden.
Også på denne baggrund må  

 det anses for hensigtsmæssigt, at der skal ske indberetning hvert 3. år.
