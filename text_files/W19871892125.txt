 Ved et revisionsfirmas overtagelse af et andet revisionsfirma, der var  

 under betalingsstandsning, blev det overtagende firma beskattet af  

 vederlagsfri overdragelse af goodwillværdi, selv om der ikke var nogen  

 konkurrenceklausul, idet samme person var hovedanpartshaver i begge  

 selskaber, og havde udført revisionsopgaverne for det ophørende selskab.
 Revisionsfirmaet A ApS klagede for skatteåret 1985/86 over, at de stedlige  

 skattemyndigheder havde anset selskabet for skattepligtig af et beløb på  

 200.000 kr. i form af vederlagsfri overtagelse af goodwillværdi fra B  

 Revisionskontor ApS, beregnet som 33 1/3% af honorarindtægterne i selskabet B  

 året før.
Det fremgik af sagen, at selskabets hovedanpartshaver ultimo september  

 1984 ejede 25.000 kr. anparter i B Revisionskontor ApS, og at de sidste 5.000  

 kr. anparter var ejet af nærværende selskab.
Hovedanpartshaveren var og havde  

 stedse været ansat i nærværende selskab, og dette selskab havde på  

 konsulentbasis udført revisionsmæssigt arbejde for B ApS.
Arbejdet var  

 faktureret løbende til B ApS.
 I forbindelse med lovgivningskrav om øget kapital i anpartsselskaber samt  

 i forbindelse med en nedgang i klientporteføljen og økonomiske problemer  

 havde B ApS i august måned 1984 anmeldt betalingsstandsning.  

 Betalingsstandsningen havde som formål at undersøge mulighederne for en  

 debitorordning, eventuelt i forbindelse med en afvikling af virksomheden.  

 Efter drøftelse med kreditorerne var det blevet besluttet at afvikle  

 virksomheden og afhænde aktiverne til tredjemand.
 Aktiver og passiver var registreret til henholdsvis godt 19.000 kr. og  

 godt 76.000 kr., heraf skyldig løn og feriepenge ca. 71.000 kr.
Denne status var gennemgået med selskabets kreditorer, og spørgsmålet om  

 eventuel goodwill i selskabet B ApS var rejst af kreditorerne.
På denne  

 baggrund blev spørgsmålet om eventuel goodwill forelagt for Foreningen af  

 Registrerede Revisorer, og der var ikke fastsat nogen værdi af goodwill i  

 forbindelse med selskabets overtagelse af klienter fra B ApS.
B ApS's eneste ansatte havde været to kontorassistenter, idet  

 revisionskontoret som anført havde købt revisormæssig bistand af nærværende  

 selskab, hvor hovedanpartshaveren var ansat.
Under betalingsstandsningen var  

 samtlige aktiver overdraget til selskabet, idet dette som betaling herfor  

 havde overtaget forpligtelserne over for de to ansatte kontorassistenter.  

 Endvidere havde selskabet overtaget klienterne i B Revisionskontor ApS, idet  

 dette selskab havde meddelt alle sine klienter, at arbejdet fremover ville  

 blive udført af det klagende selskab.
Ved den påklagede ansættelse var det antaget, at selskabet ved  

 betalingsstandsningen og opløsningen af B Revisionskontor ApS havde fået  

 tilført en kreds af klienter, således at der ville være at fastsætte et  

 goodwillbeløb herfor, og da selskabet havde modtaget goodwill vederlagsfrit,  

 var ydelsen anset for en skattepligtig gave, jf. statsskattelovens § 4 c.
Der  

 var ved afgørelsen henset til, at hovedanpartshaveren havde den dominerende  

 indflydelse.
Over for Landsskatteretten fastholdt selskabets advokat, at der ikke havde  

 kunnet registreres nogen goodwillværdi ved overdragelsen til selskabet.
I  

 forbindelse med salgsdrøftelserne var det forsøgt at afhænde aktiverne til et  

 andet revisionsfirma.
Det havde ikke været muligt, uden at  

 hovedanpartshaveren personlig skulle indgå på en konkurrenceklausul, hvorfor  

 det gennemførte salg havde været det bedst opnåelige.
Hertil kom, at en  

 eventuel goodwill tilhørte hovedanpatshaveren personlig, subsidiært  

 selskabet, hvorfra hovedanpartshaveren som ansat havde udøvet revisionsmæssig  

 virksomhed og dermed havde haft klientkontakt.
Klagerens advokat henviste endvidere til, at kreditorerne i forbindelse  

 med betalingsstandsningen var underrettet om de påtænkte salg af  

 virksomhedens aktiver, og de konkrete aktiver var gennemgået og gennemdrøftet  

 med kreditorerne, herunder især med repræsentanter for X kommune og  

 distriktstoldkammeret i Y.
Især spørgsmålet om goodwillfastsættelse var gjort  

 til genstand for drøftelse, hvorfor der blev indhentet ovennævnte udtalelse  

 fra Foreningen af Registrerede Revisorer.
På baggrund heraf og konkurslovens  

 § 15, stk. 2, gjorde advokaten gældende, at fastsættelsen af goodwill var  

 blevet godkendt af kreditorerne, herunder af X kommune, som var repræsentant  

 for Statsskattedirektoratet.
Af den af Foreningen af Registrerede Revisorer afgivne udtalelse fremgik,  

 at der efter foreningens opfattelse ikke ville være nogen goodwillværdi, når  

 der som her ikke var pålagt nogen konkurrenceklausul.
Det fremgik videre, at  

 der ved normalt salg af en revisorvirksomhed sædvanligvis ville blive fastsat  

 en på grundlag af bruttohonoraromsætningen beregnet goodwillværdi.
Da overdragelsen ikke var sket mellem uafhængige parter, fandt  

 Landsskatteretten ikke at kunne tillægge den manglende konkurrenceklausul  

 betydning ved vurdering af spørgsmålet om en goodwillværdi.
Retten fandt  

 heller ikke, at kreditorernes godkendelse af den under betalingsstandsningen  

 opstillede status kunne afskære skattemyndighederne fra at fastsætte en  

 goodwillværdi.
Det var herefter rettens opfattelse, at det var med rette, at der - som  

 det var sædvanligt ved salg af en revisorvirksomhed - var fastsat en  

 goodwillværdi.
Da den ved ansættelsen fastsatte værdi ikke fandtes at være  

 for høj, og da der endvidere var tale om vederlagsfri overdragelse, blev den  

 påklagede ansættelse stadfæstet.
