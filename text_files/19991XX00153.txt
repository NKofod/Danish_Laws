Skriftlig fremsættelse (3. december 1999) Undervisningsministeren (Margrethe Vestager):
 Herved tillader jeg mig for Folketinget at  

 fremsætte:
 Forslag til lov om ændring af lov om åben  

 uddannelse (erhvervsrettet voksenuddannelse) m.v. (Økonomisk  

 prioritering af uddannelsesindsatsen under åben uddannelse).
(Lovforslag nr.
L 131).
For at skabe mulighed for en omprioritering af
uddannelsesindsatsen under åben uddannelse til fordel for de  

 kompetencegivende uddannelsesforløb stilles forslag om en adgang til i  

 de årlige finanslove at bestemme, at deltidsuddannelser under  

 åben uddannelse og enkeltfag herfra udbydes uden tilskud efter loven  

 eller efter reglerne om indtægtsdækket virksomhed.
Der stilles  

 på samme baggrund forslag om, at korte kurser under loven udbydes som  

 indtægtsdækket virksomhed med mindre andet bestemmes i de  

 årlige finanslove.
Aktiviteten under åben uddannelse har været  

 generelt stigende over årene, hvilket i de senere år har  

 medført både takstreduktioner og indførelse af  

 tilskudsrammer under åben uddannelse.
Hertil kommer, at der er behov  

 for udvikling af nye uddannelser, der yderligere vil medvirke til  

 forøget aktivitet under åben uddannelse.
Disse forhold  

 nødvendiggør en omprioritering af uddannelsesindsatsen under  

 åben uddannelse.
Det er derfor på finanslovsforslaget for 2000  

 forudsat, at tilskuddet til korte kurser under åben uddannelse som  

 hovedregel bortfalder med virkning fra 1. januar 2000. Det er ligeledes  

 forudsat, at tilskuddet til pc-brugeruddannelsen bortfalder med virkning fra  

 samme dato.
Lovforslaget skaber hjemlen til denne finansieringsmæssige  

 omlægning.
 For samtidig at sikre, at personer, der tidligere har  

 taget en kort, mellemlang eller lang videregående uddannelse, har  

 mulighed for faglig ajourføring, stilles der desuden efter aftale  

 mellem regeringen, SF og CD forslag om indførelse af adgang til at  

 udbyde særlige fagspecifikke kurser.
 Den uddannelsespolitiske prioritering, som  

 omlægningen er udtryk for, skal ses i lyset af undervisningsministerens  

 redegørelse om  merit og fleksibilitet i de videregående  

 uddannelser, der blev fremlagt i Folketinget i februar 1999, og de kommende  

 lovforslag om et videreuddannelsessystem for voksne, om mellemlange  

 videregående uddannelser, om Centre for Videregående Uddannelse  

 og om Danmarks Pædagogiske Universitet.
 Herudover forslås ændringer af teknisk  

 karakter.
 Forslaget skønnes at medføre merudgifter  

 under finanslovens § 20. Undervisningsministeriet svarende til 63 mio. kr. i  

 2000 og 78 mio. kr. i 2001. Dertil kommer merudgifter under finanslovens §  

 17. Arbejdsministeriet svarende til 37 mio. kr. årligt.
 Idet jeg i øvrigt henviser til lovforslaget med  

 tilhørende bemærkninger, tillader jeg mig at anbefale  

 lovforslaget til Tingets hurtige og velvillige behandling.
