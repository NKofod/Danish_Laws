Østre Landsrets dom af 15. september 1987 Et telefonselskab har afkrævet rente af indbetalt moms, der er  

 tilbagebetalt til sagsøgeren, efter at det ved dom er fastslået, at moms af  

 varevogne under 3 tons, der blandt andet anvendes af telefonselskabets  

 montører til transport mellem bopæl og arbejdssted, kan medregnes til  

 sagsøgerens indgående moms.
Dommen er omtalt i hæfte 36, side 37 og 38.  

 Retten har udtalt, at det findes rimeligt og i overensstemmelse med  

 almindelige retsgrundsætninger, at sagsøgte bærer risikoen for sagsøgerens  

 rentetab.
Skatteministeriet er dømt til at tilbagebetale renter til  

 telefonselskabet.
Østre Landsrets dom af 15. september 1987 Under denne sag, der er anlagt den 3. marts 1986, har sagsøgeren et  

 telefonselskab - efter endelig påstand påstået sagsøgte Skatteministeriet  

 dømt til at betale 1.009.141,78 kr. med procesrente.
Sagsøgte har påstået  

 frifindelse.
Sagen angår spørgsmålet, om sagsøgte kan afkræves rente af  

 indbetalt merværdiafgift, der er tilbagebetalt til sagsøgeren, efter at det  

 ved dom er fastslået, at afgiften, der vedrørte anskaffelse af varevogn under  

 3 tons blandt andet anvendt af sagsøgerens montører til transport mellem  

 bopæl og arbejdssted, bør medregnes til sagsøgerens indgående afgift, jf.  

 loven om merværdiafgift § 16, stk. 1, jf. § 15, stk. 3.
 Omstændighederne er følgende:
Den 18. april 1980 traf Nævnet vedrørende Merværdiafgift mv. afgørelse om,  

 at afgiften ikke kunne medregnes til sagsøgerens indgående afgift.
Efter  

 genoptagelse og mundtlig forhandling traf Nævnet den 24. juni 1980 ny  

 tilsvarende afgørelse.
Sagsøgte besluttede herefter, at afgørelsen skulle  

 have virkning for varevogne indkøbt efter den 1. juli 1980. Den 3. september  

 1980 anlagde sagsøgeren sag mod sagsøgte med påstand om, at sagsøgte skulle  

 anerkende, at afgiften medregnes til den indgående afgift.
Ved Østre  

 Landsrets dom af 26. april 1982 blev sagsøgte frifundet, dog med dissens.  

 Omkostningerne blev ophævet.
Ved Højesterets enstemmige dom af 19. oktober 1984 blev sagsøgte dømt i  

 overensstemmelse med sagsøgerens påstand og tilpligtet at betale sagsøgerens  

 omkostninger for begge retter (U.f.R. 1984 s 1083). Den 19. december 1984  

 sendte sagsøgeren til Århus Distriktstoldkammer en oversigt over indgående  

 afgift vedrørende køb af varevogne i tiden 1. juli 1980 - 30. september 1984,  

 i alt 4.037.255,15 kr. med forrentning af afgiften til den 20. november 1984  

 i overensstemmelse med Nationalbankens diskonto + 2 pct, 855.950,73 kr.  

 Toldkamret tilbagebetalte den 8. januar 1985 selve afgiften til sagsøgeren og  

 indstillede samme dag til tolddirektoratet, at dette bemyndigede toldkamret  

 til at betale det nævnte rentebeløb.
Den 19. februar 1985 modregnede  

 sagsøgeren, der ikke havde hørt fra toldmyndighederne, rentebeløbet i sit  

 momstilsvar for oktober kvartal 1984.
Tolddepartementet, der havde fået sagen forelagt af direktoratet den 4.  

 marts 1985, traf afgørelse om, at anmodningen om rente ikke kunne  

 imødekommes, hvilket toldkamret meddelte sagsøgeren i skrivelse af 7. maj  

 1985. Man udbad sig samtidig rentebeløbet med renter fra 1. februar 1985, i  

 alt 900.460 kr, betalt senest 20. maj 1985, idet beløbet ellers vil blive  

 søgt inddrevet.
Den 23. oktober og 13. november 1985 modregnede toldkamret  

 855.951 kr. samt renter heraf, der nu udgjorde 100.146 kr, i sagsøgerens  

 tilgodehavende energiafgift.
 Tolddirektoratet har i en redegørelse af 10. november 1986 til sagsøgte  

 udtalt, at "man efter Højesterets dom af 11. oktober 1984 .... (U.f.R  

 1984.1061, jf. i øvrigt Højesteretsdommer Hans Kardels kommentarer til dommen  

 i U.f.R 1985.39) har fulgt den af Højesteret anlagte praksis for  

 rentegodtgørelse.
 Man udbetaler således kun rentegodtgørelse i sager, hvor der af  

 toldvæsenet er begået ansvarspådragende fejl".
 I en skrivelse af 12. februar 1987 til kammeradvokaten har sagsøgte udtalt  

 følgende: "....... I en lang række sager - i forbindelse med  

 tilbagebetaling af told og andre afgifter - har departementet nægtet  

 rentegodtgørelse.
 Efter departementets opfattelse vil man normalt savne hjemmel til  

 rentegodtgørelse, idet hjemmel hverken findes i told- og afgiftslovene eller  

 i renteloven.
Departementet har dog i ganske enkelte tilfælde ydet rentegodtgørelse, når  

 der er begået fejl af en sådan karakter, at det er ret oplagt, at man vil  

 tabe en retssag om rentekravet, jf.
U.f.R 1984.1061 H.
Vurderingen har i  

 sådanne - meget sjældne - sager været, at en retssag alene vil medføre ekstra  

 omkostninger for statskassen, udover den trænering af sagsafslutningen, som  

 en retssag medfører.
Kontorerne har alene fundet 3 sager af denne slags.
..... skal man meddele, at spørgsmålet om en rentelovgivning - i  

 forbindelse med tilbagebetalinger, efterbetalinger og i visse andre  

 relationer - inden for told- og forbrugsafgiftsområdet indgår i  

 departementets lovforberedelse; man kan dog ikke på nuværende tidspunkt  

 oplyse, hvornår en ændring kan udmøntes i et lovforslag." Sagsøgeren har opgjort sit krav således:
 1. procesrente af de tilbagebetalte beløb beregnet fra  

 indbetalingstidspunkterne til tilbagebetalingen den 9. januar 1985:
 908.995,78 kr.
 2. det af sagsøgte den 13. november 1985 opkrævede rentebeløb:
 100.146,00 kr.
 ialt 1.009.141,78 kr.
 Sagsøgte har ikke indsigelser mod beløbets opgørelse.
 Parterne er enige om, at sagsøgerens rentekrav ikke er hjemlet i  

 momsloven, samt om, at sagens udfald for så vidt angår de 100.146 kr.  

 afhænger af udfaldet vedrørende hovedkravet.
Sagsøgeren har gjort gældende, at rentekravet har hjemmel i rentelovens §  

 8, stk. 1, eventuelt i bestemmelsens analogi eller i almindelige  

 retsgrundsætninger. § 8, stk. 1, er anvendelig, da et anerkendelsessøgsmål i  

 dette tilfælde må opfylde kravet om "retsforfølgning til betaling af  

 gælden". På sagsanlæggets tidspunkt 3. september 1980 havde sagsøgeren  

 intet konkret økonomisk krav, da den første indbetaling skete den 20.  

 november 1980. Et fuldbyrdelsessøgsmål ville være upraktisk, da påstanden  

 skulle have været forhøjet 17 gange under sagen.
Almindelige  

 retsgrundsætninger, herunder især berigelsesgrundsætningen, må ligeledes føre  

 til, at sagsøgeren får medhold.
Sagsøgte, der ved sin afgørelse var bekendt  

 med samtlige sagens omstændigheder, har begået en fejl ved urigtig  

 fortolkning af momsloven, men sagsøgerens krav er ikke et erstatningskrav  

 hvilende på culpa.
 Dette er efter retspraksis, især dommen i U.f.R. 1984.1061, ej heller en  

 betingelse for kravet, således som tolddirektoratet fejlagtigt antager i  

 skrivelsen af 10. november 1986. Det er imidlertid rimeligt, at sagsøgte  

 bærer risikoen for sin urigtige afgørelse, der tvang sagsøgeren til  

 indbetaling af væsentlige beløb, der først er tilbagebetalt længe efter.
 Rentelovens § 2 afskærer ikke sagsøgerens krav.
 Forfaldstiden for tilbagebetalingen var tidspunkterne for de enkelte  

 indbetalinger.
Sagsøgte har gjort gældende, at der ikke foreligger nogen subjektiv fejl  

 hos toldmyndighederne ved afgørelsen af, om sagsøgeren kunne medregne  

 merværdiafgiften til den indgående afgift.
Spørgsmålet var særdeles  

 tvivlsomt, hvilket også fremgår af retssagens udfald ved Landsret og  

 Højesteret.
Der var ikke - som i sagen i U.f.R. 1984. 1061 - en modstående  

 praksis, der blev fraveget.
Det taler mod sagsøgerens krav, at momslovens §  

 23, stk. 1, ikke hjemler rente ved for sen betaling af overskydende afgift  

 til virksomheder.
Rentelovens § 8, stk. 1, er uanvendelig, da reglen  

 forudsætter et fuldbyrdelsessøgsmål.
Sagsøgeren kunne have ændret påstand fra  

 en anerkendelsespåstand til en fuldbyrdelsespåstand.
De af sagsøgeren  

 påberåbte almindelige retsgrundsætninger kan ikke i denne sag føre til noget  

 krav.
Dette måtte forudsætte, at der af den pågældende myndighed var udvist  

 en adfærd tæt på et egentligt erstatningsgrundlag, medens der her blot forelå  

 uklarhed om det retlige spørgsmål.
Den nævnte Højesteretsdom kan blandt andet  

 derfor ikke påberåbes af sagsøgeren.
Rentelovens § 2 måtte i øvrigt afskære  

 sagsøgerens krav, der af sagsøgeren selv i replikken angives forfaldent den  

 19. oktober 1984, da højesteretsdommen blev afsagt.
 Retten skal udtale:
Efter de foreliggende omstændigheder, herunder at sagsøgeren allerede har  

 bestridt indbetalingspligten ved sagsanlægget den 3. september 1980, findes  

 det rimeligt og i overensstemmelse med almindelige retsgrundsætninger, at  

 sagsøgte bærer risikoen for sagsøgerens rentetab.
Der gives derfor sagsøgeren  

 medhold i påstanden, hvorved bemærkes, at rentelovens § 2 ikke ses at afskære  

 sagsøgerens krav.
 Thi kendes for ret:
 Sagsøgte, Skatteministeriet, Told- og Afgiftsdepartementet, betaler inden  

 14 dage til sagsøgeren, telefonselskabet, 1.009.141,78 kr. med procesrente  

 fra den 3. marts 1986 til betaling sker samt i sagsomkostninger 50.000 kr.
