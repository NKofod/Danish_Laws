 I henhold til § 15 a, stk. 2, i lov nr. 327 af 10. juni 1976 om friskoler  

 og private grundskoler m.v. fastsættes:
 § 1.  Er en elev på grund af sygdom eller invaliditet  

 ikke i stand til at følge den almindelige undervisning i en friskole eller en  

 privat grundskole, medmindre eleven befordres til og fra skole, påhviler det  

 den kommune, hvor eleven er hjemmehørende, efter forhandling med forældrene  

 at sørge for den nødvendige befordring på den efter forholdene mest  

 hensigtsmæssige måde.
 Stk. 2.  Med de i §§ 2-3 anførte undtagelser indrettes  

 befordringen enten ved aftale om kørsel med vognmand eller eventuelt om  

 sygetransport eller, såfremt forældrene ønsker selv at befordre eleven,  

 således at kommunen bidrager hertil med et med forældrene aftalt månedligt  

 beløb.
 Stk. 3.  Såfremt det er nødvendigt, at eleven følges til  

 og fra skole, afholder kommunen tillige udgiften ved ledsagerens befordring.
 § 2.  I det omfang eleven er i stand til at befordre  

 sig til og fra skolen ved egen hjælp, såfremt der stilles sygecykel, en  

 kørestol el.lign. hjælpemiddel til elevens rådighed, kan kommunen opfylde sin  

 forpligtelse til at sørge for befordringen ved at afholde udgiften til  

 anskaffelse og vedligeholdelse af det pågældende transportmiddel.
§ 3.  Eleven kan endvidere, i det omfang førligheden  

 tillader det, henvises til at benytte offentlige transportmidler eller en for  

 skolens øvrige elever etableret befordringsordning, såfremt eleven ikke  

 derved får længere ventetid end sammenlagt 1 time daglig.
Om nødvendigt må  

 der indrettes særskilt befordring mellem hjemmet eller skolen og nærmeste  

 offentlige trafikmiddel.
 § 4.  Kommunens forpligtelse gælder ikke for afstande,  

 hvormed skolevejen overstiger 12 1/2 km i børnehaveklasser og på 1.-3.  

 klassetrin, 16 km på 4.-9. klassetrin og 17 km på 10. klassetrin.
 § 5.  Er der tvivl om, hvorvidt en elev på grund af  

 sygdom el.lign. selv kan befordre sig til og fra skole, kan kommunen forlange  

 en udtalelse herom fra skolelægen, eventuelt en lægeerklæring.
§ 6.  Klage over afgørelser i henhold til denne  

 bekendtgørelse kan inden 4 uger fra afgørelsens meddelelse indbringes for  

 amtsrådet, der træffer den endelige administrative afgørelse.
De af de  

 kommunale myndigheder i Københavns og Frederiksberg kommuner trufne  

 afgørelser kan ikke indbringes for anden administrativ myndighed.
 § 7.  Bekendtgørelsen har virkning fra den 1. august  

 1976.
 Undervisningsministeriet, den 29.  

 september 1976.
 P.M.V.
