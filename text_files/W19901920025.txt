 Ankestyrelsen har i principielt møde behandlet 10 sager om tildeling  

 af førtidspension til personer med et symptombillede svarende til det  

 såkaldte belastningssyndrom.
 Dette syndrom er karakteriseret ved subjektive symptomer i form af  

 træthed, forstyrret nattesøvn, svimmelhed, nedsat koncentrationsevne,  

 hukommelsesbesvær, grådtendens, depression, angst, smerter i bevægeapparatet,  

 ryg, hoved og mave (eventuelt med opkastninger). Som regel er der kun lette  

 eller ingen objektive holdepunkter for klagerne.
 Syndromet findes typisk hos midaldrende kvinder, hvor et eller flere  

 af følgende forhold gør sig gældende: Opvokset i et belastende miljø.
Mange søskende, fattige, ufaglærte forældre, ringe skolegang, ingen  

 uddannelse, tidligt krav om arbejde og pligter.
Lavstatusarbejde (ensformigt,  

 repetetivt, uden mulighed for at udnytte eget initiativ). Tidligt(ge)  

 ægteskab(er) med vold, alkohol og mange børn (aborter). I perioder  

 eneansvarlig for børnene).
Ankestyrelsen fandt ud fra den nuværende lægelige viden, at  

 belastningssyndromet er et samlebegreb for forskellige eksistentielle forhold  

 og således ikke en lægelig diagnose.
I begrebet indgår efter Ankestyrelsens  

 opfattelse hverken »symaskinesyndromet«,  

 »nedslidningssyndromet« eller lidelsen myofacitis (akut  

 overbelastning af muskler). Endelig må tilstandsbilledet hos konstitutionelt  

 asteniske personer, der samtidig har en beskeden intellektuel udrustning,  

 ikke forveksles med belastede livsforhold i almindelighed  

 (belastningssyndrom).
Ankestyrelsen fandt det vigtigt, at der ved bedømmelsen af disse sager  

 foretages en nøje beskrivelse af tilstanden og varigheden, herunder af  

 eventuelle vanskeligheder i forhold til familie og arbejdsplads.
Især bør der  

 ske en nøje kortlægning af eventuelle lægelige diagnoser.
 Ankestyrelsen fandt, at belastningssyndromet som udgangspunkt ikke i  

 sig selv berettigede til rent helbredsbetinget pension.
 REDEGØRELSE FOR SAGEN:
 REDEGØRELSE FOR DE ENKELTE SAGER:
 En samlevende kvinde K søgte om førtidspension i maj 1986 som 37- årig.
 K var nr. 2 af 5 søskende i en landbofamilie og havde afsluttet  

 skolegangen efter 1. realklasse, senere suppleret med 9. klasse.
 I 1969 havde K fået et barn, som hun siden havde været eneforsørger for.
I 1983 var hun flyttet sammen med en ven.
Forholdet var harmonisk.
K havde arbejdet som syerske fra 1967 til sygemelding i 1985 efter flere  

 års tiltagende smerter fra bevægeapparatet og manglende kræfter.
K betragtede  

 sig selv som en nedslidt syerske, men der var givet afslag på anerkendelse  

 efter arbejdsskadeforsikringsloven af det såkaldte symaskinesyndrom.
 Klagerne var diffuse led- og muskelsmerter, svimmelhed, hovedpine,  

 kraftesløshed, koncentrationssvigt, hurtig udtrætning, hjertebanken og angst.
 Der var forsøgt arbejdsprøvning i en 2 måneders periode i 1986.
 Lægeligt var K undersøgt af diverse speciallæger, uden at der havde kunnet  

 konstateres nogen diagnosticerbar lidelse, hverken fysisk eller psykisk,  

 bortset fra en lettere stofskiftelidelse.
 Vurderingsgrundlag fuldt selverhverv.
 Kommunen havde indstillet til mellemste førtidspension.
 AFGØRELSEN, DER KLAGES OVER:
 Revaliderings- og pensionsnævnet tilkendte pension efter § 14, stk. 3, nr.  

 1.
 KLAGEN TIL ANKESTYRELSEN:
 Afgørelsen blev anket af K med henblik på højere pension.
 LOVGRUNDLAG:
 Lov om social pension, § 14 og § 15.
 ANKESTYRELSENS AFGØRELSE:
 Efter de foreliggende oplysninger skønnedes K ikke berettiget til højere  

 førtidspension end den tilkendte forhøjede almindelige førtidspension.
 Ankestyrelsen lagde vægt på, at K's erhvervsevne ikke kunne anses for  

 nedsat med omkring 2/3.
 Ankestyrelsen havde på baggrund af de lægelige oplysninger skønnet, at K's  

 erhvervsevne ikke sikkert var nedsat med 50%. Der havde således været tale om  

 en mild bedømmelse af helbredsklagerne ved revaliderings- og pensionsnævnets  

 afgørelse, hvorfor det var overvejet, om Ankestyrelsen skulle ændre nævnets  

 afgørelse, således at K ikke fremover ville være berettiget til  

 førtidspension.
 Ankestyrelsen fandt imidlertid ikke tilstrækkeligt grundlag herfor.
 Ankestyrelsen tiltrådte således den afgørelse, der var truffet af  

 revaliderings- og pensionsnævnet.
 2. J.nr. 1402-89.
 REDEGØRELSE FOR SAGEN:
 En gift kvinde K søgte om førtidspension i 1988 som 42-årig.
 K var uddannet kontorassistent og havde arbejdet som sådan indtil det  

 første barns fødsel i 1972. Barnet var multihandicappet.
 På grund af belastningen fra det handicappede barn var K ikke i stand til  

 at genoptage erhvervsarbejde.
 Klagerne var navnlig svimmelhed med faldtendens og træthed, men desuden  

 symptomer fra ben og hjerteregion.
 Lægeligt var K undersøgt af diverse speciallæger, uden at der havde kunnet  

 konstateres nogen diagnosticerbar lidelse, hverken fysisk eller psykisk,  

 bortset fra forhøjet blodtryk, som var velreguleret.
 Det handicappede barn var i (special)institution det meste af dagen.
 Forsørgelsesgrundlaget var over udelukkelsesgrænsen.
 K havde tidligere søgt pension, men havde fået afslag, som var tiltrådt af  

 Ankestyrelsen i februar 1988. Ansøgeren var blevet vurderet som husmor.
 Kommunen havde indstillet til afslag, da der ikke var sket ændringer i  

 helbredsforholdene siden Ankestyrelsens afgørelse.
 AFGØRELSEN, DER KLAGES OVER:
 Revaliderings- og pensionsnævnet gav afslag på såvel helbredsbetinget som  

 behovsbestemt pension.
 KLAGEN TIL ANKESTYRELSEN:
 Afgørelsen blev anket af K.
 LOVGRUNDLAG:
 Lov om social pension, § 14 og § 15.
 ANKESTYRELSENS AFGØRELSE:
 Efter de foreliggende oplysninger om K's helbredstilstand og øvrige  

 forhold opfyldte K ikke betingelserne for at få tilkendt førtidspension efter  

 lov om social pension § 14, stk. 1-3.
 Ankestyrelsen lagde vægt på, at K's erhvervsevne ikke var varigt nedsat  

 med mindst halvdelen af helbredsmæssige og sociale grunde.
 Ankestyrelsen tiltrådte således den afgørelse, der var truffet af  

 revaliderings- og pensionsnævnet.
 3. J.nr. 2651-89.
 REDEGØRELSE FOR SAGEN:
 En gift kvinde K søgte om førtidspension i 1988 som 43-årig.
K var nr. 6 af 9 børn i en husmandsfamilie.
Hun blev selv gift i 1966, og  

 der var 5 børn i ægteskabet, herunder 3 hjemmeboende under 18 år.
 K var udgået af skolen efter 7. klasse og havde haft hårdt fysisk arbejde  

 siden sit 14. år, siden 1966 mest som syerske.
 I 1985 blev K sygemeldt på grund af smerter i skuldre-overarme samt  

 overvældende træthed (symaskinesyndrom). Tilfældet blev ikke anerkendt som  

 arbejdsskade.
 I 1987-88 var K i et år under revalidering, men forgæves.
 Klagerne var smerter i nakke, arme og ben samt hovedpine fra nakke og  

 skuldre.
 K var grundigt lægeligt undersøgt, men der var kun få objektive fund.
 Forsørgelsesgrundlaget oversteg udelukkelsesgrænsen.
 Vurderingsgrundlag fuldt selverhverv.
 Kommunen havde indstillet til mellemste førtidspension.
 AFGØRELSEN, DER KLAGES OVER:
 Revaliderings- og pensionsnævnet tilkendte pension efter § 14, stk. 3, nr.  

 1.
 KLAGEN TIL ANKESTYRELSEN:
 Afgørelsen blev anket af K.
 LOVGRUNDLAG:
 Lov om social pension, § 14 og § 15.
 ANKESTYRELSENS AFGØRELSE:
 Efter de foreliggende oplysninger skønnedes K ikke berettiget til højere  

 førtidspension end den tilkendte forhøjede almindelige førtidspension.
 Ankestyrelsen lagde vægt på, at K's erhvervsevne ikke kunne anses for  

 nedsat med omkring 2/3.
 Ankestyrelsen skønnede på baggrund af de lægelige oplysninger, at K's  

 erhvervsevne ikke sikkert var nedsat med 50%. Der havde således været tale om  

 en mild bedømmelse af helbredsklagerne ved revaliderings- og pensionsnævnets  

 afgørelse, hvorfor det var overvejet, om Ankestyrelsen skulle ændre nævnets  

 afgørelse, så K ikke fremover ville være berettiget til førtidspension.
 Ankestyrelsen fandt imidlertid ikke tilstrækkeligt grundlag herfor.
 Ankestyrelsen tiltrådte efter omstændighederne den afgørelse, der var  

 truffet af revaliderings- og pensionsnævnet.
 4. J.nr. 4759-88.
 REDEGØRELSE FOR SAGEN:
 En gift kvinde K søgte om førtidspension i 1987 som 50-årig.
Indgik ægteskab første gang i 1955, da hun var blevet gravid.
Dette  

 ægteskab blev opløst efter 2 år.
Indgik nyt ægteskab i 1964. Ægteskabet var  

 harmonisk, og der var 4 børn i dette ægteskab.
K havde afsluttet skolegangen efter 7. klasse og havde herefter  

 forskelligt ufaglært arbejde, fra det 21. år med rengøring - i perioder op  

 til 10-12 timer dagligt.
K passede desuden børnene og alt i hjemmet.
K var rask indtil 1982, hvor hun begyndte at få tiltagende smerter i  

 nakken og bevægeapparatet samt hovedpine.
I 1987 måtte hun opgive  

 erhvervsarbejde.
Det seneste år før sygemeldingen havde K haft en arbejdstid  

 på 6 timer dagligt.
 Der var ingen diagnosticerbare lidelser, hverken fysisk eller psykisk,  

 bortset fra mavesår, der blev behandlet medicinsk.
 Forsørgelsesgrundlaget oversteg udelukkelsesgrænsen.
 Vurderingsgrundlag fuldt selverhverv.
 Kommunen havde indstillet til pension efter § 14, stk. 3, nr. 1, eller  

 mellemste pension.
 AFGØRELSEN, DER KLAGES OVER:
Revaliderings- og pensionsnævnet gav i november 1988 afslag på  

 førtidspension.
Afgørelsen var begrundet med, at der ikke var konstateret  

 lidelser af en sådan sværhedsgrad, at K skulle være forhindret i påny at  

 påtage sig erhvervsarbejde.
 KLAGEN TIL ANKESTYRELSEN:
 Afgørelsen blev anket af K, der samtidig oplyste, at hun efter afslag på  

 pension havde påtaget sig rengøringsarbejde 3 timer pr. dag, men havde  

 smerter ved denne belastning.
 SUPPLERENDE OPLYSNINGER EFTER ANKEN:
 I 1989 havde K haft en arbejdsindtægt på 106.000 kr.
 LOVGRUNDLAG:
 Lov om social pension, § 14 og § 15.
 ANKESTYRELSENS AFGØRELSE:
 Efter de foreliggende oplysninger skønnedes K ikke berettiget til  

 førtidspension.
 Ankestyrelsen lagde vægt på, at K's erhvervsevne ikke var nedsat med  

 mindst halvdelen på grund af helbredsmæssige og sociale forhold.
 Ankestyrelsen tiltrådte således den afgørelse, der var truffet af  

 revaliderings- og pensionsnævnet.
 5. J.nr. 4453-89.
 REDEGØRELSE FOR SAGEN:
 En samlevende kvinde K søgte om førtidspension i februar 1989 som 50-  

 årig.
K blev gift i 1957, men ægteskabet blev opløst i 1976 på grund af  

 ægtefællens drikfældighed og voldelige adfærd.
Der var 4 børn i ægteskabet.
 I årene 1981-86 levede K sammen med en mand, der også drak for meget.
 Har siden 1987 levet sammen med nuværende samlever i et meget harmonisk  

 forhold.
K havde afsluttet skolegangen efter 7. klasse og havde herefter huslige  

 pladser og arbejde ved landbruget indtil indgåelse af ægteskab.
Var  

 hjemmegående i ca. 5 år efterfulgt af arbejde som privat dagplejemor med  

 supplerende rengøringsarbejde.
Efter skilsmissen arbejdede K som  

 rengøringsassistent indtil afsked på grund af sygdom i 1986. Der var tale om  

 smerter fra bevægeapparatet og udtrætning.
 Der var foretaget arbejdsprøvning på revalideringsinstitution, hvis  

 konklusion var, at K's erhvervsevne var nedsat til under 1/3.
 Der var hverken fysiske eller psykiske lidelser, bortset fra lidt slidgigt  

 i lænd og knæ. K var desuden tungt begavet og neurotisk.
 Vurderingsgrundlag fuldt selverhverv.
 Kommunen havde indstillet til pension efter § 14, stk. 3, nr. 1.
 AFGØRELSEN, DER KLAGES OVER:
 Revaliderings- og pensionsnævnet gav afslag på pension med den  

 begrundelse, at K's erhvervsevne ikke kunne anses for varigt nedsat med  

 mindst halvdelen på grund af helbredsmæssige og andre forhold.
 KLAGEN TIL ANKESTYRELSEN:
 Afgørelsen blev anket af K.
 LOVGRUNDLAG:
 Lov om social pension, § 14 og § 15.
 ANKESTYRELSENS AFGØRELSE:
 K opfyldte ikke betingelserne for at få almindelig førtidspension.
 Ankestyrelsen skønnede, at K's erhvervsevne - ud fra de lægelige og  

 sociale oplysninger i sagen - ikke var nedsat med mindst halvdelen.
 Ankestyrelsen tiltrådte således revaliderings- og pensionsnævnets  

 afgørelse.
 6. J.nr. 2203-89.
 REDEGØRELSE FOR SAGEN:
 En samlevende kvinde K søgte om førtidspension i 1988 som 53-årig.
K var nr. 5 af 7 børn og var vokset op hos sin mor efter forældrenes  

 skilsmisse.
Blev gift 1. gang som 18-årig. Ægteskabet varede til 1982, og  

 parret havde et adopteret barn.
Efter et nyt kortvarigt ægteskab, som blev  

 opløst på grund af ægtefællens alkoholproblemer, levede K fra 1983 sammen med  

 en førtidspensionist.
Samlivet var ikke ganske uden problemer.
Fra det 14. år havde K ufaglært arbejde på fabrik, strygestue og vaskeri.  

 Derefter havde hun forskelligt arbejde på sygehus og blev uddannet som  

 sygehjælper i 1972. Fra omkring 1980 blev arbejdsforholdene mere ustabile på  

 grund af K's hyppige sygemeldinger.
I 1988 ophørte hun med arbejde på grund  

 af sygdom.
K havde fra barndommen haft dårlige nerver (som hun havde fået medicin  

 for) og havde fra 1970 kontakt med en psykiatrisk speciallæge.
Der var tale  

 om en depressiv neurose.
Efter skilsmissen i 1982 begyndte et tiltagende  

 misbrug af medicin og alkohol, og fra 1983 havde K kontakt med et  

 alkoholambulatorium.
 K led desuden af hovedpine - indimellem med anfald af migrænekarakter.  

 Desuden var der - uden objektivt grundlag - betydelige klager over smerter  

 fra bevægeapparatet.
 Revalidering var skønnet urealistisk.
 Vurderingsgrundlag fuldt selverhverv.
 Kommunen havde indstillet til førtidspension efter § 14, stk. 3, nr.
 1.
 AFGØRELSEN, DER KLAGES OVER:
 Revaliderings- og pensionsnævnet tilkendte pension efter § 14, stk. 3, nr.  

 1.
 KLAGEN TIL ANKESTYRELSEN:
 Afgørelsen blev anket af K med henblik på tilkendelse af mellemste  

 førtidspension.
 SUPPLERENDE OPLYSNINGER EFTER ANKEN:
 K var blevet undersøgt af en psykiatrisk speciallæge af hvis erklæring  

 fremgik, at de psykiske problemer efterhånden havde udviklet sig til en  

 egentlig personlighedsafvigelse.
 LOVGRUNDLAG:
 Lov om social pension, § 14 og § 15.
 ANKESTYRELSENS AFGØRELSE:
 Efter de foreliggende oplysninger om K's helbredstilstand opfyldte hun  

 ikke betingelserne for at få tilkendt mellemste førtidspension.
 Ankestyrelsen lagde ved sin afgørelse vægt på, at K's nuværende pension  

 hovedsageligt var tilkendt på grund af hendes psykiske problemer, og at  

 erhvervsevnen i øvrigt ikke kunne anses for nedsat med omkring 2/3, hvilket  

 er en betingelse for at kunne få tilkendt mellemste førtidspension.
 Ankestyrelsen tiltrådte således den afgørelse, der var truffet af  

 revaliderings- og pensionsnævnet.
 7. J.nr. 1922-89.
 REDEGØRELSE FOR SAGEN:
 En enlig kvinde K søgte om førtidspension i 1987 som 51-årig.
K havde haft en omtumlet barndom, og havde fra hun var 4 år til hun var 15  

 år været på børnehjem.
Som 18-årig blev hun (på grund af graviditet) gift med  

 en 5 år ældre mand.
Der var 5 børn (drenge) i ægteskabet. Ægtefællen var  

 alkoholmisbruger og voldelig.
Han døde som 37-årig, da det ældste barn var 14  

 år og det yngste 4 år.
I 1984 var K kortvarigt (3 måneder) gift med en mand, der viste sig at  

 være subsistensløs.
Inden ægteskabet nåede at blive opløst, havde han påført  

 hende en gæld på 100.000 kr.
 Børnene var alle kriminelle.
K havde afsluttet skolegangen efter 7. klasse og havde indtil 1973  

 forskelligt ufaglært arbejde.
Derefter uddannet til sygehjælper og arbejdet  

 som sådan frem til sygemelding i 1987.
 Der var ingen fysiske lidelser, bortset fra lejlighedsvise anfald af  

 migræne.
K havde haft det psykisk dårligt fra børnene - allerede som små - begyndte  

 at udvikle kriminelle tilbøjeligheder.
En psykiatrisk speciallæge stillede i  

 forbindelse med pensionssagen diagnosen angstneurose med  

 forfølgelsesforestillinger.
 Vurderingsgrundlag fuldt selverhverv.
 Kommunen indstillede til pension efter § 14, stk. 3, nr. 1.
 AFGØRELSEN, DER KLAGES OVER:
 Revaliderings- og pensionsnævnet tilkendte pension efter § 14, stk. 3, nr.  

 1, da K's erhvervsevne blev anset for nedsat med mindst halvdelen.
 KLAGEN TIL ANKESTYRELSEN:
 Afgørelsen blev anket af K, der mente sig berettiget til mellemste  

 førtidspension.
 LOVGRUNDLAG:
 Lov om social pension, § 14 og § 15.
 ANKESTYRELSENS AFGØRELSE:
 Efter de foreliggende oplysninger skønnedes K ikke berettiget til  

 mellemste førtidspension, men var fortsat berettiget til forhøjet almindelig  

 førtidspension.
 Ankestyrelsen lagde vægt på, at K's erhvervsevne ikke kunne anses for  

 nedsat med omkring 2/3.
Ankestyrelsen var opmærksom på, at der i erklæringen fra den psykiatriske  

 speciallæge var en anden vurdering af omfanget af K's erhvervsevne.
Denne  

 bedømmelse var Ankestyrelsen ikke enig i ud fra de forhold, der blev fundet  

 ved undersøgelsen.
 Ankestyrelsen tiltrådte således den afgørelse, der var truffet af  

 revaliderings- og pensionsnævnet.
 8. J.nr. 5158-88.
 REDEGØRELSE FOR SAGEN:
 En gift kvinde K søgte om førtidspension i 1987 som 55-årig.
Hun var blevet gift som 19-årig med en nu pensioneret statstjenestemand.  

 Der var 2 børn i ægteskabet.
Forsørgelsesgrundlaget var over  

 udelukkelsesgrænsen.
Gennem det meste af ægteskabet havde K haft indtægt fra  

 deltidsrengøringsarbejde.
I begyndelsen af 1985 opgav hun udearbejde, som hun  

 ikke længere kunne magte, og blev derefter sygemeldt på grund af smerter fra  

 ryg, lænd og højre ben.
K søgte herefter førtidspension men fik afslag, som blev tiltrådt af Ankestyrelsen i april 1987.
Lægeligt var der konstateret diskusdegeneration i hals- og lænderyg samt  

 muskelinfiltrationer.
Dertil var efterhånden kommet svækkelse af hukommelse  

 og koncentration.
 K's tilstand var ikke blevet bedre efter arbejdsophøret.
 Ægtefællen måtte varetage de fleste huslige funktioner.
 Forsøg på revalidering var anset for udsigtsløs.
 Vurderingsgrundlag supplerende selverhverv.
 Kommunen havde indstillet til pension efter § 14, stk. 3, nr. 1.
 AFGØRELSEN, DER KLAGES OVER:
Revaliderings- og pensionsnævnet gav afslag på førtidspension, idet K's  

 erhvervsevne ikke ansås for nedsat med mindst halvdelen af helbredsmæssige  

 eller sociale grunde.
Der var efter nævnets opfattelse ikke sket ændringer i  

 K's forhold siden Ankestyrelsens afgørelse i april 1987.
 KLAGEN TIL ANKESTYRELSEN:
 Afgørelsen blev anket af K.
 LOVGRUNDLAG:
 Lov om social pension, § 14 og § 15.
 ANKESTYRELSENS AFGØRELSE:
 Efter de foreliggende oplysninger opfyldte K ikke lovens betingelser for  

 at få tilkendt førtidspension, idet hverken sociale eller helbredsmæssige  

 forhold talte for pension.
 Ankestyrelsen lagde herved vægt på, at K's erhvervsevne ikke var nedsat  

 med mindst halvdelen på grund af helbredsmæssige og sociale forhold, og at  

 ægtefællens indtægt efter det oplyste oversteg den grænse for tilkendelse af  

 førtidspension, der fremgår af ministeriets bekendtgørelse.
Ankestyrelsen var opmærksom på, at der i en erklæring afgivet af  

 speciallæge i fysiurgi fandtes en anden vurdering af omfanget af K's  

 erhvervsevne.
Denne bedømmelse kunne Ankestyrelsen ikke tiltræde ud fra de  

 forhold, der blev fundet ved undersøgelsen.
 Ankestyrelsen tiltrådte derfor revaliderings- og pensionsnævnets  

 afgørelse.
 9. J.nr. 5154-89.
 REDEGØRELSE FOR SAGEN:
 En gift kvinde K søgte om førtidspension i januar 1989 som 56-årig.
K havde fra barndommen en normal tilværelse i gode sociale kår.
Som  

 22-årig blev hun gift med en statstjenestemand.
Der var 3 børn i ægteskabet.
Indtil 1978 havde K stort set ikke arbejde udenfor hjemmet.
Derefter fik  

 hun arbejde på deltid som fast nattevagt på sygehus.
Arbejdet var stærkt  

 belastende, da der var tale om pasning af alvorligt syge, ofte døende,  

 patienter.
K, der ellers altid havde været psykisk sund, fik fra 1986 tiltagende  

 psykiske problemer, der begyndte som en slags nervesammenbrud.
Der var flere  

 langvarige sygemeldinger på grund af depression, efterhånden udviklet til en  

 kronisk tilstand.
 Revalidering var ikke forsøgt.
 Vurderingsgrundlag supplerende selverhverv.
 Kommunen havde indstillet til pension efter § 14, stk. 3, nr. 1.
 AFGØRELSEN, DER KLAGES OVER:
Revaliderings- og pensionsnævnet gav afslag på førtidspension.
Nævnet anså  

 ikke erhvervsevnen for varigt nedsat med mindst halvdelen på grund af  

 helbredsmæssige og andre forhold.
Nævnet begrundede endvidere afgørelsen med, at K havde arbejdet på deltid  

 i de senere år, og at hendes erhvervsevne derfor var bedømt i forhold til  

 dette arbejde og husligt arbejde i eget hjem.
Yderligere havde nævnet lagt  

 vægt på, at lidelsen skønnedes at kunne behandles.
 KLAGEN TIL ANKESTYRELSEN:
 Afgørelsen blev anket af K, som bl.a. anførte, at hun stadig var i  

 medicinsk behandling, men følte sig fuldstændig nedslidt og ude af stand til  

 at arbejde udenfor hjemmet.
 LOVGRUNDLAG:
 Lov om social pension, § 14 og § 15.
 ANKESTYRELSENS AFGØRELSE:
 K opfyldte ikke betingelserne for at få almindelig førtidspension.
 Ved afgørelsen skønnede Ankestyrelsen, at K's erhvervsevne - ud fra de  

 lægelige og sociale oplysninger i sagen - ikke var nedsat med mindst  

 halvdelen.
 Ankestyrelsen tiltrådte således revaliderings- og pensionsnævnets  

 afgørelse.
 10. J.nr. 960-89.
 REDEGØRELSE FOR SAGEN:
 En enlig kvinde K søgte om førtidspension i januar 1988 som 57-årig .
 K havde været gift fra 1959 til ægtefællens død i 1978. Der var 1 barn i  

 ægteskabet.
De seneste 17 år havde K arbejdet som syerske, efter ægtefællens død på  

 fuld tid.
Der var en § 12-aftale, og der havde været tiltagende sygefravær på  

 grund af rygproblemer, senest fra april 1988.
 Efter arbejdsophør og fysiurgisk behandling havde K fået det væsentligt  

 bedre.
 Der var ikke diagnosticeret egentlige lidelser, hverken fysisk eller  

 psykisk, bortset fra forhøjet blodtryk, der blev medicinsk behandlet.
 K havde tidligere søgt om førtidspension, men havde fået afslag, hvilket  

 var tiltrådt af Ankestyrelsen i februar 1987.
 Revalidering var ikke forsøgt.
 Kommunen havde indstillet til mellemste førtidspension.
 AFGØRELSEN, DER KLAGES OVER:
 Revaliderings- og pensionsnævnet tilkendte pension efter § 14, stk. 3, nr.  

 3, fra den 1. december 1988 (hvor K var fyldt 58 år i november måned), men  

 gav afslag på pension fra ansøgningstidspunktet.
 KLAGEN TIL ANKESTYRELSEN:
Afgørelsen blev anket af K, der henviste til kommunens indstilling på  

 grundlag af en speciallægeerklæring.
K ønskede endvidere pensionen tilkendt  

 fra ansøgningstidspunktet.
 LOVGRUNDLAG:
 Lov om social pension, § 14 og § 15.
 ANKESTYRELSENS AFGØRELSE:
 Efter de foreliggende oplysninger om K's helbredstilstand og øvrige  

 forhold opfyldte hun ikke betingelserne for at få tilkendt mellemste  

 førtidspension.
 Ankestyrelsen lagde ved sin afgørelse vægt på, at erhvervsevnen ikke kunne  

 anses for nedsat med omkring 2/3.
 Ankestyrelsen fandt ikke grundlag for at tilkende pension fra  

 ansøgningstidspunktet.
 Ankestyrelsen bemærkede, at efter Ankestyrelsens praksis tilkendes der  

 ikke pension efter pensionslovens § 14, stk. 3, nr. 3, til ansøgere før  

 omkring pågældendes 60-års alder.
 Det blev tilføjet, at Ankestyrelsen efter omstændighederne ikke ville  

 inddrage den tilkendte pension.
 Ankestyrelsen tiltrådte derfor revaliderings- og pensionsnævnets  

 afgørelse.
