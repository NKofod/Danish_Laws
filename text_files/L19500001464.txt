 Under 27. januar 1950 er der i Washington mellem Danmark og Amerikas  

 Forenede Stater afsluttet følgende overenskomst om gensidig bistand på  

 forsvarets område.
Overenskomst mellem Danmark og Amerikas Forenede Stater om gensidig  

 bistand på forsvarets område Regeringerne i Danmark og Amerikas Forenede Stater, der er deltagere i den  

 i Washington den 4. april 1949 undertegnede nordatlantiske traktat; der er sig bevidst deres gensidige forpligtelser til i henhold til  

 traktatens artikel 3 hver for sig og i fællesskab med de andre deltagere  

 gennem stadig og effektiv selvhjælp og gensidig hjælp at opretholde og  

 udvikle deres individuelle og kollektive evne til at imødegå væbnet angreb; der ønsker inden for rammerne af De Forenede Nationers pagt at fremme  

 international fred og sikkerhed ved hos de nationer, der har bekendt sig til  

 pagtens formål og grundsætninger, at styrke evnen til effektivt at deltage i  

 ordninger om individuelt og kollektivt selvforsvar til støtte for disse  

 formål og grundsætninger; der påny bekræfter deres beslutning om at yde deres fulde medvirken til  

 bestræbelserne for som forudsat i pagten at forsyne De Forenede Nationer med  

 væbnede styrker og opnå en overenskomst om en almindelig regulering og  

 nedbringelse af rustninger under tilstrækkelig garanti mod krænkelser; der erkender, at en større tillid hos frie folk til deres egen evne til at  

 modstå angreb vil fremme den økonomiske genopbygning; der tager støtte i betragtning, som regeringen i Amerikas Forenede Stater  

 har ydet disse principper ved gennemførelsen af loven om gensidig  

 forsvarsbistand af 1949, der hjemler ydelse af bistand på det militære område  

 til nationer, som har indgået overenskomster om kollektiv sikkerhed med De  

 Forenede Stater; der ønsker at give udtryk for de forudsætninger, som skal gælde for  

 ydelsen af sådan bistand; er blevet enige om følgende:
Artikel 1 1. Under iagttagelse af det princip, at økonomisk  

 genopbygning er af afgørende betydning for international fred og sikkerhed og  

 må have en klar fortrinsstilling, vil hver regering stille til rådighed eller  

 fortsætte med at stille til rådighed for den anden regering eller andre  

 regeringer sådan udrustning, materialer, tjenesteydelser eller anden bistand  

 på det militære område, som den bistandsydende regering måtte indvilge i, og  

 under sådanne betingelser og vilkår, som den måtte gå ind på.
Enhver  

 bistandsydelse af denne art, hvortil en af deltagerne i nærværende  

 overenskomst måtte give sit samtykke, skal være overensstemmende med De  

 Forenede Nationers pagt og med vedkommende parts forpligtelser i henhold til  

 artikel 3 i Den nordatlantiske Traktat.
Sådan bistand skal tilrettelægges  

 således, at den fremmer et samlet forsvar af det nordatlantiske område og  

 letter gennemførelsen af eller er i overensstemmelse med sådanne  

 forsvarsplaner i henhold til artikel 9 i Den nordatlantiske Traktat, som er  

 godkendt af begge regeringer.
Sådan bistand, som bliver stillet til rådighed  

 af Amerikas Forenede Stater i medfør af nærværende overenskomst, vil blive  

 ydet i henhold til de bestemmelser og under iagttagelse af alle de  

 betingelser, vilkår og opsigelsesklausuler, som indeholdes i loven om  

 gensidig forsvarsbistand af 1949 såvel som i love indeholdende ændringer deri  

 eller tillæg dertil samt bevillingslove udstedt i overensstemmelse dermed.
De  

 to regeringer vil fra tid til anden i det omfang, hvori dette måtte være  

 nødvendigt, forhandle om enkeltheder til gennemførelsen af bestemmelserne i  

 dette stykke.
2. Hver regering forpligter sig til at gøre effektiv  

 brug af bistand, der modtages i medfør af denne artikels stykke 1, 3. Ingen af de to regeringer vil uden forudgående  

 samtykke fra den anden anvende den bistand, der er blevet ydet den af den  

 anden regering, til andre formål end dem, til hvilke den blev ydet.
 4. I begge retningers fælles sikkerhedsinteresse  

 forpligter hver regering sig til ikke uden den anden regerings forudgående  

 samtykke at overdrage adkomst til eller besiddelse af udrustning, materialer  

 eller tjenesteydelser, som er modtaget vederlagsfrit i henhold til stykke 1,  

 til nogen person, som ikke er vedkommende regerings embedsmand eller  

 repræsentant, eller til nogen anden nation.
Artikel II I overensstemmelse med grundsætningen om gensidig hjælp er den kgl. danske  

 regering indforstået med i et sådant tidsrum, i sådanne mængder og på sådanne  

 vilkår og betingelser, hvorom der måtte opnås enighed, at lette produktion og  

 overdragelse til De Forenede Staters regering af råmaterialer eller  

 halvforarbejdede materialer, som De Forenede Stater måtte behøve som følge af  

 deres egne ressourcers utilstrækkelighed eller eventuelle utilstrækkelighed,  

 og som måtte forefindes i Danmark eller dertil hørende områder, der er  

 undergivet dansk administration.
Overenskomster om sådanne overdragelser skal  

 tage behørigt hensyn til Danmarks rimelige behov i henseende til  

 hjemmeforbrug og kommerciel udførsel.
Artikel III Hver regering vil træffe dertil egnede og med sikkerhedshensyn forenelige  

 forholdsregler med henblik på at holde offentligheden underrettet om de  

 foranstaltninger, der måtte blive truffet i henhold til nærværende  

 overenskomst.
 Hver regering vil træffe sådanne sikkerhedsforanstaltninger, hvorom de to  

 regeringer måtte træffe aftale i hvert enkelt tilfælde, for at hindre, at  

 militære artikler, ydelser eller oplysninger af særlig (klassificeret)  

 fortrolig karakter, leveret af den anden regering ifølge nærværende  

 overenskomst, røbes eller prisgives.
Artikel IV De to regeringer vil, når en af dem forlanger det, forhandle om egnede  

 indbyrdes aftaler om ansvaret for patentkrav eller lignende krav, der  

 udspringer af anvendelsen af opfindelser, fremgangsmåder, tekniske  

 oplysninger eller andre former for lovbeskyttet ejendom i forbindelse med  

 udrustning, materialer, eller tjenesteydelser, som er leveret i henhold til  

 nærværende overenskomst eller er leveret til fremme af en produktion, som er  

 iværksat efter aftale mellem de to regeringer til opfyldelse af de  

 forpligtelser i henseende til selvhjælp og gensidig hjælp, der indeholdes i  

 Den nordatlantiske Traktat.
Under sådanne forhandlinger skal det tages under  

 overvejelse i aftalerne at indsætte en bestemmelse, hvorefter hver regering  

 vil påtage sig ansvaret for alle sådanne krav, der rejses af dens egne  

 statsborgere eller inden for dens jurisdiktion af statsborgere i et  

 hvilketsomhelst land, der ikke er deltager i nærværende overenskomst.
Artikel V 1. Danmarks regering forpligter sig til at stille  

 kroner til rådighed for De Forenede Staters ambassade i København til dennes  

 kontorholdsudgifter o.l. i Danmark i forbindelse med gennemførelsen af denne  

 overenskomst.
De to regeringer vil straks indlede drøftelser med henblik på  

 at fastsætte kronebeløbets størrelse og nå til enighed om en  

 udbetalingsordning.
 2. Danmarks regering vil, medmindre andet aftales,  

 indrømme toldfri behandling og fritagelse for indenlandske afgifter af  

 indførsel af produkter, ejendom, materialer eller udrustning, der indføres  

 til dansk område i forbindelse med nærværende overenskomst eller en lignende  

 overenskomst mellem Amerikas Forenede Stater og et hvilketsomhelst andet  

 land, der modtager bistand på det militære område.
Artikel VI 1. De to regeringer vil, når en af dem forlanger det,  

 rådføre sig med hinanden angående et hvilketsomhelst spørgsmål vedrørende  

 anvendelsen af nærværende overenskomst eller vedrørende forholdsregler eller  

 ordninger truffet i henhold til nærværende overenskomst.
2. Hver regering er villig til at modtage funktionærer  

 fra den anden regering, som på førstnævntes område vil varetage de  

 forpligtelser, der påhviler den anden regering i henhold til nærværende  

 overenskomst, og som skal have adgang til at følge den løbende bistandsydelse  

 i henhold til nærværende overenskomst.
Sådanne funktionærer, som er  

 statsborgere i det andet land, herunder personer, som gør midlertidig  

 tjeneste, betragtes i forhold til regeringen i det land, hvor de gør  

 tjeneste, som hørende til ambassaden under ledelse og tilsyn af chefen for  

 den diplomatiske repræsentation hos regeringen i vedkommende land.
Artikel VII 1. Nærværende overenskomst træder i kraft den dag, den  

 underskrives.
Den skal ophøre et år efter, at en af parterne modtager  

 meddelelse fra den anden part om dennes ønske om at bringe overenskomsten til  

 ophør.
2. Nærværende overenskomst kan ændres på et  

 hvilketsomhelst tidspunkt ved aftale mellem de to regeringer.
Bestemmelserne  

 i nærværende overenskomst skal i det omfang, i hvilket de to regeringer måtte  

 blive enige derom, kunne ændres i overensstemmelse med sådanne  

 overenskomster, der afsluttes i forbindelse med gennemførelsen af artikel 9 i  

 Den nordatlantiske Traktat.
 3. Bilagene til nærværende overenskomst udgør en  

 integrerende del af denne.
 4. Nærværende overenskomst skal registreres hos De  

 Forenede Nationers generalsekretær.
 Til bekræftelse heraf har de respektive repræsentanter, der er behørigt  

 befuldmægtigede dertil, underskrevet nærværende overenskomst.
 Udfærdiget i Washington den syvogtyvende januar 1950 i to eksemplarer på  

 dansk og engelsk, hvilke to tekster skal have lige gyldighed.
 FOR DEN KONGELIGE DANSKE REGERING:
 (sign.) Henrik Kauffmann.
 FOR AMERIKAS FORENEDE STATERS REGERING:
 (sign.) Dean Acheson.
Bilag A Til gennemførelse af artikel V, stykke 1, i overenskomsten om gensidig  

 bistand på forsvarets område skal Danmarks regering, når det måtte ønskes,  

 til brug for de kontorholdsudgifter o.l. i Danmark, som De Forenede Staters  

 ambassade i København på De Forenede Staters vegne måtte have i forbindelse  

 med gennemførelsen af nævnte overenskomst for tidsrummet indtil 30. juni  

 1950, indbetalte kroner, dog ikke udover et beløb af 1.897.500 kroner, på en  

 sådan konto, som ambassaden måtte bestemme.
Bilag B Da funktionærer, som er statsborgere i det ene land, herunder sådanne, der  

 gør midlertidig tjeneste, i forhold til regeringen i det land, hvori de gør  

 tjeneste, skal betragtes som hørende til ambassaden under ledelse og tilsyn  

 af chefen for vedkommende regerings diplomatiske mission, er der med hensyn  

 til artikel VI, stykke 2, i overenskomsten om gensidig bistand på forsvarets  

 område enighed om, at de funktionærer, der betragtes som tilhørende den anden  

 regerings diplomatiske repræsentation, skal have den samme status som  

 personer med tilsvarende rang i nævnte diplomatiske repræsentation, når disse  

 er statsborgere i det andet land.
 De nævnte personer vil af det land, hvorfra de udsendes, blive inddelt i  

 tre kategorier:
 Der er enighed mellem de to regeringer om, at antallet af personer inden  

 for de tre ovennævnte kategorier skal holdes så lavt som muligt.
 Den status, som de i Den nordatlantiske Traktat deltagende lande måtte  

 blive enige om at tilstå udenlandske embedsmænd og repræsentanter for disse  

 lande, vil i givet fald træde i stedet for den ovenfor omhandlede status.
Bilag C Da nærværende overenskomst er blevet drøftet under den forudsætning, at De  

 Forenede Staters regering vil lade den anden part få fordel af en  

 hvilkensomhelst bestemmelse i en lignende overenskomst, som De Forenede  

 Staters regering afslutter med en hvilkensomhelst anden i Den nordatlantiske  

 Traktat deltagende stat, er der enighed om, at De Forenede Staters regering  

 ikke vil modsætte sig, at nærværende overenskomst ændres således, at den helt  

 eller delvis bliver i overensstemmelse med en hvilkensomhelst tilsvarende  

 overenskomst eller overenskomster, indeholdende ændringer deri eller tillæg  

 dertil, som afsluttes med en i Den nordatlantiske Traktat deltagende stat.
 Hvilket herved bringes til almindelig kundskab.
 Udenrigsministeriet, den 20. februar  

 1950.
 Gustav Rasmussen.
