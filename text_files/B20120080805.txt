Bekendtgørelse om ydelse af støtte til mælk og visse mejeriprodukter til elever og børn i undervisnings- og dagsinstitutioner1) I medfør af § 1, stk. 1-5, §§ 4, 5 a og 24, i lov om administration af Det Europæiske Fællesskabs forordninger om ordninger under Den Fælles Landbrugspolitik finansieret af Den Europæiske Garantifond for Landbruget m.v. (landbrugsstøtteloven), jf. lovbekendtgørelse nr. 445 af 23. april 2010, fastsættes:
 § 1. Denne bekendtgørelse vedrører anvendelse af Det Europæiske Fællesskabs regler for støtte til levering af mælk og visse mejeriprodukter til elever og børn i undervisnings- og dagsinstitutioner.
 § 2. Der ydes støtte til levering af mælk og visse mejeriprodukter til elever og børn, der er indskrevet i en af følgende institutioner:
 1) Den kommunale folkeskole, frie grundskoler og private øvelsesskoler oprettet i tilknytning til statslige og private seminarer.
 2) Offentlige og private gymnasieskoler, studenterkurser og HF-kurser.
 3) Efterskoler samt kommunale ungdomsskoler.
 4) Handelsskoler og tekniske skoler.
 5) Vuggestuer, børnehaver og fritidshjem, der drives i henhold til lov om social bistand.
 6) Andre undervisningsinstitutioner for børn og unge, herunder skolefritidsordninger og institutioner for børn og unge med vidtgående fysiske eller psykiske handicap.
 Stk. 2. NaturErhvervstyrelsen, Nyropsgade 30, 1780 København V, kan efter ansøgning tillade undervisnings- og dagsinstitutioner, der ikke er nævnt i stk. 1, at blive omfattet af ordningen.
 § 3. Følgende kan søge støtte:
 1) Institutioner som nævnt i § 2, stk. 1.
 2) Undervisningsmyndigheder, der ansøger om støtte til produkter, som uddeles til elever, der hører under deres ansvarsområde.
 3) Leverandører af støtteberettigede produkter.
 4) Organisationer, der ansøger om støtte på vegne af en eller flere undervisningsinstitutioner eller undervisningsmyndigheder, og som er oprettet specielt til dette formål.
§ 4. For elever i undervisningsinstitutioner kan der maksimalt ydes støtte til et kvantum mælk eller mejeriprodukter svarende til 0,25 liter mælk pr. elev. pr. undervisningsdag.
Ved en undervisningsdag forstås en dag, hvor der foretages aktiv, skemalagt undervisning, og hvor der er mødepligt for eleverne.
 Stk. 2. For børn i dagsinstitutioner kan der maksimalt ydes støtte til et kvantum mælk eller mejeriprodukter svarende til 0,25 liter mælk pr. barn pr. åbningsdag.
 Stk. 3. Der kan maksimalt ydes støtte til ét kvantum mælk eller mejeriprodukter svarende til 0,25 liter mælk pr. elev eller barn pr. undervisnings- eller åbningsdag.
 § 5. Der ydes kun støtte til de produkter, som opfylder de til enhver tid gældende bestemmelser om konsummælk og ost m.v.
 Stk. 2. De støtteberettigede produkter er fastsat i bilag 1.
§ 6. Støtten, der ydes i henhold til denne ordning, skal anvendes til nedsættelse af den pris, som eleverne betaler for de pågældende produkter.
Dette skal fremgå af regnskabsmateriale, som udarbejdes i forbindelse med anvendelse af ordningen.
Regnskabsmaterialet skal opbevares i mindst 5 år.
 Stk. 2. Ansøgere som nævnt i § 3, stk. 1, nr. 3 og 4, skal årligt indsende dokumentation for, at støtten anvendes til nedsættelse af den pris, som eleverne eller børnene betaler for de pågældende produkter.
§ 7. Støtteberettigede ansøgere skal, for at kunne opnå støtte efter ordningen, registreres hos NaturErhvervstyrelsen.
Anmodning herom skal indsendes til NaturErhvervstyrelsen på en formular, der fås ved henvendelse til NaturErhvervstyrelsen.
 Stk. 2. Ansøgere af støtte som nævnt i § 3, stk. 1, nr. 3 og 4, skal inden registrering som støtteansøger godkendes af NaturErhvervstyrelsen.
§ 8. Formular til ansøgning om udbetaling af støtte fås ved henvendelse til NaturErhvervstyrelsen.
Ansøgninger om udbetaling af støtte skal sendes til NaturErhvervstyrelsen.
 Stk. 2. Ansøgninger om udbetaling fra ansøgere som nævnt i § 3, stk. 1, nr. 3 og 4, indsendes kvartalsvis, og skal være modtaget i NaturErhvervstyrelsen senest den sidste dag i den tredje måned efter det kvartal, hvori produkterne er uddelt.
 Stk. 3. For ansøgere som nævnt i § 3, stk. 1, nr. 1 og 2, skal ansøgning om udbetaling af støtte indsendes hvert halve år, og skal være modtaget i NaturErhvervstyrelsen senest den sidste dag i den tredje måned efter det halvår, hvori produkterne er uddelt.
 Stk. 4. Støtteansøgere skal i mindst 5 år opbevare kopi af samtlige anmodninger om udbetaling af støtte samt de bilag, der danner grundlag for anmodningerne.
 § 9. NaturErhvervstyrelsen træffer afgørelse efter denne bekendtgørelse.
 Stk. 2. NaturErhvervstyrelsen forestår den administrative og fysiske kontrol.
 § 10. Rigtigheden af oplysninger, der skal danne grundlag for udbetaling af støtte, kan NaturErhvervstyrelsen forlange bekræftet af den kommunale revisor eller af registreret revisor.
 § 11. Overtrædelse af §§ 4-6 i denne bekendtgørelse straffes med bøde, medmindre højere straf er forskyldt i henhold til bestemmelserne i kapitel 5 i landbrugsstøtteloven.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens kapitel 5.
 § 12. Bekendtgørelsen træder i kraft den 1. august 2012.
Stk. 2. Samtidig ophæves bekendtgørelse nr. 1270 af 16. december 2008 om ydelse af støtte til mælk og visse mejeriprodukter til elever i skoler og undervisningsanstalter.
Bekendtgørelsen finder dog fortsat anvendelse for produkter uddelt før den 1. august 2012.
NaturErhvervstyrelsen, den 19. juli 2012 Pernille Andersen / Henrik Jacobsgaard Bilag 1 Støtteberettigede produkter, jf. bekendtgørelsens § 5, stk. 22) Kategori I a) Varmebehandlet mælk3), undtagen sødmælk.
 b) Varmebehandlet mælk med frugtsaft4) eller aromatiseret, med et indhold af mælk som nævnt i litra a) på mindst 90 vægtprocent med et maksimalt indhold af sukker5) og/eller honning på højst 9 % alt inkl. (laktose, frugtsukker og tilsat sukker og/eller honning), med undtagelse af kakaomælk (uanset fedt og sukkerindhold).
 c) Fermenterede mejeriprodukter, også med frugtsaft4), også aromatiseret, med et indhold af mælk som nævnt i litra a) på mindst 90 vægtprocent og med et maksimalt indhold af sukker5) og/eller honning på højst 9 % alt inkl. (laktose, frugtsukker og tilsat sukker og/eller honning).
Kategori II Aromatiserede og ikke-aromatiserede fermenterede mejeriprodukter med frugt6), med et indhold af mælk som nævnt i kategori I, litra a), på mindst 80 vægtprocent og med et maksimalt indhold af sukker5) og/eller honning på højst 9 % alt inkl. (laktose, frugtsukker og tilsat sukker og/eller honning).
Kategori III Aromatiseret og ikke-aromatiseret frisk og forarbejdet ost, med et indhold af ost på mindst 90 vægtprocent.
Kategori IV Gran Padano-ost og Parmigiano Reggiano-ost.
Kategori V Aromatiseret og ikke-aromatiseret ost, der har et indhold af ost på mindst 90 vægtprocent, og som ikke henhører under kategori III eller IV.
Fedtindholdet må dog højst være på 17 gram pr. 100 gram ost (svarende til 30+ oste).
1) Bekendtgørelsen indeholder bestemmelser, som er nødvendige for anvendelsen af følgende forordninger: Rådets forordning (EF) nr. 1234/2007 af 22. oktober 2007 om en fælles markedsordning for landbrugsprodukter og om særlige bestemmelser for visse landbrugsprodukter (fusionsmarkedsordningen) og Kommissionens forordning (EF) nr. 657/2008 af 10. juli 2008 om gennemførelsesbestemmelser til Rådets forordning (EF) nr. 1234/2007 for så vidt angår EF-støtte til uddeling af mælk og mejeriprodukter til skoleelever.
I bekendtgørelsen er medtaget visse bestemmelser fra ovennævnte forordninger.
Ifølge artikel 288 i Traktaten om Den Europæiske Unions Funktionsmåde gælder en forordning umiddelbart i hver medlemsstat.
Gengivelse af disse bestemmelser er således udelukkende begrundet i praktiske hensyn, og berører ikke de nævnte forordningers umiddelbare gyldighed i Danmark.
 2) Opdelingen i kategorier svarer til Det Europæiske Fællesskabs liste over produkter, der er berettigede til støtte, jf. bilag I i Kommissionens forordning (EF) nr. 657/2008 af 10. juli 2008 om gennemførelsesbestemmelser til Rådets forordning (EF) nr. 1234/2007 for så vidt angår EF-støtte til uddeling af mælk og mejeriprodukter til skoleelever.
 3) Herunder laktosefri mælkedrik.
 4) Frugtsaft anvendes i henhold til Rådets direktiv 2001/112/EF af 20. december 2001 om frugtsaft og visse lignende produkter bestemt til konsum.
 5) I denne kategori forstås ved »sukker« varer henhørende under KN-kode 1701 og 1702. Der må ikke være tilsat kunstige sødemidler til mælkeprodukter.
6) I denne kategori skal fermenterede produkter med frugt altid indeholde frugt, frugtpulp, frugtpuré eller frugtsaft.
I denne kategori forstås ved »frugt« varer, der henhører under kapitel 8 i den kombinerede nomenklatur undtagen nødder og produkter med indhold af nødder.
Frugtsaft, frugtpulp og frugtpuré anvendes i henhold til Rådets direktiv 2001/112/EF af 20. december 2001 om frugtsaft og visse lignende produkter bestemt til konsum.
