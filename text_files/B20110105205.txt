 Bekendtgørelse om ændring af bekendtgørelse om en a-kasses pligt til at vejlede mv.
§ 1 I bekendtgørelse nr. 177 af 19. februar 2007 om en a-kasses pligt til at vejlede mv., som ændret ved bekendtgørelse nr. 86 af 5. februar 2009 og bekendtgørelse nr. 725 af 6. juli 2009, foretages efter forhandling med Beskæftigelsesrådet følgende ændringer:
 1. § 8, stk. 1, affattes således:
»§ 8. A-kassen skal inden 3 uger efter medlemmets tilmelding som arbejdssøgende holde en CV-samtale med medlemmet i a-kassen, hvor a-kassen bistår medlemmet med at oprette et relevant, korrekt og fyldestgørende CV i Jobnet, jf. dog § 10 a.« 2. § 9, stk. 1, affattes således:
»§ 9. A-kassen skal inden 4 uger efter medlemmets tilmelding som arbejdssøgende holde en vejledningssamtale med medlemmet i a-kassen, jf. dog § 10 a, hvor a-kassen vejleder medlemmet om rettigheder og pligter og sikrer sig, at medlemmet er bekendt med den information, der er givet efter § 2 og § 3.« 3. § 10, stk. 1, affattes således:
»§ 10. Indkaldelsen til en samtale i a-kassen efter § 8 og § 9 skal ske skriftligt og personligt.
Hvis et medlem er forhindret i at komme til samtalen, skal a-kassen hurtigst muligt skriftligt og personligt indkalde medlemmet til en ny samtale.
Hvis a-kassen skal holde kontakt til medlemmet på anden vis, telefonisk, digitalt eller ved brev, jf. § 10 a, skal medlemmet skriftligt og personligt orienteres herom.« 4. I kapitel 2 indsættes efter § 10:
»Mindre intensiv indsats § 10 a.  Hvis et medlem er omfattet af forsøg med mindre intensiv indsats for visse persongrupper, jf. bekendtgørelse om forsøgsordninger efter lov om ansvaret for og styringen af den aktive beskæftigelsesindsats, lov om en aktiv beskæftigelsesindsats og lov om sygedagpenge, skal a-kassen ikke holde en CV-samtale, jf. § 8, med medlemmet i a-kassen, medmindre medlemmet anmoder herom.
A-kassen skal i stedet ved kontakt til medlemmet telefonisk, digitalt eller ved brev sikre sig, at medlemmet har oprettet et relevant, korrekt og fyldestgørende CV i Jobnet og eventuelt bistå medlemmet hermed.
A-kassen skal i den forbindelse vejlede medlemmet om pligten til at søge rimeligt og relevant arbejde, jf. § 12 a i bekendtgørelse om rådighed, samt vejlede om, hvilket arbejde, det vil være relevant for medlemmet at søge.
Stk. 2. A-kassen skal heller ikke holde en vejledningssamtale, jf. § 9, med medlemmet i a-kassen, medmindre medlemmet anmoder herom.
A-kassen skal i stedet ved kontakt til medlemmet telefonisk, digitalt eller ved brev sikre sig, at medlemmet er bekendt med sine rettigheder og pligter, herunder med den information, der er givet efter § 2 og § 3. A-kassen skal i den forbindelse vejlede om, at medlemmet har pligt til at søge rimeligt og relevant arbejde, jf. § 12 a i bekendtgørelse om rådighed, herunder har pligt til at søge konkrete job efter pålæg af jobcenteret, a-kassen og anden aktør, og at a-kassen vil vurdere medlemmets rådighed i forhold hertil.« 5. I § 11, stk. 3, indsættes efter »A-kassen skal«: »i forbindelse med en samtale om medlemmets rådighed«.
 6. I § 32, stk. 1, nr. 1, indsættes efter »jf. § 9«: », eller for a-kassens vejledning af medlemmet ved anden kontakt, jf. § 10 a, stk. 2«.
§ 2 Bekendtgørelsen træder i kraft den 21. november 2011.
