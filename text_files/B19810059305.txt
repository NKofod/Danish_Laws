 I medfør af § 238, stk. 4, i lov nr. 630 af 23. december 1980 om  

 forsikringsvirksomhed, som ændret ved lov nr. 239 af 27. maj 1981,  

 fastsættes:
 § 1.  Forsikringsrådet varetager den overordnede  

 administration af de regler, der hører under forsikringstilsynets  

 forretningsområde.
 § 2.  Forsikringsrådet består af en formand og 7 andre  

 medlemmer, der udnævnes af industriministeren for indtil 4 år ad gangen.  

 Formanden skal være jurist, og blandt de øvrige medlemmer skal  

 nationaløkonomisk og forsikringsmatematisk sagkundskab være repræsenteret. 2  

 af medlemmerne skal repræsentere forsikringstagerne, 2 skal repræsentere  

 forsikringsselskaberne og 1 medlem skal repræsentere pensionskasserne.
 Stk. 2.  Et flertal af rådets medlemmer skal være  

 uafhængige af forsikringsselskaber, af andre virksomheder, der er under dets  

 tilsyn, og af organisationer for disse virksomheder.
Stk. 3.  Industriministeren udpeger en embedsmand, der  

 tilforordnes rådet og deltager i dettes møder ved behandling af sager, der  

 angår monopollovens anvendelse på forsikringsselskaber.
Den tilforordnede har  

 ingen stemmeret i rådet.
 Stk. 4.  Formanden antager fornøden sekretærbistand for  

 rådet efter samråd med direktøren.
 § 3.  Rådets formand tilrettelægger og leder rådets  

 møder.
 Stk. 2.  Rådet vælger af sin midte blandt de uafhængige  

 medlemmer, jfr. § 2, stk. 2, en næstformand, der i tilfælde af formandens  

 forfald træder i dennes sted.
§ 4.  Rådet afholder møde på de af rådet vedtagne  

 mødedage, og iøvrigt så ofte formanden finder anledning hertil, eller når 3  

 medlemmer fremsætter ønske om afholdelse af møde til behandling af nærmere  

 angivne spørgsmål.
Formanden bestemmer mødevarslet.
 Stk. 2.  Med mødeindkaldelsen skal følge dagsorden, der  

 så vidt muligt skal indeholde angivelse af de sager, der kommer til  

 behandling og være bilagt det efter formandens skøn fornødne materiale.
 Stk. 3.  Medlemmer, der er forhindret i at give møde,  

 skal give sekretæren meddelelse herom.
 Stk. 4.  Direktoratets direktør deltager i rådets møder.  

 Efter formandens bestemmelse kan andre af direktoratets ansatte tilkaldes til  

 møderne.
 § 5.  På rådets møder afgiver direktøren beretning om  

 direktoratets virksomhed, jfr. § 4 i industriministeriets bekendtgørelse om  

 direktoratet for forsikringstilsynet.
 Stk. 2.  På rådets møder behandles alle sager af  

 almindelig interesse, sager i hvilke der foreligger særlig tvivl samt sager,  

 der har videregående betydelige følger for vedkommende selskab eller  

 pensionskasse.
 Stk. 3.  Rådet kan til enhver tid begære sig meddelt  

 alle fornødne oplysninger fra direktoratet.
 Stk. 4.  Rådets enkelte medlemmer, direktøren samt den  

 tilforordnede kan begære en sag gjort til genstand for behandling i rådet.
§ 6.  Rådet er beslutningsdygtigt, når mindst  

 halvdelen af medlemmerne er til stede.
Lov om forsikringsvirksomhed § 238,  

 stk. 2, skal dog være opfyldt i alle tilfælde.
Stk. 2.  Beslutning træffes ved almindelig  

 stemmeflerhed.
I tilfælde, hvor stemmerne står lige, er formandens stemme  

 afgørende.
 § 7.  Et medlem må ikke deltage i behandlingen af en  

 sag, hvis der foreligger omstændigheder, der er egnet til at svække tilliden  

 til hans upartiskhed i sagen.
Stk. 2.  Et sådant medlem har pligt til inden sagens  

 behandling påbegyndes, over for formanden at meddele, at han ikke kan deltage  

 i sagens behandling, eller redegøre for omstændigheder, som vil kunne medføre  

 medlemmets inhabilitet.
I denne forbindelse er ethvert medlem pligtig at  

 besvare de spørgsmål, som af eller gennem formanden måtte blive stillet til  

 ham.
 Stk. 3.  Rådet afgør selv og uden deltagelse af det  

 pågældende medlem, om vedkommende kan deltage i sagens behandling.
 Stk. 4.  Når et medlem må vige sit sæde, kan rådet  

 afgive indstilling til industriministeren om at udpege en stedfortræder til  

 at deltage i behandlingen og afgørelsen af den pågældende sag.
 § 8.  Er et medlem i henhold til § 7 eller af andre  

 grunde forhindret i at deltage i rådets arbejde, kan industriministeren  

 udnævne en stedfortræder.
 § 9.  Rådets medlemmer og deres stedfortrædere samt  

 den tilforordnede er forpligtet til over for alle uvedkommende at  

 hemmeligholde, hvad de gennem deres virksomhed bliver vidende om.
§ 10.  Ved afgivelse af oplysninger om forretnings-  

 eller driftshemmeligheder kan den, der skal afgive oplysningerne, over for  

 rådets formand fremsætte begæring om, at oplysningerne ikke afgives over for  

 det samlede råds medlemmer.
Formanden afgør herefter, i hvilket omfang og  

 under hvilken form oplysningerne under hensyn til forholdenes beskaffenhed  

 bør gives.
§ 11.  Over forsikringsrådets forhandlinger føres en  

 protokol, som underskrives af medlemmerne.
Ethvert medlem kan kræve sit votum  

 og dets begrundelse tilført protokollen.
 § 12.  Denne bekendtgørelse træder i kraft ved  

 offentliggørelsen i Lovtidende.
