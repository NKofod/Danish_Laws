Fremsat den 6. december 2016 af Eva Flyvholm (EL), Søren Egge Rasmussen (EL), Maria Reumert Gjerding (EL), Peder Hvelplund (EL) og Jakob Sølvhøj (EL) Forslag til folketingsbeslutning om ytringsfrihed for forskere og fri offentliggørelse af analyser og rapporter Folketinget pålægger regeringen ikke at fastsætte begrænsende klausuler for offentlighed i de udbud af analyser og rapporter, der udarbejdes på universiteterne i forbindelse med myndighedsbetjening til brug for politiske forhandlinger, aftaler og ny lovgivning.
Endvidere skal regeringen sikre forskeres ytringsfrihed, så de frit kan udtale sig  også om disse analyser og rapporter.
Bemærkninger til forslaget I forbindelse med arbejdet med fødevare- og landbrugspakken i folketingsåret 2015-16 blev det afdækket, at det er normal praksis for regeringen at indsætte klausuler i forbindelse med udbud af analyser og rapporter, som begrænser forskeres ytringsfrihed og forhindrer offentliggørelsen af deres resultater, før regeringen tillader det.
 Formålet med beslutningsforslaget er at sikre åbenhed og demokratisk debat, hvor Folketinget og den generelle offentlighed har adgang til samme analysemateriale som regeringen, især i forbindelse med politiske forhandlinger, aftaler og ny lovgivning.
 Enhedslisten mener, at formålet med offentlighedsklausulerne er, at regeringen åbenbart vil forhindre, at Folketinget og offentligheden får adgang til de objektive informationer, der findes i analyserne og rapporterne, og i stedet fremlægge informationer i en politisk kontekst, der fremmer regeringens dagsorden.
 Som forhandlingerne om fødevare- og landbrugspakken har vist, skaber det et politisk forløb, som ikke er et demokratisk samfund værdigt.
 Med dette beslutningsforslag ønsker Enhedslisten at fremme en forretningsgang, der sikrer forskernes ytringsfrihed og fremmer en demokratisk politisk proces baseret på åbenhed om analyser og rapporter, som danner grundlag for politiske processer.
 Forslaget indebærer, at forskeres ytringsfrihed sikres, så analyser og rapporter, som indgår i forarbejdet til politiske forhandlinger og politiske udspil, tilgår Folketinget og offentligheden, senest når der iværksættes formelle forhandlinger med alle eller dele af Folketingets partier, eller i tilknytning til at lovforslag sendes i høring.
Skriftlig fremsættelse Eva Flyvholm (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om ytringsfrihed for forskere og fri offentliggørelse af analyser og rapporter.
(Beslutningsforslag nr.
B 29) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
