Bilag 1 Fremsat den 28. marts 2008 af skatteministeren (Kristian Jensen) Forslag til Lov om ændring af emballageafgiftsloven, lov om forskellige forbrugsafgifter og konsumisafgiftsloven (Nedsættelse af emballageafgiften for vand med smag samt iste og mindre justeringer af diverse punktafgiftslove) § 1 I lov om afgift af visse emballager, poser, engangsservice og pvc-folier (emballageafgiftsloven), jf. lovbekendtgørelse nr. 101 af 13. februar 2001, som ændret bl.a. ved § 3 i lov nr. 1057 af 17. december 2002, § 2 i lov nr. 1217 af 27. december 2003, § 5 i lov nr. 1392 af 20. december 2004, § 19 i lov nr. 428 af 6. juni 2005, § 3 i lov nr. 1410 af 21. december 2005, § 7 i lov nr. 515 af 7. juni 2006, og senest ved § 1 i lov nr. 1579 af 20. december 2006, foretages følgende ændringer:
 1. § 1, nr. 2, litra e, affattes således:
 2. § 1, nr. 3, affattes således:
»3) Andre varer, som er uden kulsyre, henhørende under position 2202, saft og most samt koncentrater, der anvendes til fremstilling heraf henhørende under position 2009 og 2106, dog bortset fra vegetabilske produkter til erstatning for flydende sød-, let-, skummet- og kærnemælk, jf. nr. 13 og ernæringspræparater, der er tilskudsberettigede efter § 159, stk. 1, i sundhedsloven.« 3. I § 2, stk. 7, ændres »stk. 9-11,« til: »stk. 9-12,«.
 4. I § 3, stk. 2, ændres »1-4« til: »1-3«.
 5. Bilag 2 til loven affattes som bilag 1 til denne lov.
§ 2 I lov om forskellige forbrugsafgifter, jf. lovbekendtgørelse nr. 56 af 29. januar 2008, foretages følgende ændringer:
 1. § 11 b, nr. 2, affattes således:
 2. I § 11 b, indsættes som stk. 2 og 3:
 »Stk. 2. Af varer under toldtariffens pos. 2101 20, der ikke i sig selv er afgiftspligtige efter stk. 1, nr. 2, men som indeholder teekstrakt, svares den i stk. 1, nr. 2, nævnte afgift af varens indhold af teekstrakt.
Stk. 3. Ved fortoldning, udlevering eller modtagelse af varer som nævnt i stk. 2, skal vægten af de afgiftspligtige bestanddele angives, og en erklæring herom fra fabrikanten skal fremlægges.
Fremlægges fabrikanterklæringen ikke, svares afgift efter stk. 1, nr. 2, på grundlag af varens fulde nettovægt.« § 3 I lov om afgift af konsum-is, jf. lovbekendtgørelse nr. 888 af 17. august 2006, foretages følgende ændringer:
 1. I § 2, indsættes som stk. 2-4:
 »Stk. 2. Fritaget for den i § 1 fastsatte afgift er virksomheder, der her i landet i erhvervsmæssigt øjemed fremstiller eller her til landet indfører maksimalt i alt 500 liter konsum-is eller konsum-is-miks svarende til en fremstilling på i alt 500 liter årligt.
 Stk. 3. Bestemmelserne i §§ 7 og 10 finder anvendelse på de i stk. 1 og 2 nævnte virksomheder.
Stk. 4. De i stk. 1 og 2 nævnte virksomheder kan dog pålægges at føre regnskab jf. § 5, stk. 1, hvis told- og skatteforvaltningen har konstateret uregelmæssigheder i virksomhedens regnskaber, uanset om virksomhedens produktion eller import ligger under bagatelgrænsen.
Et sådant pålæg gives for 2 år.
Konstaterer told- og skatteforvaltningen i den 2-årige periode fortsat uregelmæssigheder i virksomhedens regnskaber, kan pålægget forlænges.« 2. I § 10, stk. 1, nr. 2, indsættes efter »§ 1, stk. 4, 2. pkt.«: »§ 2, stk. 4,«.
§ 4 Stk. 1. §§ 2 og 3 træder i kraft 1. juli 2008.
 Stk. 2. § 1 træder i kraft 1. oktober 2008.
§ 5 Virksomheder, der den 1. oktober 2008 har et lager af påfyldte eller nye ubrugte (tomme) engangsemballager, der er afgiftsberigtiget med en højere afgift end afgiften efter denne lovs § 1, kan på basis af en specificeret lageropgørelse få godtgjort afgiftsdifferencen jf. dog stk. 2. Der ydes kun godtgørelse for emballager, der er pantmærket.
 Stk. 2. Godtgørelse ydes kun for varer, der er bestemt til afsætning, og kun hvis godtgørelsen af afgift af varerne overstiger 500 kr.
 Stk. 3. Det er en betingelse for at opnå afgiftsgodtgørelse efter stk. 1, at virksomheden overholder regnskabsbestemmelserne i § 9 i lov om afgift af visse emballager, poser, engangsservice og pvc-folier.
Stk. 4. For at opnå godtgørelse i henhold til stk. 1 skal virksomheden udarbejde en specificeret opgørelse af lagerbeholdningen pr. 1. oktober 2008 for de varer, der ønskes godtgørelse for.
Opgørelsen skal indeholde oplysninger om leverandørens navn, adresse og CVR- eller SE-nummer.
Told- og skatteforvaltningen kan gøre godtgørelsen betinget af, at virksomheden fremlægger dokumentation for, at afgiften er betalt.
Ansøgningen om godtgørelse samt den specificerede lageropgørelse skal være told- og skatteforvaltningen i hænde senest den 8. oktober 2008. Skatteministeren kan fastsætte nærmere regler for afgiftsgodtgørelse og stille yderligere krav til dokumentation og kontrol.
 Stk. 5. Reglerne i § 15, § 16 og § 18, stk. 1, nr. 1, samt stk. 3 og 4, i emballageafgiftsloven samt § 18 og § 19 i lov om opkrævning af skatter og afgifter m.v. finder anvendelse i sager om afgiftsgodtgørelse efter stk. 1.
Bilag 1 »Bilag 2 Oversigt over det afgiftspligtige vareområde i den volumenbaserede emballageafgift Bemærkninger til lovforslaget Almindelige bemærkninger 1. Lovforslagets formål og baggrund Forslaget om nedsættelse af emballageafgiften er en del af finanslovsaftalen for 2008 mellem regeringen (Venstre og Det Konservative Folkeparti), Dansk Folkeparti og Ny Alliance.
 Samtidig benyttes lejligheden til at foretage mindre justeringer af to punktafgiftslove - henholdsvis forbrugsafgiftsloven samt konsumisafgiftsloven.
1.1. Nedsættelse af emballageafgiften I Folketingsåret 2005/06 blev der fremsat et beslutningsforslag (B 86) om pant på kildevandsflasker af plast.
Forslaget gik ud på at udvide pant- og retursystemet, således at der kom pant på kildevandsflasker i lighed med emballager til dansk vand med brus, sodavand, øl m.v.
Udvidelse af pant- og retursystemet med kildevandsflasker blev støttet af miljøministeren og samtlige partiers miljøordførere.
Denne udvidelse af pant- og retursystemet var en del af finanslovsaftalen for 2007 mellem regeringen (Venstre og Det Konservative Folkeparti) og Dansk Folkeparti.
Når en emballage omfattes af pant- og retursystemet overvejes samtidig om man skal nedsætte emballageafgiften fra den vægtbaserede afgift til den volumenbaserede afgift.
Da pant- og retursystemet i 2004 blev udvidet med emballager til alkoholsodavand og cider, blev afgiften således nedsat til den lavere volumenbaserede afgift ligesom afgiften blev nedsat i forbindelse med udvidelsen af pant- og retursystemet med kildevandsflasker.
Udvidelsen af pant- og retursystemet med kildevandsflasker er imidlertid ikke sat i kraft endnu, idet ændringen har afventet afslutning af Danmarks notifikation af denne udvidelse for EU Kommissionen.
Udvidelse af pant- og retursystemet med emballager også til vand med smag, iste og lignende drikkevarer foreslås på baggrund af EU Kommissionens bemærkninger til det oprindeligt notificerede udkast til pantbekendtgørelse.
Notifikationen af udvidelsen af pant- og retursystemet med emballager til såvel kildevand som til vand med smag, iste m.v. er afsluttet i efteråret 2007.
1.2. Ændring af afgiften på teekstrakt Skatteministeriet er blevet kontaktet af en brancheorganisation, som har gjort opmærksom på en uhensigtsmæssighed for så vidt angår afgiften på produkter indeholdende teekstrakt.
Formålet med den foreslåede ændring er at ændre afgiften, således at denne uhensigtsmæssighed fjernes.
1.3. Indførelse af en bagatelgrænse i konsumisafgiftsloven I forbindelse med en række kontrolaktioner har SKAT konstateret, at afgiften på konsum-is og konsum-is-miks er vanskelig for mindre producenter og importører at håndtere.
Der er typisk tale om meget små producenter eller importører, såsom restauranter, caféer og lignende som har en begrænset produktion/import f.eks. med henblik på servering på stedet.
Formålet med den foreslåede ændring er at forenkle reglerne for disse små virksomheder.
2. Gældende regler 2.1. Nedsættelse af emballageafgiften I dag beregnes der en vægtbaseret afgift af ikkekulsyreholdige drikkevarer som vand med smag, limonade, orangeade og iste.
Afgiften afhænger således  udover emballagens indhold  også af emballagens materiale og vægt.
Eksempelvis er afgiften på primært plast (undtagen eps og pvc) 12,95 kr. pr. kg.
Emballager som er omfattet af pant- og retursystemet er derimod omfattet af den volumenbaserede afgift.
Eneste undtagelse er emballager med spiritus, vin og frugtvin, hvor der beregnes volumenbaseret afgift, selvom de ikke er omfattet af pant- og retursystemet.
2.2. Ændring af afgiften på teekstrakt Efter gældende regler skal der i dag betales en afgift på 15,60 kr. pr. kg. nettovægt af teekstrakt og varer fremstillet på basis heraf.
Det betyder, at der skal betales afgift af hele produktets vægt uanset om produktet kun består af en lille del teekstrakt.
2.3. Indførelse af en bagatelgrænse i konsumisafgiftsloven Der betales i dag en afgift på 3,40 kr. pr. liter konsum-is eller pr. liter konsum-is, der kan fremstilles af konsum-is-miks, der fremstilles eller indføres i erhvervsmæssigt øjemed.
Der gælder ingen bagatelgrænse, idet afgiften betales fra første liter konsum-is.
3. Lovforslagets indhold 3.1. Nedsættelse af emballageafgiften Det foreslås at nedsætte afgiften på emballager, som er beregnet til at blive påfyldt naturligt eller kunstigt mineralvand samt andet vand, der ikke indeholder kulsyre og som er tilsat sukker, sødemiddel, aroma eller andet.
Nedsættelsen gælder de emballager, som omfattes af det obligatoriske pant- og retursystem.
Eksempelvis vil emballager af plast, glas og metal være omfattet.
Visse emballager kan imidlertid ikke uden væsentlige økonomiske konsekvenser håndteres i pant- og retursystemet, som i vid udstrækning er baseret på returtagning i automater.
Emballager af karton og evt. laminater af forskellige materialer, som ikke kan roteres i automaterne, vil med den nuværende teknologi for aflæsning af pantmærkning alene kunne håndteres manuelt.
Alternativet  ændring af automater  skønnes at være uforholdsmæssigt dyrt.
Emballager af karton og evt. laminater af forskellige materialer vil således ikke blive omfattet af pant- og retursystemet, og derfor skal der fortsat betales den vægtbaserede afgift for disse.
Større beholdere af plast, som anvendes til drikkevand, vil heller ikke blive omfattet af pant- og retursystemet.
Disse beholdere er kendetegnet ved, at der er tale om dunke typisk i størrelsesordenen 15  20 liter og som regel på 19 liter, dunkene sælges især til erhvervsdrivende og dunkene monteres på et anlæg med køl og evt. varmelegeme, hvor der løbende kan tappes vand.
Leverandører af drikkevand i større plastdunke tager dunkene retur, når de er tomme og genpåfylder dem typisk 40  60 gange.
Afgiftsnedsættelsen består rent teknisk i at overføre de beholdere, som nu vil blive omfattet af det obligatoriske pant- og retursystem fra den vægtbaserede afgiftssats til den volumenbaserede afgiftssats.
Eksempelvis nedsættes afgiften af en 50 cl plastflaske således med mellem 10 og 15 øre (fra 26 øre til mellem 16 og 11 øre) og afgiften af en 150 cl plastflaske nedsættes med mellem 6 øre og 9 øre (fra 54 øre til mellem 48 og 45 øre). Afgiftsnedsættelsen afhænger af vægten af de pågældende emballager.
De fleste virksomheder anvender såkaldt primær plast i produktionen af emballager til drikkevarer, men enkelte anvender sekundær plast.
Disse vil fortsat kunne vælge at beregne den vægtbaserede afgift, idet denne afgiftssats kan være lavere end den volumenbaserede afgift.
Denne bestemmelse blev indført i forbindelse med udvidelsen af pant- og retursystemet i 2007 med kildevandsflasker og den vil også gælde for den her foreslåede udvidelse.
3.2. Ændring af afgiften på teekstrakt Det foreslås, at afgiften på varer fremstillet på basis af teekstrakt ændres, således at der kun skal betales afgift af det faktiske indhold af teekstrakt og ikke af andre bestanddele.
Til illustration kan nævnes halvfabrikata til produktion af iste, hvor produktet består af 20% teekstrakt, 60% frugtkoncentrat og 20% sukker.
Fremover skal der kun betales afgift af de 20% teekstrakt og ikke af hele produktet som hidtil.
Ændringen af teekstraktafgiften svarer til den gældende regel vedrørende kaffe/kaffeekstrakt.
Dette gælder også kravet om en fabrikanterklæring, som angiver vægten af de afgiftspligtige bestanddele i varen.
Kan en sådan fabrikanterklæring ikke fremvises, skal der betales afgift af varens fulde nettovægt.
3.3. Indførelse af en bagatelgrænse i konsumisafgiftsloven Det foreslås at indføre en bagatelgrænse på maksimalt i alt 500 liter konsum-is og/eller konsum-is-miks svarende til 500 liter konsum-is om året.
Bagatelgrænsen gælder både konsum-is og konsum-is-miks.
Der er tale om en årlig samlet bagatelgrænse.
Hensigten med forslaget er at afgiftsfritage små producenter og små importører såsom restauranter, caféer og lignende, som typisk selv producerer eller importerer meget små mængder konsum-is eller konsum-is-miks typisk med henblik på salg og servering på stedet.
For at ligestille små producenter med små importører gælder bagatelgrænsen altså også for virksomheder, som importerer små mængder konsum-is eller konsum-is-miks fra udlandet.
Med udlandet menes både indførsel fra virksomheder indenfor EU som udenfor EU.
 Med andre ord skal virksomheder som producerer/importerer mere end 500 liter konsum-is og/eller konsum-is-miks svarende til 500 liter betale afgift fra første liter is.
 Med afgiftsfritagelsen fritages de små konsum-is/konsum-is-miks producenter/importører dermed for de administrative byrder forbundet med at være registreret, angive og betale afgift samt føre regnskab hermed.
Endelig harmonerer indførelsen af en bagatelgrænse fint med SKATs indsatsstrategi, idet hovedprincippet herfor er, at SKAT ikke skal fokusere på bagatelsager, men derimod fokusere indsatsen på de virksomheder, som ikke vil eller kan efterleve reglerne.
Derfor er der også foreslået en bestemmelse om, at SKAT kan pålægge virksomheder at føre et regnskab jr. lovens § 5, stk. 1, såfremt SKAT har konstateret uregelmæssigheder i virksomhedens regnskaber.
Pålægget gives for 2 år og kan forlænges, såfremt der indenfor den 2-årige periode fortsat konstateres uregelmæssigheder.
Den foreslåede bestemmelse er i overensstemmelse med Skatteministeriets Fair Play kampagne og lignende bestemmelser findes i momsbekendtgørelsen.
 Overholder en virksomhed ikke det nævnte pålæg om at føre regnskab er det strafsanktioneret efter de almindelige strafbestemmelser, således at en forsætlig eller grov uagtsom overtrædelse straffes med bøde.
4. Økonomiske og administrative konsekvenser for det offentlige 4.1.Økonomiske konsekvenser for det offentlige 4.1.1. Nedsættelse af emballageafgiften Nedsættelsen af emballageafgiften for vand med smag, iste og lignende drikkevarer skønnes at medføre et umiddelbart provenutab på ca. 5 mio. kr. årligt.
I finansåret 2008 forventes provenutabet imidlertid at blive på ca. 1 mio. kr., idet det forudsættes, at forslaget først får virkningstidspunkt fra sidst på året  nemlig den 1. oktober 2008.
 Forslaget er en del af en større pantpakke, som udover at indføre pant på emballager med vand med smag og iste, består af følgende:
  Godtgørelsen til dagligvarebutikkernes håndtering af tomme emballager udvides til at omfatte engangsemballager.
  Gebyret, som producenter og importører af drikkevarer i pantbelagte emballager betaler, nedsættes med midler fra indtægterne fra ikke-indløst pant.
 Samlet set giver pantpakken et merprovenu, som stammer fra positive grænsehandelseffekter af nedsættelsen af gebyret.
En del af dette merprovenu finansierer provenutabet fra nedsættelsen af emballageafgiften.
Pantpakkens øvrige elementer gennemføres via en ændring af pantbekendtgørelsen under Miljøministeriets ressort.
 Der er ingen økonomiske konsekvenser for regioner og kommuner.
4.1.2. Ændring af afgiften på teekstrakt Ændringen af afgiften på teekstrakt skønnes ikke at medføre nævneværdige økonomiske konsekvenser.
Afgiften på te og teekstrakt giver et samlet provenu i størrelsesordenen 8 mio. kr., men afgiften på teekstrakt udgør kun en lille del af dette provenu.
I 2006 udgjorde provenuet af afgiften på teekstrakt kun 0,91% af det samlede provenu fra te- og teekstraktafgift.
4.1.3. Indførelse af en bagatelgrænse i konsumisafgiftsloven Forslaget skønnes ikke at medføre nævneværdige økonomiske konsekvenser.
4.2. Administrative konsekvenser for det offentlige 4.2.1. Nedsættelse af emballageafgiften Forslaget medfører tilretning af vejledningsteksten på to afgiftsangivelser vedrørende emballageafgiften (stykafgift), hvilket medfører en skønnet engangsudgift på 15.000 kr.
 Der er på nuværende tidspunkt ca. 2100 virksomheder registreret på dette område og det medfører en engangsudgift på 22.000 kr. til udsendelse af et nyhedsbrev. Øvrige tiltænkte informationstiltag er ikke omkostningstunge.
 Forslaget skønnes ikke at medføre nævneværdige administrative konsekvenser til administration og kontrol af godtgørelse af differencen mellem den gamle og den nye afgift.
 Samlet set skønnes forslaget at medføre engangsudgifter og driftsudgifter af ikke nævneværdigt omfang.
 Der er ingen administrative konsekvenser for regioner og kommuner.
4.2.2. Ændring af afgiften på teekstrakt Forslaget skønnes ikke at have nævneværdige administrative konsekvenser.
4.2.3. Indførelse af en bagatelgrænse i konsumisafgiftsloven Forslaget vil medføre, at en række mindre virksomheder kan blive afmeldt fra registrering, hvilket indebærer en mindre administrativ lettelse for myndighederne af ikke nævneværdig størrelse.
Kommunikationsplan Målgruppen for forslaget er både detailhandlere, producenter og importører, der er registreret efter de omfattede afgifter.
 Lovforslaget er sendt i høring hos relevante parter i forbindelse med fremsættelsen af lovforslaget og blev samtidig gjort offentlig tilgængeligt på Skatteministeriets hjemmeside www.skm.dk.
 Når lovforslaget er endeligt vedtaget, vil også loven være tilgængelig på Skatteministeriets hjemmeside.
SKAT vil efter vedtagelsen af lovforslaget informere om de nye regler på sin hjemmeside www.skat.dk.
SKAT vil desuden sende et nyhedsbrev til relevante virksomheder, der er registreret efter emballageafgiftsloven, lov om forskellige forbrugsafgifter (teafgift) og konsumisafgiftsloven.
Nyhedsbrevene vil endvidere blive lagt på SKATs hjemmeside.
 De nye regler vil endvidere komme til at fremgå af SKATs punktafgiftsvejledning, som også findes på SKATs hjemmeside.
5. Økonomiske og administrative konsekvenser for erhvervslivet 5.1. Økonomiske konsekvenser for erhvervslivet 5.1.1. Nedsættelse af emballageafgiften Nedsættelsen af emballageafgiften medfører som sådan ikke økonomiske konsekvenser for erhvervslivet, såfremt nedsættelsen kommer forbrugerne til gode.
Det skal dog bemærkes, at samtidig med afgiftsnedsættelsen sker der en udvidelse af pant- og retursystemet, hvilket bl.a. medfører at erhvervslivet skal betale et gebyr til dette system for emballager til vand med smag, iste m.v.
5.1.2. Ændring af afgiften på teekstrakt Producenter der anvender teekstakt i deres produktion og hvor produktet ikke består af 100% teekstrakt vil i princippet få en lille økonomisk gevinst.
Såfremt afgiftslettelsen kommer forbrugerne til gode, vil ændringen ikke medføre økonomiske konsekvenser for erhvervslivet.
5.1.3. Indførelse af en bagatelgrænse i konsumisafgiftsloven Virksomheder som årligt producerer/importerer maksimalt 500 liter konsum-is og/eller konsum-is-miks svarende til 500 liter konsum-is vil få en lille økonomisk gevinst.
Såfremt afgiftslettelsen kommer forbrugerne til gode, vil ændringen ikke medføre økonomiske konsekvenser for erhvervslivet.
5.2. Administrative konsekvenser for erhvervslivet Lovforslaget er i forbindelse med høringen blevet sendt til Erhvervs- og Selskabsstyrelsens Center for Kvalitet i Erhvervsregulering med henblik på en vurdering af, om forslaget skal forelægges et af Økonomi- og Erhvervsministeriets virksomhedspaneler.
Nedenfor følger Skatteministeriets egen vurdering af de administrative konsekvenser.
5.2.1. Nedsættelse af emballageafgiften Lovforslaget skønnes ikke umiddelbart at medføre nævneværdige administrative konsekvenser bortset fra en engangsbyrde ved en ny prismærkning og en evt. lageropgørelse, såfremt der søges om godtgørelse af afgift.
Fastsættelse af lovens ikrafttrædelsestidspunkt er sket under hensyntagen til EU Kommissionens krav til den tilpasningsperiode, som virksomhederne skal have for at indrette sig på de ændrede regler.
Endvidere er der taget hensyn til den sædvanlige afgiftstermin for afregning af emballageafgift, som er måneden.
5.2.2. Ændring af afgiften på teekstrakt Forslaget skønnes ikke umiddelbart at medføre nævneværdige administrative konsekvenser bortset fra en engangsbyrde ved en evt. fremskaffelse af en fabrikanterklæring.
5.2.3. Indførelse af en bagatelgrænse i konsumisafgiftsloven Forslaget skønnes at have positive administrative konsekvenser for den del af erhvervslivet, der omfattes af bagatelgrænsen, idet de slipper for de administrative byrder ved at føre regnskab herfor og angive og betale konsumisafgiften.
6. Administrative konsekvenser for borgerne Forslagene har ikke administrative konsekvenser for borgerne.
7. Miljømæssige konsekvenser 7.1. Nedsættelse af emballageafgiften Lovforslaget vil ikke i sig selv have miljømæssige konsekvenser, men en nedsættelse af afgiften skal ses i sammenhæng med, at emballagerne omfattes af det obligatoriske pant- og retursystem for emballager til øl og visse læskedrikke.
I stedet for at disse emballager enten henkastes i naturen, på gader mv. eller bortskaffes sammen med andet husholdningsaffald til forbrænding, vil hovedparten af emballagematerialet via pant- og retursystemet blive genanvendt.
Dette giver samlet set en miljømæssig fordel.
7.2. Ændring af afgiften på teekstrakt Lovforslaget har ikke miljømæssige konsekvenser.
7.3. Indførelse af en bagatelgrænse i konsumisafgiftsloven Lovforslaget har ikke miljømæssige konsekvenser.
8. Forholdet til EU-retten 8.1. Nedsættelse af emballageafgiften Lovforslaget vil blive notificeret i overensstemmelse med Europa-Parlamentets og Rådets direktiv 98/34/EF (informationsproceduredirektivet), i henhold til Rådets direktiv 94/62/EF om emballage og emballageaffald.
8.2. Ændring af afgiften på teekstrakt Forslaget indeholder ikke EU-retlige aspekter.
8.3. Indførelse af en bagatelgrænse i konsumisafgiftsloven Forslaget indeholder ikke EU-retlige aspekter.
9. Høring Lovforslaget er i forbindelse med fremsættelsen sendt i høring med høringsfrist den 14. april 2008 hos følgende:
 TheoBrands, Advokatrådet, AffaldDanmark, Amtsrådsforeningen, Arbejderbevægelsens Erhvervsråd, Bryggeriforeningen, Coca Cola Danmark A/S, Coop Danmark, Dagrofa, Dakofa, Danmarks Naturfredningsforening, Dansk Dagligvareleverandørforening, Dansk Erhverv, Dansk Industri, Dansk Supermarked Gruppen, Danske Drikkevare Importører, Den Danske Skatteborgerforening, De samvirkende Købmænd, EmballageIndustrien, Erhvervs- og Selskabstyrelsen, Finansministeriet, Forbrugerstyrelsen, Forbrugerrådet, Foreningen Danske revisorer, Foreningen af registrerede revisorer, Foreningen af Statsautoriserede Revisorer, Foreningen af Dagligvare Grossister, Frederiksberg Kommune, Greenlaw.dk, HCS A/S, Horesta, Håndværksrådet, Velfærdsministeriet, Kommunernes Landsforening, Konkurrencestyrelsen, Københavns Kommune, Miljøministeriet, Miljøstyrelsen, Nærbutikkernes Landsforening, Plastindustrien i Danmark, RenoSam, Sektor for Aluminium & Miljø, Skattechefforeningen, Skatterevisorforeningen, Uniscrap A/S, VSOD, Økonomi- og Erhvervsministeriet.
