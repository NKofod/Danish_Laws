Pressenævnets kendelse i sag nr. 2019-80-0237 Klage afvises på grund af manglende retlig interesse En person klagede over artiklen Analyse: Assad sejrer og afsløres som krigsforbryder bragt på politiken.dk i december 2018. Artiklen omhandlede den politiske situation i Syrien samt en kommissions indsamling af vidnesbyrd vedrørende krigsforbrydelser i Syrien.
Klageren var ikke omtalt eller afbildet i artiklen.
Pressenævnet afviste derfor at behandle klagen på grund af manglende retlig interesse.
 [Klager] har klaget til Pressenævnet over artiklen Analyse: Assad sejrer og afsløres som krigsforbryder, som blev bragt den 14. december 2018 på politiken.dk, idet han mener, at god presseskik er tilsidesat.
 Den påklagede artikel omhandler den politiske situation i Syrien samt en kommissions indsamling af vidnesbyrd vedrørende krigsforbrydelser i Syrien.
 [Klager] har til støtte for klagen blandt andet anført:
Kan man virkelig få lov til, at demonisere nogen som krigsforbryder uden, at vedkommende er blevet dømt? Kan man blive dømt som krigsforbryder uden en erklæret krig? (Genevekonventionen) Er der erklæret krig i Syrien? Uden krig ingen krigsforbrydelser, det kan ikke være mere simpelt.
[] Hvordan en Journalist i [Journalisten]s "kaliber", kan lave så mange fejl, gang på gang.
Er da en gåde - Og må derfor istedet skyldes en agenda.
Agendaer er IKKE Journalistik! Forkert-, Fordrejende-, Demoniserende- og Fordummende-sprogbrug, kan da ikke være god presseskik.  Pressenævnets formand, Hanne Schmidt, udtaler:
Det bemærkes indledningsvist, at det følger af medieansvarslovens § 34, at massemediernes indhold og handlemåde skal være i overensstemmelse med god presseskik.
Det er således mediet og ikke den enkelte journalist, som er part i Pressenævnets sag, ligesom det er redaktøren, der eventuelt pålægges at offentliggøre en kendelse fra Pressenævnet efter medieansvarslovens § 49.
 Klagen angår en artikel om den politiske situation i Syrien på politiken.dk. [Klager] er ikke selv omtalt eller afbildet i artiklen.
Det er en betingelse for at klage til Pressenævnet, at klageren har retlig interesse i det forhold, der klages over.
Det indebærer, at man som person, virksomhed, organisation eller lignende skal være omtalt, afbildet eller på anden måde identificeret i mediet.
Det er ikke tilstrækkeligt blot at have interesse i det emne, der er behandlet. ¬¬Henset til, at [Klager] ikke selv er omtalt eller afbildet, har han ikke en sådan direkte væsentlig og individuel retlig interesse, at han personligt kan anses for klageberettiget.
Der er derfor ikke grundlag for at behandle klagen i forhold til [Klager].
 Klagen afvises herefter, jf. medieansvarsloven § 43, stk. 2, nr. 2.
