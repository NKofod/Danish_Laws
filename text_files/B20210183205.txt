Bekendtgørelse om udstedelse af takografkort1) I medfør af § 86 a, stk. 1, 2 og 3, og § 118, stk. 13, i færdselsloven, jf. lovbekendtgørelse nr. 1710 af 13. august 2021, fastsættes efter bemyndigelse i henhold til § 3, stk. 1, i bekendtgørelse nr. 1520 af 13. december 2019 om Færdselsstyrelsens opgaver, beføjelser og klageadgang:
Kapitel 1 Anvendelsesområde m.v.
§ 1. Bekendtgørelsen har til formål at fastsætte supplerende bestemmelser til Europa-Parlamentets og Rådets forordning (EU) nr. 165/2014 af 4. februar 2014 om takografer inden for vejtransport, om ophævelse af Rådets forordning (EØF) nr. 3821/85 om kontrolapparatet inden for vejtransport og om ændring af Europa-Parlamentets og Rådets forordning (EF) nr. 561/2006 om harmonisering af visse sociale bestemmelser inden for vejtransport (EU-Tidende 2014, nr.
L 60, s. 1).
 Stk. 2. I denne bekendtgørelse forstås ved:
1) Takografforordningen: Europa-Parlamentets og Rådets forordning (EU) nr. 165/2014 af 4. februar 2014 om takografer inden for vejtransport, om ophævelse af Rådets forordning (EØF) nr. 3821/85 om kontrolapparatet inden for vejtransport og om ændring af Europa-Parlamentets og Rådets forordning (EF) nr. 561/2006 om harmonisering af visse sociale bestemmelser inden for vejtransport (EU-Tidende 2014, nr.
L 60, s. 1).
2) Kontrolapparatforordningen: Rådets forordning (EØF) nr. 3821/85 af 20. december 1985 om kontrolapparatet inden for vejtransport (EF-Tidende 1985, nr.
L 370, s. 8) med senere ændringer.
3) Gennemførelsesforordningen: Kommissionens gennemførelsesforordning 2016/799/EU af 18. marts 2016 om gennemførelse af Europa-Parlamentets og Rådets forordning (EU) nr. 165/2014 om fastsættelse af forskrifter for konstruktion, afprøvning, installering, brug og reparation af takografer og deres komponenter (EU-Tidende 2016, nr.
L 139, side 1), med senere ændringer.
 § 2. Bestemmelserne vedrørende førerkort i denne bekendtgørelse finder tilsvarende anvendelse for ansøgere og indehavere af et dansk førerkort med sædvanlig bopæl på Færøerne, medmindre andet er anført.
Kapitel 2 Betingelser for erhvervelse af takografkort § 3. Førerkort kan udstedes til en ansøger, der 1) har sædvanlig bopæl i Danmark eller på Færøerne, jf. artikel 26, stk. 2 og 9, i takografforordningen, og 2) er indehaver af gyldigt kørekort til kategori B, C1, C, D1 eller D.
 Stk. 2. Sædvanlig bopæl anses for etableret på det tidspunkt, hvor en person har bosat sig i Danmark eller på Færøerne med henblik på opfyldelse af en af de i artikel 26, stk. 2, 1. afsnit, i takografforordningen nævnte betingelser.
 § 4. Virksomhedskort kan udstedes til virksomheder eller personer jf. dog § 6.
 § 5. Værkstedskort kan udstedes til installatører, værksteder og køretøjsfabrikanter, der er autoriseret af Færdselsstyrelsen til at installere, efterse, kontrollere og reparere digitale og intelligente takografer i henhold til bekendtgørelse om autorisation til installering, eftersyn, kontrol og reparation af takografer, jf. dog § 6.
 Stk. 2. Ved fornyelse af værkstedskort afgiver ansøgeren via www.virk.dk eller ved sin underskrift på ansøgningsblanketten erklæring om, at personalet er behørigt uddannet, samt at ansøgeren er i besiddelse af det udstyr, som er nødvendigt for at udføre de relevante afprøvninger og opgaver, jf. takografforordningens artikel 24, stk. 2, litra a og b.
 Stk. 3. Som dokumentation for at installatøren, værkstedet eller køretøjsfabrikanten opfylder vandelskravet, jf. takografforordningens artikel 25, stk. 1, jf. artikel 24, stk. 2, litra c, indhentes der i forbindelse med ansøgningen om fornyelse af værkstedskort oplysninger fra Kriminalregisteret.
 Stk. 4. Et værkstedskort må alene anvendes til at installere, efterse, kontrollere og reparere den eller de typer og fabrikater af takografer, som autorisationen udstedt i henhold til bekendtgørelse om installering, eftersyn, kontrol og reparation af takografer omfatter.
 § 6. Autoriserede installatører eller værksteder må ikke være i besiddelse af både virksomhedskort og værkstedskort, jf. pkt. 6.1 i bilag 1C til gennemførelsesforordningen.
 § 7. Kontrolkort udstedes til politiet til brug for kontrollen med overholdelsen af de gældende bestemmelser om køre- og hviletid inden for vejtransport.
Kapitel 3 Udstedelse af takografkort § 8. Ansøgning om førerkort indgives ved digital selvbetjening via www.borger.dk eller ved indlevering på en særlig ansøgningsblanket til Færdselsstyrelsen.
Stk. 2. Ansøgning om førerkort kan indleveres til Færdselsstyrelsens ekspeditionssteder, uanset hvor i Danmark ansøgeren har bopæl.
Ansøgere med sædvanlig bopæl på Færøerne kan alene indlevere ansøgning til et af Færdselsstyrelsen anvist ekspeditionssted i hovedstadsområdet.
 § 9. Indgives ansøgning om førerkort via digital selvbetjening skal ansøger uploade et digitalt fotografi, som opfylder kravene i stk. 3.
 Stk. 2. Ved indlevering af ansøgning om førerkort skal et fotografi vedlægges, som opfylder kravene i stk. 3.
 Stk. 3. Fotografiet nævnt i stk. 1 og 2, skal opfylde følgende krav:
 1) Fotografiet skal være af god kvalitet, holdbart, egnet til indscanning og uden stempler, huller eller andre beskadigelser.
 2) Fotografiet skal være et vellignende portrætbillede i størrelsen 35 x 45 mm, hvor hovedet måler 30- 36 mm i højden.
 3) Fotografiet skal tages lige forfra og vise ansøgerens ansigt uden hovedbeklædning og det øverste af skuldrene.
 4) Ansigtet skal være jævnt belyst.
 5) Begge øjne skal være helt synlige, og blikket skal være rettet mod kameraet.
 6) Munden skal være lukket.
 7) Briller må ikke være tonede og skal være uden reflekser.
 8) Baggrunden skal være lys og uden skygger eller andre motiver.
Stk. 4. Færdselsstyrelsen kan tillade, at ansøgeren bærer hovedbeklædning på det i stk. 1 nævnte fotografi, hvis ansøgeren af religiøse grunde anmoder herom.
Færdselsstyrelsen kan i øvrigt tillade, at kravene i stk. 1, nr. 1-8, fraviges, når ganske særlige grunde taler herfor.
Stk. 5. Er ansøgeren ikke dansk eller nordisk statsborger, skal ansøgningen tillige vedlægges opholdstilladelse eller opholdsbevis, medmindre vedkommende lovligt kan opholde sig i Danmark eller på Færøerne uden tilladelse.
Hvis Færdselsstyrelsen skønner det nødvendigt, kan det kræves, at der fremvises dokumentation for, at ansøgeren har sædvanlig bopæl i Danmark eller på Færøerne eller bevis for, at ansøgeren i mindst seks måneder har opholdt sig i Danmark eller på Færøerne som studerende.
 § 10. Ved indgivelse af ansøgning om førerkort via digital selvbetjening skal ansøgeren uploade et fotografi af ansøgerens gyldige kørekort udstedt i en stat, der er medlem af Den Europæiske Union, eller i et land, der efter aftale med EF har gennemført Europa-Parlamentets og Rådets direktiv 2006/126/EF om kørekort, eller gyldigt færøsk kørekort.
Stk. 2. Ved indlevering af ansøgning om førerkort skal ansøgeren forevise det i stk. 1 nævnte kørekort.
Fremgår ansøgerens personnummer ikke af det foreviste kørekort, skal ansøgeren tillige med henblik på at godtgøre sin identitet forevise et legitimationspapir udstedt af en offentlig myndighed i Danmark, hvoraf ansøgerens personnummer tydeligt fremgår.
 Stk. 3. Fremgår ansøgerens nu anvendte navn ikke af de i stk. 1 og 2 anførte dokumenter, har ansøgeren pligt til på forlangende at dokumentere navneændringen ved forevisning af vielsesattest, navnebevis eller dokumentation for anmeldelse til vielsesmyndighed eller folkeregister.
§ 11. De i § 10, stk. 2, 2. pkt., og stk. 3, nævnte krav til dokumentation for ansøgers identitet kan fraviges, hvis Færdselsstyrelsen kender ansøgeren, eller hvis ansøgeren godtgør sin identitet ved besvarelse af kontrolspørgsmål.
I særlige tilfælde kan ansøgeren i stedet godtgøre sin identitet ved, at en person, der kan godtgøre sin egen identitet, møder sammen med ansøgeren og skriftligt bevidner, at ansøgeren er den, ansøgeren udgiver sig for at være (vitterlighedsvidne). Denne person skal godtgøre sin identitet ved forevisning af gyldigt kørekort eller gyldigt pas.
Er personen ikke i besiddelse af gyldigt kørekort eller gyldigt pas, skal original dåbs-, navne- eller fødselsattest samt billedlegitimation forevises.
Fremgår personens personnummer ikke tydeligt af de anførte dokumenter, skal der tillige forevises et legitimationspapir udstedt af en offentlig myndighed, hvoraf personnummer tydeligt fremgår. § 10, stk. 3, finder tilsvarende anvendelse.
 Stk. 2. Færdselsstyrelsen kan om nødvendigt kræve, at ansøgeren, uanset om § 10, stk. 2, 2. pkt., og stk. 3, er opfyldt, godtgør sin identitet i overensstemmelse med § 11, stk. 1.
 § 12. Ansøgning om virksomheds- og værkstedskort indgives ved digital selvbetjening via www.virk.dk eller ved indlevering på en særlig ansøgningsblanket til Færdselsstyrelsen.
 Stk. 2. Ansøgning om virksomheds- og værkstedskort kan indleveres til Færdselsstyrelsens ekspeditionssteder, uanset hvor i Danmark virksomheden er etableret.
§ 13. Den person, der ifølge ansøgningsblanketten skal anvende et værkstedskort, får tilsendt en personlig pinkode.
Pinkoden må ikke udleveres til andre.
 § 14. Takografkort udstedes af Færdselsstyrelsen.
 § 15. Førerkort og virksomhedskort udstedes med en gyldighedstid på 5 år.
Stk. 2. Kontrolkort udstedes med en gyldighedstid på 2 år Stk. 3. Værkstedskort udstedes med en gyldighedstid på 1 år.
 Stk. 4. Takografkort kan udstedes med en kortere gyldighedstid end fastsat i stk. 1 og 2.
Kapitel 4 Fornyelse, erstatning og udskiftning af takografkort § 16. Ansøgning om fornyelse, erstatning og udskiftning af førerkort indgives til Færdselsstyrelsen, jf. § 8, stk. 1. § 8, stk. 2, finder tilsvarende anvendelse.
 § 17. Ansøgning om fornyelse, erstatning og udskiftning af virksomheds- og værkstedskort indgives til Færdselsstyrelsen, jf. § 12, stk. 1. § 12, stk. 2, finder tilsvarende anvendelse.
 § 18. Har en ansøger tidligere fået udstedt et takografkort, kan der ansøges om fornyelse af dette kort.
 Stk. 2. Ansøgning om fornyelse af førerkort skal vedlægges et fotografi, jf. § 9, stk. 1-3. Ansøgeren skal endvidere forevise gyldigt kørekort, jf. § 10, stk. 1 og stk. 2, 1. pkt., samt godtgøre sin identitet i overensstemmelse med § 10, stk. 2, 2. pkt., og stk. 3. Bestemmelserne i § 9, stk. 4 og 5, samt § 11 finder tilsvarende anvendelse.
 Stk. 3. Gyldighedstiden for de i stk. 1 nævnte kort fastsættes i overensstemmelse med § 15.
§ 19. Er et takografkort uvirksomt (beskadiget, defekt eller uanvendeligt), bortkommet eller stjålet, kan der ansøges om erstatningskort.
Der kan endvidere ansøges om erstatningskort, hvis ansøgeren kan dokumentere, at takografkortet er påført fejlagtige oplysninger.
 Stk. 2. Er et førerkort uvirksomt, bortkommet eller stjålet, afgiver ansøgeren via www.borger.dk eller ved sin underskrift på ansøgningsblanketten erklæring herom.
 Stk. 3. Er et værkstedskort uvirksomt, bortkommet eller stjålet, afgiver ansøgeren via www.virk.dk eller ved sin underskrift på ansøgningsblanketten erklæring herom.
 Stk. 4. Ansøgning om erstatning af førerkort skal vedlægges et fotografi, jf. § 9, stk. 1-3. Ansøgeren skal endvidere forevise gyldigt kørekort, jf. § 10, stk. 1 og stk. 2, 1. pkt., samt godtgøre sin identitet i overensstemmelse med § 10, stk. 2, 2. pkt., og stk. 3. Bestemmelserne i § 9, stk.  4 og 5, samt § 11 finder tilsvarende anvendelse.
 Stk. 5. Et takografkort, der udstedes i medfør af stk. 1, skal have samme udløbsdato som det kort, der erstattes.
 Stk. 6. Et uvirksomt takografkort eller et takografkort påført fejlagtige oplysninger skal afleveres senest ved udlevering af det nye kort.
 Stk. 7. Et bortkommet eller stjålet takografkort er ugyldigt fra det tidspunkt, det anmeldes bortkommet eller stjålet.
 § 20. Ændres de administrative data (navn, adresse eller lignende), der er anført på et takografkort, kan der, hvis kortet fortsat er gyldigt, ansøges om udskiftning af kortet.
 Stk. 2. Ansøgning om udskiftning af førerkort skal vedlægges et fotografi, jf. § 9, stk. 1-3. Ansøgeren skal endvidere forevise gyldigt kørekort, jf. § 10, stk. 1 og stk. 2, 1. pkt., samt godtgøre sin identitet i overensstemmelse med § 10, stk. 2, 2. pkt., og stk. 3. Bestemmelserne i § 9, stk. 4 og 5, samt § 11 finder tilsvarende anvendelse.
 Stk. 3. Gyldighedstiden for de i stk. 1 nævnte kort fastsættes i overensstemmelse med § 15.
 Stk. 4. Det takografkort, der ønskes udskiftet, skal senest afleveres ved udleveringen af det nye kort.
Kapitel 5 Udenlandske førerkort § 21. En person, der er indehaver af et førerkort, som ikke er udstedt i Danmark, kan ansøge om at få udstedt et dansk førerkort, hvis betingelserne i § 3 er opfyldt.
 Stk. 2. Ansøgning indgives til Færdselsstyrelsen, jf. § 8, stk. 1. § 8, stk. 2, finder tilsvarende anvendelse.
 Stk. 3. Ansøgningen skal vedlægges et fotografi, jf. § 9, stk. 1-3. Ansøgeren skal endvidere forevise gyldigt kørekort, jf. § 10, stk. 1 og stk. 2, 1. pkt., samt godtgøre sin identitet i overensstemmelse med § 10, stk. 2, 2. pkt., og stk. 3. Bestemmelserne i § 9, stk. 4 og 5, samt § 11 finder tilsvarende anvendelse.
 Stk. 4. Gyldighedstiden for de i stk. 1 nævnte kort fastsættes i overensstemmelse med § 15.
 § 22. Skyldes en ansøgning i medfør af § 21, stk. 1, at førerkortet er bortkommet eller stjålet, finder § 19, stk. 2, tilsvarende anvendelse.
 Stk. 2. Skyldes en ansøgning i medfør af § 21, stk. 1, at førerkortet er uvirksomt (beskadiget, defekt eller uanvendeligt), finder § 19, stk. 6, tilsvarende anvendelse.
 Stk. 3. Skyldes en ansøgning i medfør af § 21, stk. 1, at der er sket ændring af administrative data, herunder ændring af sædvanlig bopæl, finder § 20, stk. 4, tilsvarende anvendelse.
Kapitel 6 Administrative bestemmelser § 23. Konstateres det, at et førerkort er forfalsket, at føreren anvender et kort, som denne ikke er indehaver af, eller at kortet er udstedt på grundlag af urigtige oplysninger eller forfalskede dokumenter, jf. artikel 26, stk. 7, i takografforordningen, tilbagekalder Færdselsstyrelsen kortet.
 Stk. 2. Et takografkort, der er tilbagekaldt, skal afleveres til Færdselsstyrelsen.
 § 24. Førerkort inddrages af politiet ved vejkontrol eller lignende, hvis det konstateres, at førerkortet er forfalsket, at føreren anvender et kort, som denne ikke er indehaver af, eller at kortet er udstedt på grundlag af urigtige oplysninger eller forfalskede dokumenter, jf. artikel 26, stk. 7, i takografforordningen.
 § 25. Færdselsstyrelsens afgørelser efter denne bekendtgørelse kan ikke indbringes for transportministeren eller anden administrativ myndighed, jf. bekendtgørelse om Færdselsstyrelsens opgaver, beføjelser og klageadgang.
 § 26. Færdselsstyrelsen kan, når ganske særlige forhold gør sig gældende, dispensere fra bestemmelserne i denne bekendtgørelse.
Kapitel 7 Straf og ikrafttrædelse § 27. Med bøde eller fængsel indtil 4 måneder straffes den, der overtræder § 5, stk. 4, § 13, 2. pkt., og § 23, stk. 2.
 Stk. 2. Med bøde eller fængsel indtil 4 måneder straffes endvidere den, der overtræder bestemmelsen om, at føreren kun må være indehaver af ét gyldigt førerkort, jf. artikel 27, stk. 2, 1, pkt., 1. led, i takografforordningen.
 Stk. 3. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 28. Bekendtgørelsen træder i kraft den 1. oktober 2021.
 Stk. 2. Bekendtgørelse nr. 687 af 29. juni 2005 om udstedelse af takografkort ophæves.
Færdselsstyrelsen, den 22. september 2021 Stefan Søsted / Maria Winkel Lorenzen 1) I bekendtgørelsen er der medtaget visse bestemmelser fra Europa-Parlamentets og Rådets forordning (EU) nr. 165/2014 af 4. februar 2014 om takografer inden for vejtransport, om ophævelse af Rådets forordning (EØF) nr. 3821/85 om kontrolapparatet inden for vejtransport og om ændring af Europa-Parlamentets og Rådets forordning (EF) nr. 561/2006 om harmonisering af visse sociale bestemmelser inden for vejtransport, EU-Tidende 2014, nr.
L 60, side 1, og Kommissionens gennemførelsesforordning (EU) 2016/799 af 18. marts 2016 om gennemførelse af Europa-Parlamentets og Rådets forordning (EU) nr. 165/2014 om fastsættelse af forskrifter for konstruktion, afprøvning, installering, brug og reparation af takografer og deres komponenter, EU-Tidende 2016, nr.
L 139, side 1, som ændret ved Kommissionens gennemførelsesforordning (EU) 2018/502 af 28. februar 2018 om ændring af gennemførelsesforordning (EU) 2016/799 om fastsættelse af forskrifter for konstruktion, afprøvning, installering, brug og reparation af takografer og deres komponenter, EU-Tidende 2018, nr.
L 85, side 1. Ifølge artikel 288 i EUF-Traktaten gælder en forordning umiddelbart i hver medlemsstat.
Gengivelsen af disse bestemmelser i bekendtgørelsen er således udelukkende begrundet i praktiske hensyn og berører ikke den nævnte forordnings umiddelbare gyldighed i Danmark.
