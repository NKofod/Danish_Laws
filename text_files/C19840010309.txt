(Til samtlige amtsråd, hovedstadsrådet,  

 samtlige kommunalbestyrelser, samtlige fredningsnævn og  

 overfredningsnævnet) INDHOLDSFORTEGNELSE 1. Indledning 1.1. Lov nr. 208 af 25. maj 1983 med tilhørende administrativt fastsatte  

 bestemmelser 1.2. Cirkulærets baggrund 5 1.3. De nye bestemmelsers fortolkning 5 2. De nye bestemmelser i hovedtræk 2.1. Størrelsen af søer 6 2.2. Heder, strandenge og strandsumpe 6 2.3. Indskrænkninger 6 2.4. Andre bestemmelser 7 3. Definition af heder, strandenge og  

 strandsumpe 3.1. Almindelige bemærkninger 7 3.2. Heder 7 3.3. Strandenge 7 3.4. Strandsumpe 8 4. Størrelse og afgrænsning af heder, strandenge og  

 strandsumpe 4.1. »Sammenhængende« 8 4.2. Arealberegning 8 4.3. Søer og moser, der ligger på heder, strandenge eller strandsumpe 9 4.4. Strandenge og strandsumpe 9 5. Områder omfattet af særlige regler 5.1. Områder, der pr. 1. januar 1984 ligger i byzone eller sommerhusområde  

 5.1.1. Hovedreglen 9 5.1.2. Områder i strandbeskyttelseszonen 9 5.1.3.  

 Særlige regler om arealberegning 10 5.2. Overførsel til byzone eller sommerhusområde efter 1. januar 1984 10 5.3. Områdets ændrede karakter 10 5.4. Områder omfattet af landzonelokalplan 11 6. Foranstaltninger, der  

 kræver tilladelse 6.1. Opdyrkning 11 6.2. Tilplantning 11 6.3. Andre ændringer 11 6.4. Rørskær 12 7. Foranstaltninger, der ikke kræver tilladelse 7.1. Hidtidig udnyttelse 12 7.2. Uvæsentlige indgreb 12 7.3. Visse former for bebyggelse 12 7.4. Haver 12 7.5. Foranstaltninger, der opretholder tilstanden 12 8.  

 Foranstaltningernes virkning 12 9. Oplysning om tilladelsesordningen 9.1. Amtsrådenes henholdsvis hovedstadsrådets oplysningspligt 13 9.2. Oplysningspligtens afgrænsning 13 9.3. Svarfristen og suspension heraf 13 9.4. Oversiddelse af svarfristen 13 9.5. Forholdet til klagereglerne 13 9.6. Undtagelser 14 10. Sagsbehandlingen i øvrigt 10.1. Foranstaltningens karakter og betydning 14 10.2. Registreringer, analyser og planlægning 14 10.3. Forelæggelse for andre myndigheder, interesseorganisationer m.v.
14 10.4. Kravene til ansøgninger 14 11. Anden lovgivning 11.1. Indledning 14 11.2. Naturfredningsloven 11.2.1. Vejanlæg og el-anlæg (§ 42) 15 11.2.2. Strandbeskyttelseslinjen (§ 46) 15 11.2.3. Andre bygge- og beskyttelseslinjer (§§ 47, 47 a, 47 b og 53) 16  

 11.2.4. Områder, der er fredet eller under fredning 16 11.3. Kommuneplanloven og byggeloven 16 11.4. By- og landzoneloven, råstofloven og miljøbeskyttelsesloven 16 12. Klage og offentliggørelse af afgørelser 12.1. Klageberettigelse 17 12.2. Klagereglernes indhold 17 12.3. Offentliggørelsesreglerne 17 12.4. Hvilke afgørelser skal offentliggøres 17 12.5. Indholdet af den offentlige annoncering 18 12.6. Samtidig underretning 18 12.7. Særlig underretning af ansøgeren 18 12.8. Stedlige blade 18 13. Tilsyn og pleje 18 14. Ikrafttrædelse 19 Bilag A: Lov nr. 208 af 25. maj 1983 om ændring af lov om naturfredning 20 Bilag B: Bekendtgørelse nr. 40 af 9. februar 1984 om tilladelse m.v. efter  

 naturfredningslovens kap.
V til ændringer af heder, strandenge og strandsumpe 22 Bilag C: Bekendtgørelse nr. 521 af 2. november 1983 om godkendelse m.v.  

 efter naturfredningslovens §§ 43 og 45 af anlæg i forbindelse med visse  

 vådområder (vandløb, søer og moser) 25 1. Indledning 1.1. Lov nr. 208 af 25. maj 1983 med tilhørende administrativt fastsatte  

 bestemmelser Ved lov nr. 208 af 25. maj 1983 er gennemført en række ændringer af  

 naturfredningsloven (lovbekendtgørelse nr. 435 af 1. september 1978).  

 Ændringsloven er optaget som bilag til dette cirkulære (bilag A).
 Ved ændringsloven er blandt andet gennemført bestemmelser om beskyttelse  

 af visse heder, strandenge og strandsumpe samt en regel om, at kun søer med  

 et vandareal over 500 m2 er omfattet af tilladelsesordningen efter lovens §  

 43.
 Ændringsloven trådte i kraft den 1. januar 1984.
 Administrationen af bestemmelserne er henlagt til amtsrådene, i  

 hovedstadsområdet dog hovedstadsrådet, i sammenhæng med disse myndigheders  

 varetagelse af administrationen af de hidtidige bestemmelser om anlæg m.v. i  

 forbindelse med visse vådområder, jfr. lovens §§ 43 og 45.
 De nye regler om beskyttelse af heder og strandenge har nødvendiggjort  

 udstedelse af:
Bekendtgørelse nr. 40 af 9. februar 1984 om tilladelse m.v. efter  

 naturfredningslovens kap.
V til ændringer af heder, strandenge og  

 strandsumpe.
 Bekendtgørelsen er optaget som bilag B til dette cirkulære.
 Endvidere er udstedt en ny vådområdebekendtgørelse:
Bekendtgørelse nr. 521 af 2. november 1983 om godkendelse m.v. efter  

 naturfredningslovens §§ 43 og 45 af anlæg i forbindelse med visse vådområder  

 (vandløb, søer og moser), der er optaget som bilag C til cirkulæret.
 Miljøministeriet har på baggrund af de nævnte ændringer fundet det  

 hensigtsmæssigt at udsende nærværende cirkulære.
1.2. Cirkulærets baggrund Det bemærkes, at forarbejderne til ændringsloven kun indeholder ret  

 sparsomme bidrag til fortolkningen af de nye bestemmelser, jfr.  

 Folketingstidende 1982-83, tillæg A, sp. 3421ff, tillæg B, sp. 1493ff, tillæg  

 C, sp. 413ff, samt forhandlinger, sp. 7809ff, sp. 10996ff samt sp. 11281ff.
 Nærværende cirkulære bygger derfor i hovedsagen på, hvad der efter  

 miljøministeriets opfattelse har været hensigten med de nye bestemmelser og  

 er således udtryk for, hvad miljøministeriet (fredningsstyrelsen) som  

 ankemyndighed i medfør af naturfredningslovens § 45 må forventes at lægge  

 vægt på ved behandlingen af sager efter de nye bestemmelser.
De nye regler om heder, strandenge og strandsumpe svarer med hensyn til  

 såvel indhold som opbygning til de ved ændringsloven i 1978 gennemførte  

 bestemmelser om beskyttelse af vådområder.
Miljøministeriet har derfor ved  

 udarbejdelsen af cirkulæret også lagt vægt på målsætningen og principperne  

 bag vådområdebestemmelserne.
Der henvises herved især til Folketingstidende  

 1977-78, tillæg A sp. 2559 f og sp. 2623 ff (jfr. side 24 f og side 56 ff i  

 »Naturfredningsloven - ændringer i 1978«, Fredningsstyrelsen 1979).
 Endvidere indgår som baggrund for cirkulæret den hidtidige administration  

 af 1978-lovens vådområdebestemmelser.
1.3. De nye bestemmelsers fortolkning Efter miljøministeriets opfattelse er det utvivlsomt, at formålet med de  

 nye bestemmelser er, så vidt muligt at bevare de resterende større heder,  

 strandenge og strandsumpe.
 Udgangspunktet for administrationen af de pågældende bestemmelser må  

 derfor, på samme måde som det er tilfældet efter bemærkningerne i  

 lovforslaget til de i 1978 gennemførte bestemmelser om beskyttelse af visse  

 vandløb, søer og moser, være, at der skal tungtvejende grunde til at tillade  

 ændringer af de nu inddragne naturområder, i hvert fald hvis disse ændringer  

 er væsentlige eller i modstrid med ønsket om at opretholde de pågældende  

 naturtyper som sådanne.
Hertil kommer endelig, at lovens ordning ikke går ud på en generel  

 beskyttelse af de pågældende naturtyper, idet områderne skal have en vis -  

 ganske betydelig - størrelse for at være beskyttede.
En række områder er  

 således fortsat ubeskyttede.
En restriktiv praksis for så vidt angår de  

 beskyttede arealer synes at være mest i overensstemmelse med dette forhold.
 For så vidt angår den i afsnit 2.1. nævnte nye bestemmelse om søer  

 henvises til bemærkningerne i folketingsudvalgets betænkning vedrørende  

 lovændringerne i 1983. Heraf fremgår, at ved administrationen af bestemmelsen  

 må det ved ansøgning om tilladelse til opfyldning af kunstigt etablerede  

 søer, f.eks. mergelgrave, tillægges afgørende betydning, om der tilbydes  

 etableret en tilsvarende sø andetsteds.
2. De nye bestemmelser i hovedtræk 2.1. Størrelsen af søer Efter den hidtidige ordning kræves ikke tilladelse til ændringer af  

 tilstanden af naturlige søer, hvis areal er mindre end 0,1 ha (1.000 m2).
 Ved den nu gennemførte lovændring er tilladelsesordningen blevet udvidet,  

 idet bestemmelsen i naturfredningslovens § 43, stk. 1, 1. punktum, herefter  

 gælder for søer med et vandareal over 500 m2.
Den nye bestemmelse om søer er indarbejdet i en ny  

 vådområdebekendtgørelse, nemlig miljøministeriets bekendtgørelse nr. 521 af  

 2. november 1983 om godkendelse m.v. efter naturfredningslovens §§ 43 og 45  

 af anlæg i forbindelse med visse vådområder (vandløb, søer og moser), jfr.  

 bilag C.
Der henvises herved til bekendtgørelsens § 2, stk. 4. Heraf fremgår  

 tillige (§ 2, stk. 2 og 3), at de søer, der hidtil har været beskyttede  

 uanset deres størrelse, nemlig søer som indgår i beskyttede vandløb, søer og  

 moser samt gadekær og lignende offentligt tilgængelige småsøer i byer og  

 bymæssige bebyggelser, fortsat er omfattede af tilladelsesordningen.
 Om visse andre søer og vandhuller, der er på 500 m2 eller derunder, samt  

 om moser mindre end 5.000 m2, og som er beliggende på heder, strandenge og  

 strandsumpe omfattede af tilladelsesordningen efter § 43 a eller § 43 b,  

 henvises til afsnit 4.3.
Bortset fra, hvad der fremgår af det ovennævnte, er der ikke sket  

 ændringer med hensyn til søer.
Heraf følger blandt andet, at det hidtidige  

 søbegreb er uændret.
Om søbegrebet henvises derfor til punkt 3.2.1. i  

 miljøministeriets cirkulære nr. 22 af 1. december 1978 om  

 naturfredningslovens bestemmelser (§§ 43 og 45) om anlæg m.v. i forbindelse  

 med visse vådområder, vandløb, søer og moser.
2.2. Heder, strandenge og strandsumpe Ved lovændringen er indført en tilladelsesordning for heder (§ 43 a) samt  

 for strandenge og strandsumpe (§ 43 b). Hedearealer, som udgør over 5 ha i  

 sammenhængende areal, og strandenge og strandsumpe, som udgør over 3 ha i  

 sammenhængende areal, må herefter kun opdyrkes, tilplantes eller på anden  

 måde ændres med tilladelse fra amtsrådet, henholdsvis hovedstadsrådet.
Selv om den generelle beskyttelse efter loven kun omfatter heder samt  

 strandenge og strandsumpe på over henholdsvis 5 og 3 ha, kan der også være  

 behov for at beskytte mindre heder, strandenge og strandsumpe.
Amtsrådets,  

 henholdsvis hovedstadsrådets arbejde med denne beskyttelse i forbindelse med  

 fredningsplanlægningen bør derfor - således som det er fremhævet i  

 folketingsudvalgets betænkning om de nye bestemmelser - fortsætte som hidtil.  

 Se endvidere afsnit 10.2.
2.3. Indskrænkninger Efter § 43 a, stk. 2, og § 43 b, stk. 2, kan miljøministeren bestemme, at  

 visse nærmere angivne kategorier af heder, strandenge og strandsumpe skal  

 holdes uden for tilladelsesordningen.
Sådanne bestemmelser kan træffes for hele landet eller nærmere angivne  

 dele af dette.
Disse bestemmelser har fundet anvendelse ved udstedelse af den  

 som bilag B optrykte bekendtgørelse, jfr. dennes § 2. Iøvrigt henvises til  

 afsnit 5 nedenfor.
2.4. Andre bestemmelser §§ 43 a, stk. 3-6, og 43 b, stk. 3-6, indeholder forskellige  

 administrative bestemmelser.
 Således kan miljøministeren bestemme, at tilladelse i nærmere angivne  

 tilfælde af mere vidtrækkende betydning meddeles af ministeren i stedet for  

 af amtsrådet, henholdsvis hovedstadsrådet, (§ 43 a, stk. 3, og § 43 b, stk.  

 3). Endvidere kan miljøministeren beslutte at overtage afgørelsen i en sag,  

 der er af mere vidtrækkende betydning (§ 43 a, stk. 4, og § 43 b, stk. 4).
 § 45  er ændret, således at de hidtidige regler om  

 klage over amtsrådets, henholdsvis hovedstadsrådets, afgørelse til  

 miljøministeren nu også omfatter afgørelser efter § 43 a, stk. 1, og § 43 b,  

 stk. 1.
Ministerens beføjelser ifølge de ovennævnte regler er ved § 11, stk. 1,  

 nr. 15, 16 og 17 i bekendtgørelse nr. 534 af 5. august 1983 delegeret til  

 fredningsstyrelsen.
Fredningsstyrelsens afgørelser er i denne henseende  

 endelige, jfr. § 18, stk. 1, i nævnte bekendtgørelse.
 I § 43 a, stk. 5 og 6, samt § 43 b, stk. 5 og 6, findes regler om  

 miljøministerens adgang til at give dels administrative forskrifter til  

 amtsrådene/ hovedstadsrådet, dels forskrifter for samarbejdet mellem disse  

 myndigheder og andre myndigheder.
3. Definition af heder, strandenge og strandsumpe 3.1. Almindelige bestemmelser Motiverne for lovbestemmelserne indeholder intet, jfr. afsnit 1.2., der  

 belyser, hvorledes begreberne hede, strandeng og strandsumpe nærmere skal  

 forstås.
 De definitioner, som er beskrevet nedenfor, tager derfor udgangspunkt i  

 den almindelige forståelse af begreberne suppleret af de biologiske kriterier  

 herfor.
 På grund af den manglende støtte i motiverne kan definitionerne kun  

 betragtes som vejledende.
3.2. Heder Begrebet hede i naturfredningslovens forstand er i overensstemmelse med  

 den almindelige forståelse heraf en udyrket landstrækning med mager jordbund,  

 oftest bevokset med lyng og forskellige andre mindre buskvækster.  

 Plantevæksten spiller således en central rolle.
Hedevegetationen er lavtvoksende med forekomst af dværgbuske.
På mange  

 hedearealer udgør buske og træer som eg, birk, bævreasp, gyvel, ene og  

 selvsåede nåletræer et væsentligt element i vegetationen.
 De dværgbuske, som især forekommer på danske hedearealer, er følgende:  

 Hedelyng, revling, klokkelyng, tyttebær, blåbær, mose-bølle, hede-melbærris,  

 krybepil og arter af planteslægten visse.
I nogle typer af hede udgør græsser, halvgræsser, laver og mosser det  

 dominerende element i plantevæksten, hvor der så stadig er et islæt af  

 ovennævnte arter af dværgbuske.
Især kan følgende græsarter udgøre det  

 dominerende element i plantevæksten: Bølget bunke, fåresvingel, tandbælg,  

 blåtop, sandskæg og katteskæg.
Her i landet er heden sjældent et stabilt plantesamfund, og græsning,  

 tidvis afbrænding og hugst er ofte en nødvendig forudsætning for, at hedens  

 dværgbuske, græs og lav ikke bliver overvokset og udkonkurreret af buske og  

 træer.
Der vil derfor ofte forekomme hedearealer med varierende grader af  

 tilgroning.
»En hedemose, der opfylder betingelserne for at kunne karakteriseres  

 som en mose, er formelt ikke omfattet af hedebegrebet, men falder ind under  

 begrebet »moser« i lovens § 43. Såfremt hedemosen ikke kan  

 karakteriseres som en mose, er den derimod omfattet af hedebegrebet.  

 Sondringen mellem heder og moser er dog normalt uden praktisk betydning, jfr.  

 afsnit 4.3.' 3.3. Strandenge Begrebet strandenge i naturfredningslovens forstand omfatter - i  

 overensstemmelse med den almindelige forståelse heraf - engstrækninger ved  

 kysten.
De afgørende kriterier er således plantevæksten samt områdets  

 landskabelige karakter og beliggenhed.
 Strandenge er relativt flade, lavtliggende og kystnære arealer med en  

 naturlig vegetation bestående af græsser, halvgræsser og urter, som danner en  

 mere eller mindre sammenhængende grønsvær.
Strandengsflader brydes ofte af lavninger og naturlige render (f.eks.  

 loer) og ældre strandvoldsrygge.
Strandenge beliggende ud til kysten vil  

 undertiden kunne blive overskyllede af havet.
Overskylshyppigheden og  

 -perioden varierer meget.
Her i landet ligger den normalt mellem 10 dage pr.  

 år og 1 dag pr. 10. år.
Strandengene strækker sig fra kysten og ind i landet.
I de dele, der  

 ligger nærmest vandet, domineres plantevæksten af en eller flere salttålende  

 plantearter såsom kveller, vadegræs, annelgræs, harril, strandtrehage,  

 strandasters, strandvejbred, jordbærkløver og engelskgræs m.fl.
Disse  

 plantearter aftager gradvis ind mod de lidt højere liggende, mindre  

 saltpåvirkede dele af strandengen.
 Ind mod land afgrænses strandengen hyppigt af et terrænskel i form af en  

 niveauændring, hegn, skelgrøft, vej eller andet, som danner grænse for engen  

 med den nuværende eller tidligere udnyttelse som græsningsareal.
 I inddigede områder kan der undertiden fortsat eksistere strandenge med  

 salttålende planter, alt afhængig af særlig jordbund og vandbevægelse.
Strandengsbegrebet i naturfredningsloven omfatter således en række  

 varierende naturtyper, der har forskellige betegnelse efter den måde, hvorpå  

 de er opstået og graden af saltpåvirkning.
Områderne kan blandt andet  

 betegnes som marsk, marskeng, sylteng, strandeng, strandoverdrev eller  

 strandfælled.
I de fleste strandenge er den lave plantevækst resultatet af  

 landbrugsmæssig udnyttelse i form af græsning og høslet.
Ved ophør af  

 græsning eller høslet kan ske en tilgroning med de mere højtvoksende  

 sumpplanter, og strandengen overgår da til at blive en strandsump.
3.4. Strandsumpe Strandsumpe er kystbeliggende områder, hvis vegetation er domineret af  

 store sumpplanter som tagrør, strandkogleaks, blågrøn kogleaks og enkelte  

 andre arter.
Strandsumpe forekommer oftest på de mest fugtige og eventuelt  

 permanent vanddækkede dele af beskyttede kyststrækninger.
Begrebet strandsumpe i § 43 b er forskelligt fra begrebet moser i § 43  

 (hvor størrelseskravet i almindelighed kun er på 0,5 ha), der også omfatter  

 rørsumpe.
Som det imidlertid fremgår af afsnit 4.3., har sondringen mellem de  

 to begreber - uanset de forskellige størrelseskrav - i praksis kun mindre  

 betydning.
Hvor sondringen har betydning (se f.eks. afsnit 11.2.3.), må den  

 foretages på grundlag af områdernes beliggenhed henholdsvis ved kysten eller  

 inde i landet, og i tvivlstilfælde udfra dominansen af salttålende planter  

 som strandkogleaks, blågrøn kogleaks, strandasters m.fl. i strandsumpene.
 Om betydningen af sondringen mellem strandenge og strandsumpe henvises til  

 afsnit 4.4.
4. Størrelse og afgrænsning af heder, strandenge og  

 strandsumpe 4.1. »Sammenhængende« Efter §§ 43 a og 43 b er det en betingelse, at der er tale om et  

 sammenhængende areal på henholdsvis over 5 ha for heder og over 3 ha for  

 strandenge og strandsumpe.
Med sammenhængende areal må efter miljøministeriets opfattelse forstås et  

 område, som i naturfredningsmæssig henseende kan karakteriseres som en  

 funktionel helhed.
Dette indebærer, at en hede, strandeng eller strandsump  

 kan anses som sammenhængende i naturfredningslovens forstand, uanset om den i  

 et vist omfang er gennemskåret af f.eks. mindre veje, brandbælter, vandløb og  

 mindre ådale, små skovparceller, hegn, herunder levende hegn m.v.
I øvrigt må  

 det bero på et konkret skøn i det enkelte tilfælde, om et areal kan anses som  

 sammenhængende, herunder om de »fremmede elementer« er så  

 væsentlige, at der såvel landskabeligt som biologisk set ikke er tale om en  

 helhed.
Disse elementer må derfor udgøre en relativt beskeden del af det  

 samlede areal, for at der kan ses bort fra dem ved afgørelsen af, om området  

 er »sammenhængende«.
 Det bemærkes, at det er uden betydning for afgørelsen af, om et areal er  

 sammenhængende, om området udgør en del af en fast ejendom eller ejes af  

 flere personer.
 Omfattet af beskyttelsen efter de nye regler er en hvilken som helst del  

 af en hede, strandeng eller strandsump, som indgår i et - som ovenfor  

 defineret sammenhængende areal, der har den foreskrevne størrelse.
4.2. Arealberegning Ved beregningen af arealets størrelse vil det formentlig kun i  

 undtagelsestilfælde være afgørende, om de i afsnit 4.1. omtalte  

 »fremmede elementer« såsom veje, brandbælter eller de i afsnit 7.3.  

 omtalte »bebyggelsesprægede« arealer regnes med eller ej.
De kan  

 derfor i denne henseende som oftest lades ude af betragtning.
I  

 grænsetilfælde kan det imidlertid være nødvendigt at foretage sådanne  

 beregninger, idet de »fremmede elementer« principielt ikke er  

 omfattede af beskyttelsen og derfor i sådanne tilfælde heller ikke bør  

 medregnes ved afgørelsen af, om det størrelsesmæssige krav er opfyldt.
 Det forhold, at der godkendes et vejanlæg eller lign., der opdeler en hede  

 eller strandeng, medfører ikke, at det opdelte område mister sin  

 sammenhængende karakter i relation til arealberegningen.
 Om arealberegningen, når heder, strandenge eller strandsumpe pr. 1. januar  

 1984 helt eller delvis er beliggende i byzone eller sommerhusområde, henvises  

 til afsnit 5.1.3.
4.3. Søer og moser, der ligger på heder, strandenge eller strandsumpe Moser og søer, der ikke opfylder de størrelsesmæssige krav for at være  

 selvstændigt beskyttede, jfr. miljøministeriets vådområdebekendtgørelse nr.  

 521 af 2. november 1983, og som ligger på heder, strandenge og strandsumpe,  

 anses som en del af disse og er derfor omfattet af tilladelsesordningen efter  

 §§ 43 a og 43 b.
Baggrunden herfor er blandt andet, at det ofte vil være vanskeligt at  

 sondre mellem for eksempel mose og hede, sø og strandsump eller mose og  

 strandsump, og at såvel søer som moser ikke sjældent ligger på både hede- og  

 strandengsområder.
Hertil kommer, at også søer og moser som naturtyper - i  

 hvert fald som udgangspunkt - er omfattet af naturfredningslovens generelle  

 beskyttelsesregler.
På den nævnte baggrund kan søer og moser heller ikke anses som  

 »fremmede elementer« i den betydning, det er anvendt ovenfor.
De  

 indgår derfor uden videre såvel i vurderingen af, hvad der er  

 »sammenhængende« som i beregningen af arealets størrelse.
Dette indebærer, at det normalt kun, såfremt et sammenhængende hedeareal  

 er på mindre end 5 ha og en sammenhængende strandeng eller strandsump er  

 mindre end 3 ha, vil være nødvendigt at foretage en særskilt arealberegning  

 for en der beliggende sø eller mose med henblik på en afgørelse af, om søen  

 eller mosen selvstændigt er beskyttet.
Lignende beregninger vil dog tillige  

 være nødvendige, hvor der er tale om sø eller mose, beliggende på en hede, en  

 strandeng eller strandsump i et område, der pr. 1. januar 1984 var byzone  

 eller sommerhusområde, og som ikke er omfattet af naturfredningslovens § 46,  

 stk. 1, om strandbeskyttelse, jfr. afsnit 5.1.
4.4. Strandenge og strandsumpe Begreberne »strandeng« og »strandsump« er i § 43 b  

 nævnt sideordnet med hinanden.
Også definitionsmæssigt, jfr. afsnit 3.3. og  

 3.4., må de anses som sideordnede begreber.
Dette gælder, uanset at  

 overskriften til § 43 b alene refererer til begrebet »strandenge«.
Overskriften til § 43 b og den omstændighed, at de to naturtyper behandles  

 i samme bestemmelse, er dog efter miljøministeriets opfattelse ensbetydende  

 med, at der normalt vil kunne ses bort fra, om der er tale om den ene eller  

 den anden naturtype.
Består et sammenhængende areal af dels strandeng, dels  

 strandsump, og er størrelsen på over 3 ha, vil arealet således være omfattet  

 af tilladelsesordningen, uanset om strandengsdelen og/ eller  

 strandsumparealet isoleret set er på under 3 ha.
5. Områder omfattet af særlige regler 5.1. Områder, der pr. 1. januar 1984 ligger i byzone eller sommerhusområde 5.1.1. Hovedreglen.
Efter § 2, nr. 2, i bekendtgørelsen, bilag B, gælder  

 tilladelsesordningen principielt ikke for heder, strandenge og strandsumpe,  

 der den 1. januar 1984 er beliggende i byzone eller sommerhusområde.
5.1.2. Områder i strandbeskyttelseszonen.
Efter § 2, nr. 2, i  

 bekendtgørelsen gælder der dog den væsentlige begrænsning i den ovennævnte  

 regel, at opdyrkning el.lign. kræver tilladelse for så vidt angår de heder,  

 strandenge og strandsumpe, der ligger søværts strandbeskyttelseslinien.
 Baggrunden for denne særregel er, at disse områder, uanset deres  

 beliggenhed i byzone eller sommerhusområde, i forvejen er omfattede af det  

 detaljerede og strenge fredningsmæssige indseende i medfør af  

 naturfredningslovens § 46. Reguleringen ifølge denne bestemmelse svarer stort  

 set til, hvad der følger af §§ 43 a og 43 b, og amtsrådene og hovedstadsrådet  

 vil også være implicerede i administrationen af § 46, der er henlagt til  

 fredningsnævnene. § 46 omfatter imidlertid ikke opdyrkning el.lign. (jfr. i  

 øvrigt herom afsnit 6.1.), og tilladelsesordningen er derfor opretholdt i  

 denne henseende.
Særreglen om opdyrkning indebærer, at for eksempel et strandengsområde  

 søværts strandbeskyttelseslinien, som i en lokalplan er udlagt som  

 fællesareal for en sommerhusbebyggelse, ikke må kultiveres uden amtsrådets/  

 hovedstadsrådets tilladelse.
Dette gælder uanset lokalplanens nærmere  

 bestemmelser.
Kultivering kan som andre foranstaltninger, der er omfattet af  

 begrebet opdyrkning, jfr. afsnit 6.1., have særdeles uheldige  

 naturfredningsmæssige konsekvenser.
Hvis strandbeskyttelseszonen er  

 opretholdt, vil området i forvejen være undergivet en detaljeret og streng  

 fredningsmæssig regulering, og en nægtet tilladelse til for eksempel  

 kultivering vil derfor som oftest ikke kunne anses som et væsentligt indgreb  

 i en allerede foretagen planlægning.
5.1.3. Særlige regler om arealberegning.
Heder, strandenge og strandsumpe,  

 der pr. 1. januar 1984 er beliggende i byzone eller sommerhusområde og ikke  

 er omfattet af naturfredningslovens § 46, stk. 1, er helt undtaget fra  

 tilladelsesordningen.
De kan således heller ikke, jfr. § 3, 2. pkt., i  

 bekendtgørelsen, medregnes ved afgørelsen af, om tilgrænsende områder, der  

 pr. 1. januar 1984 ikke ligger i byzone eller sommerhusområde, opfylder de  

 størrelsesmæssige kriterier for at være omfattede af beskyttelsen.
5.2. Overførsel til byzone eller sommerhusområde efter 1. januar 1984 Hvis et område først efter 1. januar 1984 overføres til byzone eller  

 sommerhusområde, og det opfylder de sædvanlige betingelser for at være  

 omfattet af tilladelsesordningen, falder arealet ind under hovedreglen i  

 bekendtgørelsens § 1. Dette indebærer, at den pågældende lokalplan som regel  

 ikke vil kunne realiseres uden tilladelse fra amtsrådet eller hovedstadsrådet  

 i medfør af bekendtgørelsens § 1, idet de fleste lokalplaner af denne art  

 formentlig forudsætter ændringer af området.
Ved administrationen af tilladelsesordningen i denne henseende må der  

 imidlertid, jfr. de almindelige bemærkninger herom i cirkulærets afsnit 14,  

 tages væsentlige hensyn til rimelige forventninger om muligheden af at  

 realisere planen.
Ved denne vurdering må det naturligvis spille en afgørende  

 rolle, hvor fremskreden tilvejebringelsen af planen var på tidspunktet for  

 ikrafttrædelsen af de nye regler, for eksempel om offentlighedsfasen var  

 tilendebragt.
Det kan endvidere tillægges en vis betydning, om  

 tilvejebringelsen er blevet indledt allerede før vedtagelsen den 19. maj 1983  

 af de nye regler i § 43 a og § 43 b eller først efter dette tidspunkt.
Med hensyn til lokalplaner, hvis tilvejebringelse påbegyndes efter 1.  

 januar 1984, administreres tilladelsesordningen parallelt med, hvad der er  

 tilfældet for så vidt angår de øvrige foranstaltninger, der kræver  

 tilladelse.
Da en lokalplans realisering som oftest forudsætter  

 foranstaltninger, der kræver tilladelse fra amtsrådet eller hovedstadsrådet  

 efter § 43 a eller § 43 b, bør der, uanset at lokalplanen som sådan ikke  

 kræver tilladelse, tilstræbes en afklaring i forhold til disse bestemmelser  

 på et så tidligt tidspunkt som muligt.
Dette kan i givet fald ske i form af  

 en forhåndsafgørelse efter § 43 a eller § 43 b.
5.3. Områdets ændrede karakter Normalt vil en lokalplans realisering indebære, at det pågældende område  

 ændrer karakter, således at det ikke længere kan karakteriseres som en hede,  

 en strandeng eller en strandsump.
Fremtidige indgreb, der ikke er omfattet af  

 lokalplanen, vil i disse tilfælde ikke kræve tilladelse efter  

 naturfredningslovens § 43 a eller § 43 b.
I nogle tilfælde vil lokalplanen imidlertid kunne realiseres, uden at  

 dette indebærer, at området ændres så meget, at det ikke længere kan  

 karakterisers som en hede, en strandeng eller en strandsump.
Fremtidige  

 indgreb, der ikke er omfattede af den oprindelige lokalplan, kræver derfor  

 her principielt påny en tilladelse efter bestemmelserne, uanset at der  

 eventuelt i virkeligheden ikke er naturfredningsmæssige interesser at  

 varetage.
På denne baggrund vil det formentlig være praktisk, at amtsrådet eller  

 hovedstadsrådet, såvidt muligt allerede ved meddelelsen af en eventuel  

 tilladelse, gør endeligt op med spørgsmålet om, hvorvidt der vil være  

 naturfredningsmæssig baggrund for et indseende med området, også ud over det  

 tidspunkt, hvor lokalplanen er realiseret.
Amtsrådet eller hovedstadsrådet  

 bør dog i denne forbindelse være opmærksom på reglen i bekendtgørelsens § 2,  

 stk. 2.
5.4. Områder omfattet af landzonelokalplan Områder, der den 1. januar 1984 er omfattede af landzonelokalplaner,  

 falder ikke ind under undtagelsesreglerne i § 2.
Baggrunden herfor er, at der næppe kan opstilles en formodningsregel om,  

 at lokalplanens realisering vil medføre en sådan ændring af området, at dette  

 skifter karakter på en sådan måde, at der ikke længere er tale om en hede,  

 strandeng eller strandsump.
Uanset at der naturligvis normalt må gives  

 tilladelse til foranstaltninger, der er omfattede af en på  

 ikrafttrædelsestidspunktet eksisterende landzonelokalplan, og at der på samme  

 måde, som det er nævnt ovenfor om lokalplaner i øvrigt, må tages væsentlige  

 hensyn til rimelige forventninger om gennemførligheden af dem, vil der  

 således ofte være behov for en fortsat naturfredningsmæssig regulering af  

 området.
 Med hensyn til landzonelokalplaner, hvor arbejdet med tilvejebringelsen er  

 påbegyndt efter 1. januar 1984, gælder, hvad der er anført ovenfor, især  

 afsnit 5.2.
6. Foranstaltninger, der kræver tilladelse 6.1. Opdyrkning el.lign.
 6.1.1. Efter § 43 a og § 43 b, jfr. § 1 i bekendtgørelsen, bilag B, kræves  

 udtrykkelig tilladelse til opdyrkning (»opdyrkes«).
 Efter bekendtgørelsens § 2, stk. 2, kræves tilladelse til »opdyrkning  

 el.lign.« for de områder, der pr. 1. januar 1984 er beliggende i byzone  

 eller sommerhusområde, hvis heden, strandengen eller strandsumpen er  

 beliggende i strandbeskyttelseszonen.
 Begrebet »opdyrkning el.lign.« er derfor videre end lovens  

 begreb »opdyrkning«, idet det tillige omfatter forskellige indgreb,  

 der er dækket af lovens bestemmelse om andre ændringer (»på anden måde  

 ændres«).
6.1.2. Med opdyrkning forstås enhver form for jordbehandling, herunder for  

 eksempel pløjning og tilsåning med korn eller kulturgræsser.
Hvor pløjning  

 m.v. er indgået i arealets omdrift, kan sådanne foranstaltninger fortsat ske  

 i samme omfang som hidtil.
6.1.3. Ordene »el.lign.« i bekendtgørelsens § 2, nr. 2, omfatter  

 f.eks. harvning, gødskning eller anvendelse af kemiske bekæmpelsesmidler, som  

 derfor kræver tilladelse i det omfang, sådanne foranstaltninger ikke er  

 indgået i landbrugsdriften før den 1. januar 1984. Omvendt kan disse  

 foranstaltninger, hvis de har været bragt i anvendelse før 1. januar 1984,  

 fortsat gennemføres i samme omfang som hidtil, uden at dette kræver  

 tilladelse.
Tilsvarende gælder m.h.t. f.eks. aflæsning eller udspredning af  

 slam eller lignende.
Se i øvrigt afsnit 7.1.
6.2. Tilplantning Endvidere er begrebet tilplantning udtrykkelig nævnt i lovteksten som en  

 foranstaltning, der kræver tilladelse efter § 43 a eller § 43 b.
Det  

 indebærer, at tilplantning med træer og buske, herunder også  

 pyntegrøntbevoksninger og juletræer, kun kan ske, hvis der foreligger en  

 tilladelse.
6.3. Andre ændringer Efter de nye lovbestemmelser må de omfattede områder, jfr. afsnit 6.1.,  

 heller ikke »på anden måde ændres« uden tilladelse fra amtsrådet,  

 henholdsvis hovedstadsrådet.
En udtømmende opregning af, hvad der er omfattet  

 heraf (udover hvad der er nævnt i afsnit 6.1.3.), er næppe mulig.
Det  

 afgørende er ikke foranstaltningens karakter, men den virkning den har for  

 området, nemlig om den »ændrer« dette, jfr. afsnit 8.
 Som eksempler på, hvad der typisk vil kræve en tilladelse, kan nævnes  

 opgravning, opfyldning eller andre former for terrænændringer, nydræninger,  

 etablering af stejlepladser, parkeringspladser og nye læhegn, anlæg af veje  

 og el-traceer (jfr. afsnit 11.2.1.) samt opsætning af vindmøller m.v.  

 Udbygning af eksisterende anlæg af den nævnte karakter kræver også  

 tilladelse.
Det følger af det anførte, at også råstofudnyttelse kræver tilladelse.  

 Dette gælder, uanset om der kræves tilladelse efter råstoflovgivningen (jfr.  

 afsnit 11.4.). Også råstofudnyttelse til eget brug eller i henhold til  

 anmeldte rettigheder kan således kun ske, hvis der foreligger tilladelse  

 hertil fra amtsrådet eller hovedstadsrådet i medfør af § 43 a eller § 43 b.  

 Der må imidlertid ved administrationen af de nye bestemmelser i relation til  

 åbning af nye råstofgrave indenfor et planlagt indvindingsområde tages  

 rimelige hensyn til, at det pågældende område allerede er genstand for  

 råstofvinding.
Endvidere henvises om planlagt råstofindvinding til de  

 almindelige bemærkninger i afsnit 14.
Ny bebyggelse, der opføres uden tilknytning til eksisterende bebyggelse,  

 kræver tilladelse.
Se i øvrigt om bebyggelse afsnit 7.3. nedenfor.
 Om plejearbejder henvises til afsnit 7.5 og afsnit 13.
6.4. Rørskær Rørskær kan i perioden 1. marts til 1. november kun ske med  

 miljøministeriets (fredningsstyrelsens) tilladelse, jfr. § 43, stk. 3. Denne  

 bestemmelse gælder, uanset hvor rørskæret foregår, det være sig i ferske  

 vådområder, på strandenge, i strandsumpe eller på søterritoriet.
7. Foranstaltninger, der ikke kræver tilladelse 7.1. Hidtidig udnyttelse Hidtidig udnyttelse kan fortsætte uændret uden tilladelse.
Således kan  

 arealer, der hidtil har været anvendt til græsning eller hø- og lyngslet,  

 fortsat anvendes på denne måde, hvorimod et sådant areal, jfr. afsnit 6.1.,  

 ikke kan tages under helkultur uden tilladelse.
Vedligeholdelse af dræn,  

 retablering af læhegn og genplantning kan også foregå uden tilladelse.
7.2. Uvæsentlige indgreb Efter miljøministeriets opfattelse har bestemte kategorier af  

 foranstaltninger en sådan karakter, at de ikke kan antages at ændre området.  

 Som eksempler herpå kan nævnes opsætning af sædvanlige landbrugshegn,  

 etablering af anlæg til kreaturvanding samt opførelse af læskure for  

 kreaturer og lignende sædvanlige mindre bygninger, der er nødvendige for  

 græsning og høslet.
7.3. Visse former for bebyggelse Efter miljøministeriets opfattelse vil bebyggelse ikke kræve tilladelse,  

 hvis denne finder sted i tilknytning til de på en ejendom eksisterende  

 bygninger.
Det skyldes, at de fleste bygniger må antages at have præget det  

 omliggende areal på en sådan måde, at der ikke er mulighed for at  

 karakterisere det som hede, strandeng eller strandsump, og at det nævnte  

 omliggende areal derfor, som oftest, jfr. afsnit 4.2., ikke vil være omfattet  

 af § 43 a eller § 43 b.
Som følge heraf vil i praksis for eksempel ny  

 bebyggelse på eksisterende landbrugsejendomme i de fleste tilfælde kunne  

 gennemføres uden tilladelse, da dette som oftest sker i tilknytning til den  

 eksisterende bebyggelse.
Det samme gælder normalt opførelse af garager,  

 carporte, udhuse og tilbygninger i det hele taget.
Er der derimod tale om  

 bebyggelse, som ikke opføres i tilknytning til eller i nærheden af  

 eksisterende bygninger, kræves normalt tilladelse, jfr. afsnit 6.3. ovenfor.
7.4. Haver Eksisterende havearealer er ikke omfattede af godkendelsesordningen,  

 hvorfor beplantning m.v. på disse ikke kræver tilladelse.
7.5. Foranstaltninger, der opretholder tilstanden Foranstaltninger, der klart tjener til at opretholde områdets hidtidige  

 tilstand, som for eksempel fjernelse af selvsået opvækst af træer og buske i  

 begrænset omfang, vil kunne ske uden tilladelse efter § 43 a eller § 43 b.  

 Større arbejder af denne karakter (f.eks. med henblik på en retablering af  

 basistilstanden) forudsætter derimod tilladelse efter § 43 a eller § 43 b,  

 såfremt det ikke, f.eks. med hjemmel i en eksisterende fredning, foregår  

 efter retningslinjer fastlagt af den pågældende plejemyndighed, jfr.  

 miljøministeriets bekendtgørelse nr. 640 af 6. december 1983 om tilsyn og  

 pleje m.v.
8. Foranstaltningernes virkning I en lang række andre tilfælde er det vanskeligt entydigt på forhånd at  

 afgøre, om der kræves tilladelse eller ej, idet dette i sidste instans må  

 bero på en nærmere vurdering af foranstaltningens virkning.
På denne baggrund er der i den nye tilladelsesordning sket en udvidelse i  

 forhold til de regler om oplysning, der gælder efter  

 vådområdebekendtgørelsen.
Efter de nye regler, hvorom der i øvrigt henvises  

 til afsnit 9 nedenfor og til § 4 i bekendtgørelsen, bilag B, har en lodsejer  

 krav på indenfor den angivne frist på 4 uger at få oplysning ikke blot om,  

 hvorvidt en nærmere bestemt hede, en bestemt strandeng eller strandsump er  

 omfattet af tilladelsesordningen, men også om en nærmere angiven  

 foranstaltning er det.
9. Oplysning om tilladelsesordningen 9.1. Amtsrådenes henholdsvis hovedstadsrådets oplysningspligt I § 4 i bekendtgørelsen, bilag B, er angivet nogle supplerende regler  

 vedrørende tilladelsesordningen.
Under et tager disse regler først og  

 fremmest sigte på her at tilvejebringe et system, der gør det muligt for en  

 lodsejer i løbet af et relativt kort tidsrum at få en entydig besked om,  

 hvorvidt den planlagte foranstaltning kræver en tilladelse.
 Efter bestemmelsen i § 4, stk. 1, påhviler det amtsrådene/ hovedstadsrådet  

 at give oplysning om, hvorvidt en nærmere angiven foranstaltning eller en  

 bestemt hede, strandeng eller strandsump er omfattet af tilladelsesordningen.
 Oplysningspligten vedrørende foranstaltninger er ensbetydende med en  

 udvidelse i forhold til, hvad der gælder efter vådområdebekendtgørelsen  

 (bilag C). Om baggrunden herfor henvises til afsnit 8.
Om oplysningspligten vedrørende et områdes status bemærkes, at det kan  

 være behæftet med en vis usikkerhed, om et bestemt område er omfattet af  

 tilladelsesordningen.
Det er derfor af stor betydning, at lodsejerne kan få  

 oplysning herom uden selv at skulle foretage omfattende undersøgelser og uden  

 at skulle indgive en egentlig ansøgning.
9.2. Oplysningspligtens afgrænsning Reglerne omfatter principielt kun en oplysningspligt i forhold til  

 offentlige myndigheder samt berørte lodsejere eller brugere m.v., jfr.  

 bekendtgørelsens § 4, stk. 1. Også stk. 2 viser, at der normalt må være  

 forbundet en mere konkretiseret interesse til forespørgslen, før der  

 foreligger en egentlig forpligtelse til at besvare den.
En mere præcis  

 afgrænsning af den i henhold til § 4, stk. 1, berettigede kreds af  

 privatpersoner m.v. eller af karakteren af de forespørgsler, som der  

 foreligger en pligt til at besvare, er imidlertid næppe mulig.
9.3. Svarfristen og suspension heraf En forespørgsel om, hvorvidt en given foranstaltning og/ eller et bestemt  

 område er omfattet af tilladelsesordningen, skal besvares inden 4 uger, efter  

 at amtsrådet henholdsvis hovedstadsrådet har modtaget den, jfr.  

 bekendtgørelsens § 4, stk. 2.
 Såfremt forespørgslen har en sådan karakter, at det ikke er muligt at  

 besvare den endeligt før udløbet af svarfristen, eller det af andre grunde er  

 nødvendigt med supplerende oplysninger (for eksempel fordi amtsrådet/  

 hovedstadsrådet ikke har den nødvendige forhåndsviden om områdets nærmere  

 karakter, jfr. afsnit 3), før der kan gives et endeligt svar, kan svarfristen  

 suspenderes, jfr. bekendtgørelsens § 4, stk. 4. Betingelsen herfor er, at  

 amtsrådet/ hovedstadsrådet fremsætter en anmodning om yderligere oplysninger  

 inden 4 uger fra modtagelsen af forespørgslen.
Den nye 4 ugers frist løber fra det tidspunkt, de ønskede oplysninger  

 foreligger.
Denne frist vil naturligvis yderligere kunne suspenderes ved  

 anmodning om supplerende oplysninger, hvis en sådan anmodning er rimeligt  

 begrundet i det foreliggende forhold.
 Spørgeren, d.v.s. som oftest lodsejeren, skal orienteres om hver  

 suspension af svarfristen.
9.4. Oversiddelse af svarfristen Såfremt svarfristen oversiddes, kan lodsejeren m.v., jfr. bekendtgørelsens  

 § 4, stk. 2, gennemføre det ønskede uden tilladelse efter lovens § 43 a, stk.  

 1, eller § 43 b, stk. 1.
Reglen i § 4, stk. 2, 2. pkt., forudsætter, jfr. ordet  

 »modtagen« i § 4, stk. 2, 1. pkt., at forespørgslen rent faktisk er  

 kommet frem til amtsrådet eller hovedstadsrådet.
En gennemførelse af  

 projektet uden sikkerhed for, at forespørgslen er kommet frem, for eksempel  

 ved at den er sendt som anbefalet brev, eller ved at modtagelsen af  

 forespørgslen er anerkendt, sker derfor for egen risiko.
9.5. Forholdet til klagereglerne Det understreges, at reglen ikke bør benyttes som et alternativ til en  

 tilladelse.
Hvor området og den planlagte foranstaltning er omfattet af  

 tilladelsesordningen, bør sagen derfor underkastes en realitetsbehandling  

 efter § 43 a, stk. 1, eller § 43 b, stk. 1, selv om det på forhånd måtte være  

 klart, at henvendelsen vil resultere i en tilladelse.
Dette gælder også i  

 tilfælde, hvor der er tvivl om, hvorvidt det ansøgte er omfattet af  

 tilladelsesordningen.
Oplysningsproceduren bør i øvrigt i det hele  

 administreres således, at klageadgangen efter § 45, jfr. bilag B, § 5, ikke  

 bliver illusorisk.
9.6. Undtagelser Efter bekendtgørelsens § 4, stk. 3, gælder den under afsnit 9.4. nævnte  

 regel ikke:
- for foranstaltninger, der klart falder ind under tilladelsesordningen,  

 og - for heder, strandenge og strandsumpe, der åbenbart er omfattede af  

 tilladelsesordningen eller som i offentliggjorte registreringer o.lign. er  

 henført til denne.
 Disse undtagelser medfører imidlertid ikke, at den omtalte svarfrist på 4  

 uger ikke skal overholdes af amtsrådet/ hovedstadsrådet, og reglen tager  

 således alene sigte på at hindre et misbrug af ordningen.
10. Sagsbehandlingen i øvrigt 10.1. Foranstaltningens karakter og betydning Ved bedømmelsen af de konkrete ansøgninger efter § 43 a og § 43 b skal der  

 lægges vægt på indgrebets karakter og omfang og den naturfredningsmæssige  

 betydning (jfr. formålsbestemmelsen i naturfredningsloven) af det pågældende  

 område m.v.
I øvrigt henvises til afsnit 1.3.
 I denne forbindelse bemærkes, at arealernes betydning og værdi dels i sig  

 selv, dels for plante- og dyrelivet ikke behøver at have sammenhæng med en  

 beliggenhed inden for de områder, som i øvrigt er prioriteret i en  

 fredningsmæssig sammenhæng.
10.2. Registreringer, analyser og planlægning Selvstændige registreringer og analyser m.v. vil være af stor betydning  

 for administrationen af tilladelsesordningen for heder, strandenge og  

 strandsumpe.
For visse regioners vedkommende foreligger i øvrigt allerede  

 særlige registreringer af heder, strandenge og strandsumpe.
Hertil slutter sig naturligvis det igangværende eller allerede  

 foreliggende analyse- og registreringsarbejde i forbindelse med  

 fredningsplanlægningen.
Det bemærkes herved, at dette arbejde er forudsat  

 både i folketingsudvalgets betænkning (jfr. afsnit 2.2.) og i  

 fredningsstyrelsens vejledninger i fredningsplanlægning, og at arbejdet bør  

 omfatte såvel områder, der i kraft af deres størrelse er omfattede af § 43 a  

 og § 43 b, som områder, der falder udenfor.
Endvidere er specielt hedernes særlige værdi og beskyttelsesbehov i  

 forbindelse med kortlægningsarbejdet og fredningsplanlægningen fremhævet i  

 folketingsudvalgets betænkning vedrørende 1978-loven, jfr.
Folketingstidende  

 1977-78, B, sp. 723 (s. 248 i »Naturfredningsloven - ændringer i  

 1978«, Fredningsstyrelsen 1979).
 10.3. Forelæggelse for andre myndigheder, interesseorganisationer m.v.
Som udgangspunkt bør der indhentes en udtalelse fra vedkommende  

 kommunalbestyrelse.
Dette forhindrer imidlertid ikke, at en forelæggelse  

 efter nærmere aftale med kommunalbestyrelsen kan indskrænkes til bestemte  

 sagskategorier og/ eller sager inden for nærmere afgrænsede områder.
 I øvrigt vil kommunalbestyrelsens inddragelse i sagen ofte ske automatisk  

 allerede som følge af, at den pågældende foranstaltning tillige kræver  

 tilladelse efter lovgivning, der administreres af kommunalbestyrelsen, som  

 for eksempel byggeloven.
 Inddragelse af interesseorganisationer vil kunne være hensigtsmæssigt som  

 led i sagernes oplysning.
 Hvis der kan blive tale om konflikt med vigtige naturvidenskabelige  

 interesser, kan det være naturligt at forelægge sagen for  

 Naturfredningsrådet.
10.4. Kravene til ansøgninger En indsendelse til amtsrådet/ hovedstadsrådet af ansøgninger efter § 43 a  

 og § 43 b vil i øvrigt efter miljøministeriets opfattelse i almindelighed  

 ikke kræve, at der foreligger et fuldt udarbejdet projekt, men alene  

 oplysninger om de berørte ejendomme (matrikelnumre), om den planlagte  

 foranstaltning og de ændringer af området, gennemførelsen heraf vil medføre.  

 Hvis det skønnes nødvendigt, har amtsrådet eller hovedstadsrådet naturligvis  

 altid ret til at kræve yderligere oplysninger.
11. Anden lovgivning 11.1. Indledning En del af de foranstaltninger, der omfattes af § 43 a, stk. 1 og § 43 b,  

 stk. 1, vil tillige kræve tilladelse efter andre regler, herunder i anden  

 lovgivning.
Der vil i denne henseende kunne være tale om tilladelse såvel fra  

 amtsrådet/ hovedstadsrådet som fra andre myndigheder.
11.2. Naturfredningsloven 11.2.1. Vejanlæg og el-anlæg (§ 42).
11.2.1.1. Som det fremgår af afsnit 6.3., kræves tilladelse efter § 43 a  

 eller § 43 b til anlæg af veje og opsætning af master.
Sådanne  

 foranstaltninger reguleres tillige i medfør af naturfredningslovens § 42 af  

 vejbekendtgørelsen (nr. 612 af 1. december 1978) og el-bekendtgørelsen (nr.  

 613 af 1. december 1978). Det er ensbetydende med, at der i sager af den  

 pågældende art tillige skal træffes en afgørelse efter disse regler.
 I sådanne tilfælde bør der først træffes afgørelse efter § 43 a og § 43 b,  

 dels fordi disse bestemmelser i forhold til § 42 har karakter af  

 specialbestemmelser, dels for ikke at gøre ankeadgangen efter § 45, jfr.  

 bilag B, § 5, illusorisk.
I vurderingen af en eventuel tilladelse, især til et vejanlæg, bør  

 amtsrådet, henholdsvis hovedstadsrådet, specielt være opmærksom på, om  

 vejanlægget har en sådan størrelse og gennemskærer det pågældende område på  

 en sådan måde, at de »afskårne dele« af området ikke længere kan  

 anses for sammenhængende, og ikke isoleret opfylder lovens størrelsesmæssige  

 krav.
Der henvises herved til afsnit 4.1. og 4.2.
 11.2.1.2. Hvor det er fredningsstyrelsen, der behandler sagen efter vej-  

 eller el-bekendtgørelsen, vil styrelsen på et tidligt tidspunkt i  

 godkendelsesproceduren træffe aftale med amtsrådet, henholdsvis  

 hovedstadsrådet om, hvorledes man skal koordinere sagsbehandlingen.
11.2.1.3. Hvor amtsrådet, henholdsvis hovedstadsrådet, er godkendende  

 myndighed i henhold til vejeller el-bekendtgørelsen, gælder i princippet de  

 samme retningslinjer for sagsbehandlingen som i øvrigt, hvor en  

 foranstaltning skal tillades efter såvel § 43 a eller § 43 b som anden  

 lovgivning, der administreres af amtsrådet, henholdsvis hovedstadsrådet.
Der  

 henvises derfor til afsnit 11.4.
11.2.1.4. Det bemærkes, at tilladelse efter § 43 a eller § 43 b også  

 kræves, selv om der før 1. januar 1984 er meddelt godkendelse af vejanlægget  

 eller el-traceet.
Hvorvidt denne tilladelse bliver ensbetydende med en  

 fornyet realitetsbehandling, må afhænge af de konkrete omstændigheder,  

 herunder om de nødvendige ekspropriationer er gennemført, hvor fremskreden  

 planlægningen af anlægsarbejdet er, samt naturligvis indgrebets omfang.  

 Specielt hvor en principgodkendelse af et vejanlæg eller et el-trace er af  

 gammel eller ældre dato, kan der blive tale om en realitetsbehandling efter §  

 43 a eller § 43 b af det pågældende anlæg i relation til dettes forløb gennem  

 det beskyttede område.
I de fleste tilfælde bør amtsrådet, henholdsvis hovedstadsrådet, som et  

 minimum overveje, om der er mulighed for sådanne justeringer af anlægget, der  

 på den ene side medfører, at et indgreb i det af § 43 a og § 43 b omfattede  

 område kan undgås eller blive mindre væsentligt, og på den anden side kan  

 gennemføres uden væsentlige meromkostninger.
I øvrigt henvises til de  

 retningslinjer, som fremgår af afsnit 5.2. og afsnit 14. Såfremt el-traceet  

 eller vejanlægget er godkendt af fredningsstyrelsen, bør amtsrådet/  

 hovedstadsrådet inddrage styrelsen i disse overvejelser.
 11.2.2. Strandbeskyttelseslinjen (§ 46).
 11.2.2.1. Særligt for så vidt angår strandenge og strandsumpe, vil der  

 kunne være tale om, at en foranstaltning efter de nye bestemmelser tillige  

 kræver tilladelse fra fredningsnævnet efter naturfredningslovens § 46 om  

 strandbeskyttelseslinjen.
Dette gælder dog, jfr. afsnit 5.1.2. og § 2, nr. 2, i bekendtgørelsen,  

 bilag B, ikke for heder, strandenge og strandsumpe beliggende søværts  

 beskyttelseslinjen i områder, der pr. 1. januar 1984 var byzone eller  

 sommerhusområde.
Her kræves alene tilladelse fra amtsrådet/ hovedstadsrådet  

 til opdyrkning el.lign. jfr. afsnit 6.1., og omvendt alene fredningsnævnets  

 tilladelse til andre foranstaltninger.
 Hvor der kræves tilladelse såvel fra amtsrådet/ hovedstadsrådet som fra  

 fredningsnævnet, gælder følgende om sagsbehandlingen:
11.2.2.2. I overensstemmelse med principperne i miljøministeriets  

 cirkulære nr. 195 af 9. november 1979, pkt. 7 c, om administration af  

 naturfredningslovens beskyttelses- og byggelinjer må fredningsnævnets  

 afgørelse i sager om ny bebyggelse anses som præliminær i forhold til øvrige  

 tilladelser.
I sager af denne art skal der derfor foreligge en positiv  

 stillingtagen til det ansøgte fra fredningsnævnets side, inden der træffes  

 afgørelse efter § 43 a eller § 43 b.
 11.2.2.3. For så vidt angår andre foranstaltninger, skal fredningsnævnet  

 ikke realitetsbehandle en ansøgning om dispensation, med mindre amtsrådet  

 eller hovedstadsrådet er sindet at tillade det ansøgte i henhold til § 43 a  

 eller § 43 b.
Baggrunden herfor er, at andre foranstaltninger - i modsætning til ny  

 bebyggelse - formentlig ofte vil vedrøre arealer, der ikke udelukkende er  

 beliggende søværts strandbeskyttelseslinjen.
Der er derfor bedre mulighed for  

 amtsrådet, henholdsvis hovedstadsrådet, end for fredningsnævnet til at  

 anlægge en helhedsvurdering af sådanne foranstaltninger.
 11.2.3. Andre bygge- og beskyttelseslinjer (§§ 47, 47 a, 47 b og 53).
Også naturfredningslovens øvrige bygge- og beskyttelseslinjer, nemlig § 47  

 (skovbyggelinjen), § 47 a (å- og søbeskyttelseslinjen), § 47 b  

 (kirkebyggelinien) og § 53 (fortidsmindebeskyttelseslinjen) vil kunne  

 indebære, at der skal dispensation eller tilladelse af fredningsnævnet til  

 foranstaltninger, som forelægges for amtsrådet, henholdsvis hovedstadsrådet,  

 i medfør af § 43 a eller § 43 b.
I disse tilfælde bør fredningsnævnets  

 realitetsbehandling af sagen afvente resultatet af sagsbehandlingen i  

 amtsrådet, henholdsvis hovedstadsrådet.
Efter § 47 a, stk. 2, nr. 2, kræves fredningsnævnets tilladelse ikke til  

 sådanne ændringer i terrænet, der er nødvendige i forbindelse med anlæg m.v.,  

 der er godkendt i henhold til § 43. Denne bestemmelse gælder imidlertid ikke  

 for foranstaltninger, der er godkendt i henhold til § 43 a eller § 43 b.
Der  

 kræves således også i disse tilfælde tilladelse fra fredningsnævnet.
Reglen i  

 § 47 a, stk. 2, nr. 2, medfører derfor, at det i visse tilfælde kan blive  

 nødvendigt at foretage den i afsnit 3.3. omtalte sondring mellem strandsump  

 og mose.
 11.2.4. Områder, der er fredet eller under fredning.
 Tilladelse efter andre bestemmelser i naturfredningsloven vil tillige  

 kunne blive aktuel, hvis den ansøgte foranstaltning vedrører et område, der  

 er fredet eller omfattet af en verserende fredningssag.
Hvorvidt det ansøgte i sådanne tilfælde kræver tilladelse af  

 fredningsnævnet eller overfredningsnævnet, jfr. i øvrigt naturfredningslovens  

 §§ 34 og 34 a (samt for så vidt angår verserende fredningssager § 16), vil  

 først og fremmest bero på det nærmere indhold af fredningsbestemmelserne  

 eller forslaget hertil.
I de fleste tilfælde vil tilladelse imidlertid være  

 nødvendig.
Hvor der kræves tilladelse efter fredningsbestemmelserne, skal  

 fredningsnævnets eller overfredningsnævnets tilladelse indhentes, før der  

 træffes afgørelse efter § 43 a eller § 43 b.
Hvis en sådan tilladelse afslås,  

 bortfalder yderligere sagsbehandling efter § 43 a eller § 43 b.
Ved  

 behandling af disse sager forudsættes det på den anden side, at  

 fredningsnævnene og overfredningsnævnet inddrager amtsrådet/ hovedstadsrådet,  

 således at det sikres, at de forskellige naturfredningsinstansers afgørelse  

 koordineres.
 Såfremt en verserende fredningssag omfatter forbud mod påtænkte indgreb i  

 heder, strandenge eller strandsumpe, vil det af hensyn til fredningsnævnets  

 afgørelse om erstatningsspørgsmålet undertiden være nødvendigt at udsætte  

 sagen, indtil der foreligger en endelig afgørelse efter § 43 a eller § 43 b.
11.3. Kommuneplanloven og byggeloven Om forholdet til kommuneplanloven henvises til afsnit 5 ovenfor.
 For så vidt angår byggeloven, fremgår det af naturfredningslovens § 64 b,  

 at byggetilladelser ikke må meddeles, før der foreligger en tilladelse efter  

 § 43 a eller § 43 b, jfr. i øvrigt om bebyggelse afsnit 6.3. og 7.3.
11.4. By- og landzoneloven, råstofloven og miljøbeskyttelsesloven I visse tilfælde kræver foranstaltninger, som er omfattede af den nye  

 tilladelsesordning, tillige tilladelse efter anden lovgivning, der helt eller  

 delvis administreres af amtsrådet, henholdsvis hovedstadsrådet.
Væsentlig i  

 denne henseende er især by- og landzoneloven, råstofloven (jfr. afsnit 6.3.)  

 og miljøbeskyttelsesloven.
Som hovedregel vil naturfredningslovens bestemmelser i disse tilfælde  

 kunne anses som præliminære på grund af dels deres formål, dels at en  

 stillingtagen efter bestemmelserne som regel vil være mulig uden et  

 detaljeret projekt.
Kan der ikke meddeles tilladelse efter  

 naturfredningsloven, vil der normalt ikke være grund til yderligere  

 sagsbehandling, idet sagen kan betragtes som bortfaldet.
I øvrigt gælder for sagsbehandlingen de samme retningslinjer, som har  

 været gældende i relation til § 43, herunder, at den endelige meddelelse af  

 tilladelse efter naturfredningsloven ikke bør ske, før der er sikkerhed for,  

 at det ansøgte tillige kan tillades også efter anden lovgivning, samt at de  

 formelle endelige afgørelser træffes og offentliggøres samtidig.
Der henvises  

 herved til afsnit 7.4. i vådområdecirkulæret, nr. 222 af 1. december 1978.
12. Klage og offentliggørelse af afgørelser 12.1. Klageberettigelse Lovens § 45 indebærer klagebeføjelser for de særligt nævnte myndigheder  

 m.v. samt for enhver, der må antages at have en væsentlig, individuel  

 interesse i afgørelsen.
Der kan f.eks. være tale om, at en lokal forening, hvis medlemskreds  

 dyrker særlige fritidsinteresser knyttet til heder og strandenge, f.eks.  

 jægere og fugleinteresserede, har mulighed for at påklage en afgørelse, der  

 på væsentlig måde vil gribe ind i fritidsaktiviteterne.
Om klageberettigede i  

 øvrigt henvises til § 5, stk. 1, 1. pkt., i bekendtgørelsen, bilag B.
12.2. Klagereglernes indhold 12.2.1. Klagereglerne findes i §§ 5 og 6 i bekendtgørelsen, bilag B.
 Bekendtgørelsens § 5, stk. 4, indeholder reglerne for klagevejledning.  

 Disse regler omfatter også vejledning om bestemmelsen i naturfredningslovens  

 § 64 a, hvorefter en tilladelse bortfalder, hvis den ikke er udnyttet inden 5  

 år fra tilladelsens meddelelse.
12.2.2. I § 6, stk. 1, er foreskrevet, at en klage skal indgives til  

 amtsrådet, henholdsvis hovedstadsrådet.
Myndigheden skal derefter videresende  

 klagen til fredningsstyrelsen, der er klagemyndighed.
Fredningsstyrelsens  

 afgørelser som klagemyndighed er endelige.
Der henvises herved til afsnit  

 2.4.
Klagens indsendelse til fredningsstyrelsen skal være ledsaget af dels det  

 materiale, der er indgået i sagens bedømmelse, dels de bemærkninger fra  

 amtsrådet, henholdsvis hovedstadsrådet, som klagen giver anledning til.
Det  

 materiale, der skal medsendes, bør i hvert fald omfatte al relevant  

 korrespondance med de implicerede parter og myndigheder.
Bemærkningerne til  

 klagen, der i øvrigt må afhænge af dennes nærmere indhold, bør principielt  

 være af en sådan karakter, at sagen kan afgøres af fredningsstyrelsen, uden  

 at det er nødvendigt at sende denne til fornyet udtalelse.
 12.2.3. Tidspunktet for myndighedens modtagelse af klagen er afgørende  

 for, om klagefristen er overholdt, jfr. bekendtgørelsens § 5, stk. 3, og § 9,  

 stk. 3 (se herved pkt. 12.6.). Af hensyn til klageren bør amtsrådet eller  

 hovedstadsrådet derfor straks sende en anerkendelse af klagens modtagelse.
 12.2.4. Endvidere skal amtsrådet og hovedstadsrådet efter bekendtgørelsens  

 § 6, stk. 2, 1. pkt., i tilfælde af, at en tilladelse påklages, underrette  

 ansøgeren om klagen, jfr. reglen i bekendtgørelsens § 5, stk. 5, 2. pkt.  

 Fredningsstyrelsen påser, at denne underretning, som bør ske straks, er sket  

 (naturfredningslovens § 45, stk. 3, jfr. § 58, stk. 6). Hvis klage indgives  

 direkte til fredningsstyrelsen, anerkender styrelsen modtagelsen heraf og  

 underretter ansøgeren samt amtsrådet/ hovedstadsrådet.
12.3. Offentliggørelsesreglerne I lovens § 45 er fastsat, at afgørelser efter naturfredningslovens § 43 a,  

 stk. 1, og § 43 b, stk. 1, skal offentliggøres, og at miljøministeren kan  

 fastsætte nærmere regler herom.
 I henhold hertil er fastsat reglerne i kap. 3 i den som bilag B optrykte  

 bekendtgørelse.
 Herudover gælder i almindelighed, at offentliggørelse bør ske uden unødigt  

 ophold.
 Idet der i øvrigt henvises til det nærmere indhold af kap. 3 i  

 bekendtgørelsen, bemærkes følgende om enkelte af bestemmelserne i denne:
12.4. Hvilke afgørelser skal offentliggøres 12.4.1. Som hovedregel skal kun amtsrådets/ hovedstadsrådets tilladelser  

 offentliggøres.
Der gælder imidlertid visse undtagelser.
12.4.2. Efter § 7, stk. 2, kan offentliggørelse af en tilladelse undlades,  

 hvis dette må anses som åbenbart unødvendigt.
Dette gælder blandt andet, hvis  

 det tilladte er uden naturfredningsmæssig betydning.
Som eksempler herpå kan  

 nævnes midlertidige indgreb i forbindelse med anlægsarbejder, der ikke  

 tilsigter eller medfører en varigere ændring af det pågældende område.
Undtagelsesbestemmelsen gælder endvidere, hvis der er sket en særskilt  

 skriftlig underretning om afgørelsen af alle, der må antages at have en  

 væsentlig, individuel interesse i afgørelsen, herunder relevante lokale  

 interesseorganisationer.
Denne underretning skal indeholde sædvanlig  

 klagevejledning.
12.4.3. Amtsrådet/ hovedstadsrådet bestemmer efter § 8, stk. 1, om - og i  

 givet fald i hvilket omfang - der skal ske offentliggørelse af afslag på  

 ansøgninger i henhold til bekendtgørelsen.
Som eksempler på afslag, som det  

 typisk vil kunne være naturligt at offentliggøre, kan nævnes afslag i sager,  

 der har været genstand for offentlig debat, d.v.s. sager, der har været  

 genstand for en mere end almindelig omtale og diskussion, f.eks. i de lokale  

 dagblade.
12.4.4. Endelig skal fredningsstyrelsens afgørelse i en klagesag, jfr. §  

 8, stk. 2, offentliggøres af amtsrådet/ hovedstadsrådet efter styrelsens  

 nærmere bestemmelse.
Denne regel er ensbetydende med, at fredningsstyrelsen  

 konkret skal tage stilling til offentliggørelsesspørgsmålet.
En  

 offentliggørelse om sagens udfald vil især være relevant, såfremt styrelsen  

 ændrer 1. instansafgørelsen, og denne har været bekendtgjort.
Et ikke  

 offentliggjort afslag, der opretholdes af styrelsen, vil derimod som oftest  

 ikke blive krævet offentliggjort.
12.5. Indholdet af den offentlige annoncering Kravene til annonceringens indhold fremgår af reglerne i bekendtgørelsens  

 § 9. Når offentliggørelsen, jfr. § 9, stk. 2, nr. 3, tillige skal indeholde  

 oplysning om de myndigheder m.v., der særskilt er underrettet om afgørelsen,  

 tjener dette til underretning af offentligheden om afgørelsens adressat og  

 til oplysning for lokale interesseorganisationer om, at en eventuel  

 hovedorganisation er særskilt underrettet.
12.6. Samtidig underretning Kravet i bekendtgørelsens § 10, 1. pkt., hvorefter offentliggørelse såvidt  

 muligt skal finde sted samtidig med den individuelle, skriftlige  

 underretning, hænger sammen med ønskeligheden af såvidt muligt at få en  

 ensartet klagefrist i forhold til de forskellige grupper af klageberettigede.
Det bemærkes herved, at klagefristen for den i § 5 nævnte kreds af  

 klageberettigede må regnes fra den individuelle underretning af disse.
Med  

 hensyn til de øvrige klageberettigede regnes klagefristen fra  

 offentliggørelsen af afgørelsen, henholdvis det seneste tidspunkt herfor.
Der  

 ses herved bort fra de tilfælde, hvor offentliggørelse er undladt, fordi  

 alle, der må antages at have en væsentlig, individuel interesse i afgørelsen,  

 er særskilt underrettede om denne.
12.7. Særlig underretning af ansøgeren Bekendtgørelsens § 10, 2. pkt., om særlig underretning af ansøgeren tager  

 sigte på reglen i naturfredningslovens § 45, stk. 3, jfr. § 58, stk. 5, samt  

 § 5, stk. 5, i bekendtgørelsen om, at en tilladelse ikke kan udnyttes, før  

 klagefristens udløb m.v.
12.8. Stedlige blade Efter § 9, stk. 1, i bekendtgørelsen, sker offentliggørelsen i stedlige  

 blade efter amtsrådets, henholdsvis hovedstadsrådets, nærmere bestemmelser.  

 Amtsrådet/ hovedstadsrådet bør i denne forbindelse lægge vægt på, at de  

 pågældende blade er egnede som middel til at oplyse de kredse, der kan komme  

 i betragtning som klageberettigede.
Man skal i den forbindelse henlede  

 opmærksomheden på, at netop afgørelser i sager af den pågældende art kan være  

 af betydning inden for et større geografisk område.
Endvidere bør der lægges  

 vægt på, at der sker en offentliggørelse i blade, der udkommer nogenlunde  

 samtidig.
13. Tilsyn og pleje Om tilsyn med overholdelsen af de nye regler henvises til  

 miljøministeriets bekendtgørelse nr. 640 af 6. december 1983 om tilsyn og  

 pleje af fredede områder m.m. samt det kommende cirkulære.
Der er ikke i forbindelse med lovændringen tilvejebragt særskilt hjemmel  

 til at gennemføre plejeforanstaltninger med henblik på en opretholdelse af de  

 beskyttede områders naturtilstand.
Hvor det skønnes nødvendigt at gennemføre  

 sådanne plejeforanstaltninger, må dette derfor ske efter konkret aftale med  

 vedkommende ejer.
De nye regler giver efter miljøministeriets opfattelse et  

 forbedret grundlag for sådanne aftaler.
Kan der ikke opnås en aftale om konkrete plejeforanstaltninger, eller  

 skønnes det af andre grunde at være nødvendigt at opnå et nærmere indseende  

 med det pågældende område, bør amtsrådet, henholdsvis hovedstadsrådet,  

 overveje muligheden af at rejse fredningssag.
Der henvises herved til det i  

 afsnit 1.3. anførte.
Om tilladelse efter § 43 a eller § 43 b til  

 plejeforanstaltninger henvises til afsnit 7.5.
14. Ikrafttrædelse Loven og bekendtgørelsen trådte i kraft den 1. januar 1984. Der kræves  

 således som udgangspunkt tilladelse til alle ændringer m.v. omfattet af  

 ordningen, i det omfang sådanne ændringer ikke må anses for at være  

 gennemført den 1. januar 1984.
 Herfra gælder dog den undtagelse, der er en følge af, at de områder, der  

 pr. 1. januar 1984 er beliggende i byzone eller sommerhusområde, ikke er  

 omfattede af godkendelsesordningen.
Endvidere gælder som et hovedprincip for de foranstaltninger, der vel ikke  

 er gennemført på ordningens ikrafttrædelsestidpunkt, men dog er planlagt i  

 større eller mindre omfang, at der for sådanne »overgangssager« må  

 tages rimelige hensyn til forventningerne om foranstaltningernes  

 gennemførlighed og de investeringer, som er foretaget.
Om dette spørgsmål  

 henvises i øvrigt til afsnit 5.2., 5.4., 6.3. og 11.2.1.4.
