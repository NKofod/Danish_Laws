 Udtalt, at det efter Indenrigsministeriets opfattelse må anses for at  

 være i strid med kommunens tjenestemandsvedtægt, at en ansat i kommunens  

 skatteforvaltning i sin fritid udøver revisionsvirksomhed.
Det tilkommer imidlertid kommunalbestyrelsen som arbejdsgiver at tage  

 stilling til, om det er i strid med ansættelsesvilkårene, at en kommunalt  

 ansat udøver en privat virksomhed.
Der er dog visse grænser for udøvelse af  

 dette skøn, idet bestemmelser om, at en tjenestemand kun kan have  

 beskæftigelse ved siden af sin tjenestemandsstilling, for så vidt og i det  

 omfang det er foreneligt med den samvittighedsfulde udøvelse af de til  

 tjenestemandsstillingen knyttede pligter og med den for stillingen nødvendige  

 agtelse og tillid, tillige må antages at være udtryk for en almindelig inden  

 for den offentlige forvaltning gældende grundsætning.
 Den kommunale tilsynsmyndighed kan derfor kun gribe ind, når  

 kommunalbestyrelsen klart overskrider grænserne for udøvelsen af skønnet.
Skattedepartementet Med skrivelse af 7. januar 1988 (Skd. 510-8502-34) har Skattedepartementet  

 oversendt Statsskattedirektoratets skrivelse af 19. november 1987 til  

 Indenrigsministeriet til videre foranstaltning.
 Det fremgår af Statsskattedirektoratets skrivelse, at sagen vedrører  

 spørgsmålet om, hvorvidt det er foreneligt med ansættelse i en kommunes  

 skatteforvaltning tillige at drive egentlig privat revisionsvirksomhed.  

 Spørgsmålet er rejst på baggrund af, at det over for Statsskattedirektoratet  

 er oplyst, at to embedsmænd i Søllerød Kommunes skatteadministration med  

 kommunalbestyrelsens samtykke er deltagere i et interessentskab, der driver  

 revisionsvirksomhed.
Indenrigsministeriet har i skrivelse af 10. juni 1985 til Foreningen af  

 Registrerede Revisorer - af hvilken skrivelse Skattedepartementet har  

 modtaget en kopi (ad j.nr.
Skd. 510-006-138) - udtalt, at  

 Indenrigsministeriet fortsat kan henholde sig til den generelle opfattelse,  

 der er givet udtryk for i tidligere sager om den kommunale skatteforvaltnings  

 ansattes bibeskæftigelse som revisorer (Indenrigsministeriets skrivelser af  

 20. juni 1974 og 10. juni 1975).
Efter disse to skrivelser måtte det efter Indenrigsministeriets opfattelse  

 anses for at være i strid med kommunens tjenestemandsvedtægt, at en ansat i  

 kommunens skatteforvaltning i sin fritid udøvede revisionsvirksomhed.
Det  

 tilføjedes, at det måtte være uden betydning, om virksomheden udøvedes  

 selvstændigt eller i medfør af en ansættelse hos en selvstændig revisor,  

 ligesom det måtte være uden betydning, om virksomheden begrænsedes til  

 klienter uden for den kommune i hvis tjeneste, den pågældende var ansat.
 Endvidere udtalte Indenrigsministeriet i skrivelse af 10. juni 1985, at  

 man efter lovgivningen ikke er tillagt nogen kompetence vedrørende de for det  

 kommunalt ansatte personale gældende ansættelsesvilkår, hvorfor ministeriet  

 ikke fandt at kunne foretage sig videre i sagen.
Det bemærkes herved, at det tilkommer kommunalbestyrelsen som arbejdsgiver  

 at tage stilling til, om det er i strid med ansættelsesvilkårene, at en  

 kommunalt ansat udøver en privat virksomhed.
Dog gælder der visse grænser for  

 udøvelsen af dette skøn, idet bestemmelsen i de kommunale  

 tjenestemandsvedtægter (tjenestemandsregulativer) om, at en tjenestemand kun  

 kan have beskæftigelse ved siden af sin tjenestemandsstilling, for så vidt og  

 i det omfang det er foreneligt med den samvittighedsfulde udøvelse af de til  

 tjenestemandsstillingen knyttede pligter og med den for stillingen nødvendige  

 agtelse og tillid, tillige må antages at være udtryk for en almindelig inden  

 for den offentlige forvaltning gældende grundsætning.
 Den kommunale tilsynsmyndighed vil derfor efter Indenrigsministeriets  

 opfattelse alene kunne gribe ind i tilfælde, hvor kommunalbestyrelsen ved at  

 meddele samtykke til den kommunalt ansattes bibeskæftigelse klart har  

 overskredet grænserne for udøvelsen af skønnet over, om udførelsen af den  

 private virksomhed er forenelig med det kommunale ansættelsesforhold.
 Søllerød Kommunalbestyrelse og Tilsynsrådet for Københavns Amt er  

 oreienteret om ovenstående ved en kopi af denne skrivelse tillige med en kopi  

 af de af Statsskattedirektoratet fremsendte akter i sagen.
Med venlig hilsen Emil le Maire Indenrigsministeriets afgørelser og udtalelser om kommunale forhold 1988  

 8.4.
