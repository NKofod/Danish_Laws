I medfør af § 7 i lov nr. 199 af 8. juni 1966 om ejerlejligheder  

 fastsættes følgende NORMALVEDTÆGT FOR EN EJERFORENING, OPRETTET I MEDFØR AF LOV OM  

 EJERLEJLIGHEDER Generalforsamling.
 § 1.  Generalforsamlingen er ejerforeningens øverste  

 myndighed.
Stk. 2.  De af bestyrelsen trufne afgørelser kan af  

 ethvert medlem, hvem afgørelsen vedrører, indbringes for generalforsamlingen Stk. 3.  Beslutninger på generalforsamlingen træffes ved  

 stemmeflerhed efter fordelingstal.
Stk. 4.  Til beslutninger om væsentlig forandring af  

 fælles bestanddele og tilbehør eller om salg af væsentlige dele af disse  

 eller om ændring i denne vedtægt kræves dog, at 2/3 af de stemmeberettigede  

 såvel efter antal som efter fordelingstal stemmer herfor.
Er mindre end  

 halvdelen af de således stemmeberettigede mødt på generalforsamlingen, og  

 mindst 2/3 af de mødte efter antal og fordelingstal stemmer for forslaget,  

 afholdes ny generalforsamling inden 14 dage, og på denne kan forslaget  

 vedtages med 2/3 af de afgivne stemmer efter antal og fordelingstal.
§ 2.  Hvert år afholdes i marts eller april måned  

 ordinær generalforsamling.
Dagsordenen for denne skal omfatte følgende  

 punkter:
 1. Aflæggelse af årsberetning for det senest forløbne  

 år og forelæggelse til godkendelse af årsregnskab med påtegning af revisor.
 2. Valg af formand for bestyrelsen, for så vidt han  

 afgår.
 3. Valg af andre medlemmer af bestyrelsen.
 4. Valg af suppleanter.
 5. Valg af revisor og suppleant for denne.
 Stk. 2.  Ekstraordinær generalforsamling afholdes,  

når bestyrelsen finder anledning dertil, når det til behandling  

 af et angivet emne begæres af mindst 1/4 af ejerforeningens medlemmer efter  

 antal eller efter fordelingstal, eller når en tidligere  

 generalforsamling har besluttet det.
 § 3.  Generalforsamlingen indkaldes af bestyrelsen med  

 mindst 8 dages varsel.
Stk. 2.  Indkaldelsen skal angive tid og sted for  

 generalforsamlingen samt dagsordenen.
Forslag, der agtes stillet på  

 generalforsamlingen, skal fremgå af indkaldelsen og samtidig med denne  

 fremlægges til eftersyn for medlemmerne på et i indkaldelsen angivet sted.
§ 4.  Ethvert medlem har ret til at få et angivet emne  

 behandlet af generalforsamlingen.
Begæring om at få et emne behandlet af den  

 ordinære generalforsamling må være indgivet senest den 15. februar.
 Stk. 2.  Stemmeretten kan udøves af et medlems ægtefælle  

 eller af en myndig person, som medlemmer skriftligt har givet fuldmagt  

 dertil.
 § 5.  Generalforsamlingen vælger selv sin dirigent.
Stk. 2.  I en af bestyrelsen autoriseret protokol  

 optages en kort beretning om forhandlingerne.
Beretningen underskrives af  

 dirigenten og formanden for bestyrelsen.
 Bestyrelsen.
§ 6.  Bestyrelsen vælges af generalforsamlingen.
Den  

 består af 4 medlemmer foruden formanden, der vælges særskilt.
Desuden vælges  

 2 suppleanter.
Valgbare som formand, medlemmer af bestyrelsen og som  

 suppleanter er kun foreningens medlemmer, disses ægtefæller og nærstående  

 slægtninge.
Stk. 2.  Hvert andet år afgår formanden.
Af bestyrelsens  

 øvrige medlemmer og suppleanter afgør helvdelen hvert år.
Afgangsordenen  

 bestemmes for samtidig valgte medlemmer og suppleanter ved lodtrækning og  

 ellers ved den rækkefølge, i hvilken de er valgt.
Genvalg kan finde sted.
Stk. 3.  Kommer antallet af bestyrelsesmedlemmer ved  

 afgang mellem to på hinanden følgende ordinære generalforsamlinger ned under  

 5, indtræder de valgte suppleanter i bestyrelsen.
Findes ingen suppleanter,  

 indkaldes ekstraordinær generalforsamling til valg af bestyrelsesmedlemmer og  

 suppleanter.
 Stk. 4.  Bestyrelen vælger en næstformand af sin midte.
 Stk. 5.  Ved en forretningsorden kan bestyrelsen træffe  

 nærmere bestemmelse om udførelsen af sit hverv.
 § 7.  Bestyrelsen har ledelsen af ejerforeningens  

 anliggender.
Stk. 2.  Det påhviler bestyrelsen at sørge for god og  

 forsvarlig varetagelse af ejendommens fælles anliggender, herunder betaling  

 af fælles udgifter, tegning af sædvanlige forsikringer (herunder  

 brandforsikring og kombineret grundejerforsikring), renholdelse,  

 vedligeholdelse og fornyelser i det omfang, sådanne foranstaltninger efter  

 ejensommens karakter må anses påkrævede.
Bestyrelsen fører forsvarligt  

 regnskab over de på fællesskabets vegne afholdte udgifter og oppebårne  

 indtægter, herunder de ejerne afkrævede bidrag til fælles udgifter.
Bidragene  

 afkræves med passende varsel.
 Stk. 3.  Bestyrelsen kan antage en administrator til  

 bistand ved varetagelsen af ejendommens daglige drift.
 § 8.  Bestyrelsesmøde indkaldes af formanden eller, i  

 hans forfald, af næstformanden, så ofte anledning findes at foreligge, samt  

 når 2 medlemmer af bestyrelsen begærer det.
 Stk. 2  Bestyrelsen er beslutninsdygtig, når formanden  

 eller næstformanden og yderligere mindst 2 medlemmer er til stede.
Stk. 3  Beslutning træffes af de mødende  

 bestyrelsesmedlemmer ved simpelt stemmeflerhed.
Står stemmerne lige, gør  

 formandens eller i hans forfald næstformandens stemme udslaget.
Stk. 4  I en af bestyrelen autoriseret protokol optages  

 en kort beretning om forhandlingerne.
Beretningen underskrives af de  

 bestyrelsesmedlemmer, der har deltaget i mødet.
 Tegningsret.
 § 9.  Ejerforeningen forpligtes ved underskrift af  

 formanden eller næstformanden for bestyrelsen og et andet medlem af denne.
 Grundfond.
 § 10.  Når det begæres af mindst 1/4 af foreningens  

 medlemmer efter antal eller efter fordelingstal, skal der til bestridelse af  

 de fælles udgifter, jfr. § 7, stk. 2, oprettes en grundfond, hvortil ejerne  

 årligt skal bidrage med 1 pct. af ejendomsværdien, indtil fondens størrelse  

 udgør 4 pct. af denne værdi.
 Revision.
§ 11.  Ejerforeningens regnskab revideres af en  

 revisor, der vælges af generalforsamlingen.
Når det begæres af mindst 1/4 af  

 foreningens medlemmer efter antal eller efter fordelingstal, skal revisor  

 være statsautoriseret.
Stk. 2.  Revisor afgår hvert år.
Genvalg kan finde sted.
 Stk. 3  I forbindelse med sin revision skal revisor  

 undersøge, om forretningsgangen er betryggende.
 Stk. 4.  Revisor har adgang til at efterse alle  

 regnskabsbøger og beholdninger og kan fordre enhver oplysning, som han finder  

 af betydning for udførelsen af sit hverv.
Stk. 5.  Der føres en revisionsprotokol.
I forbindelse  

 med sin beretning om revision af et årsregnskab skal revisor angive, hvorvidt  

 han finder forretningsgangen betryggende.
 Stk. 6.  Hver gang indførsel i revisionsprotokollen er  

 sket, skal denne fremlægges på førstkommende bestyrelsesmøde og de  

 tilstedeværende medlemmer af bestyrelsen med deres underskrift bekræfte, at  

 de har gjort sig bekendt med indførelsen.
 Årsregnskab.
 § 12.  Foreningens regnskabsår er kalenderåret.
 Stk. 2.  Det vedtagne regnskab underskrives af  

 bestyrelsen og påtegnes af revisor.
 Opmærksomheden henledes på, at bestemmelserne i normalvedtægten finder  

 anvendelse, medmindre andet er vedtaget og tinglyst, jfr. § 7 i lov om  

 ejerlejligheder.
 Boligministeriet, den 14. juni 1966.
Kaj Andresen / J.
Brigsted.
