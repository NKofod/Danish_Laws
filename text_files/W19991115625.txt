Landsskatteretskendelse Ejendomsavancebeskatning - opgørelse af tabsfradrag - kompetence Reference:
EBL § 6, stk 4 (dagældende) SL § 2, nr. 1, jf. § 23, nr. 1.
 A's klage til Landsskatteretten for indkomsåret 1994  

 skyldtes, at skatteankenævnet havde afvist at behandle en klage over  

 skatteforvaltningens opgørelse af et fremførselsberettiget tab  

 efter ejendomsavancebeskatningsloven.
Det fremgik af sagens oplysninger, at klageren den 1.  

 januar 1994 solgte en del af en ejendom.
Klagerens revisor opgjorde i den  

 anledning et fremførselsberettiget tab på 169.825 kr.
 På baggrund af oplysninger fra  

 vurderingsmyndighederne havde skatteforvaltningen opgjort det  

 fremførselsberettigede tab til 304.699 kr.
Denne afgørelse blev påklaget til  

 skatteankenævnet, der afviste klagen.
Som begrundelse for afvisningen  

 havde nævnet bl.a. anført, at klagen over opgørelsen af  

 "tabsfradrag" ikke kunne behandles, idet der ikke var sket en ændring  

 af skatteansættelsen eller formuen, jf. skattestyrelseslovens § 2, nr.  

 1, og § 5.
 Klagerens repræsentant havde over for  

 Landsskatteretten nedlagt påstand om, at sagen blev hjemvist til  

 fornyet behandling.
Til støtte for påstanden havde  

 repræsentanten bl.a. anført, at skattemyndigheden ved at  

 ændre på det selvangivne tab havde foretaget en  

 skatteansættelse som nævnt i skattestyrelseslovens § 2, nr. 1. En  

 sådan ansættelse måtte kunne påklages.  

 Skattemyndighederne havde anført, at der ikke var tale om en  

 ansættelse, men hvis dette var korrekt, havde skatteforvaltningen ikke  

 haft hjemmel til at ændre opgørelsen, da der jo i så fald  

 ikke var tale om en ansættelse, idet den kommunale skattemyndigheds  

 ligningskompetence var udtømmende opregnet i skattestyrelseslovens §  

 2, jf.
Ligningsvejledningen A.J.1.2.
 Landsskatteretten bemærkede, at en opgørelse  

 af et fremførselsberettiget tab, jf. den dagældende bestemmelsen  

 i ejendomsavancebeskatningslovens § 6, stk. 4, måtte anses for en  

 skatteansættelse omfattet af skattestyrelseslovens § 2, nr. 1, jf. §  

 23, nr. 1, således at skatteforvaltningens afgørelse kunne  

 påklages til skatteankenævnet i medfør af  

 skattestyrelseslovens § 21.
