 I hovedaftalen mellem HO og LO er det bl.a. bestemt, at den med 6  

 måneders varsel kan opsiges til en 1. januar, dog tidligst 1.
januar 1989, således at den af hovedorganisationerne, der måtte have  

 ønske om ændringer i hovedaftalen, 6 måneder forud for opsigelsen skal  

 underrette modparten herom, hvorefter der skal optages forhandlinger med det  

 formål at opnå enighed og derved undgå opsigelse af hovedaftalen.
I  

 forbindelse med HOs indmeldelse i DA pr. 1. januar 1989 havde der været  

 forskellige forhandlinger mellem parterne om hovedaftalens ophør.  

 Hovedaftalen blev skriftligt opsagt af HO ved skrivelse af 28/6 1988 til LO.
Arbejdsr-018n fandt imidlertid, at LO på dette tidspunkt endnu ikke  

 var underrettet om, at opsigelse ville ske, og at der ikke havde været  

 lejlighed til forhandling mellem parterne.
Da det endvidere ikke var  

 godtgjort, at hovedaftalen blev opsagt senere, fandtes hovedaftalen ikke at  

 have været behørigt opsagt.
 Under denne sag har Dansk Arbejdsgiverforening for HO Byggefagenes  

 Mesterforening indklaget Landsorganisationen i Danmark for Arbejdsretten og  

 nedlagt påstand om, at indklagede tilpligtes at anerkende, at Hovedaftalen  

 mellem HO Byggefagenes Mesterforening og Landsorganisationen i Danmark er  

 behørigt opsagt og bortfalder efter sit indhold, når HO Byggefagenes  

 Mesterforenings ikraftværende kollektive overenskomster afløses af nye pr. 1.  

 marts 1991.
 Indklagede har påstået frifindelse.
 Sagens omstændigheder er følgende:
 Hovedaftalen af 14. november 1974 med ændringer af 19. februar 1987 mellem  

 HO Byggefagenes Mesterforening og Landsorganisationen i Danmark indeholder i  

 § 12 følgende bestemmelser:
»§ 12 Stk. 1. Hovedaftalen er gældende, indtil den med 6 måneders varsel opsiges  

 til en 1. januar, dog tidligst 1. januar 1989. Den af hovedorganisationerne,  

 der måtte have ønske om ændringer i hovedaftalen, skal 6 måneder forud for  

 opsigelsen underrette modparten herom, hvorefter der optages forhandlinger  

 med det formål at opnå enighed og derved undgå opsigelse af hovedaftalen.
Stk. 2. Er forhandlinger om en fornyelse af hovedaftalen efter stedfunden  

 opsigelse ikke afsluttet til den pågældende 1. januar, gælder hovedaftalen,  

 uanset at opsigelsestidspunktet overskrides, indtil de ikraftværende  

 kollektive overenskomster afløses af nye, og den bortfalder da ved de nye  

 kollektive overenskomsters ikrafttræden.« Denne Hovedaftale er, bortset fra ikrafttrædelsesbestemmelsen i § 13 og §  

 9, stk. 3, identisk med Hovedaftalen mellem Dansk Arbejdsgiverforening og  

 Landsorganisationen i Danmark. § 9, stk. 3 i Hovedaftalen med HO Byggefagenes  

 Mesterforening er sålydende:
» Hovedorganisationerne er enige om i fællesskab at modarbejde  

 uorganiserede og gensidigt understøtte hinanden i bestræbelserne for at  

 udvirke, at sådanne uorganiserede tilslutter sig de respektive  

 organisationer.« HO Byggefagenes Mesterforening tilskrev den 28. juni 1988  

 Landsorganisationen i Danmark således:
»Under henvisning til tidligere korrespondance vedr.
HO Byggefagenes  

 Mesterforenings optagelse i Dansk Arbejdsgiverforening opsiges, for god  

 ordens skyld, herved den mellem vore organisationer gældende Hovedaftale af  

 14. november 1974 med ændringer af 19. februar 1987.
Ifølge Hovedaftalens § 12, stk. 2 gælder der særlig vilkår for aftalens  

 opsigelse.
Vi går ud fra, at LO og vi kan få lejlighed til at drøfte  

 spørgsmålet nærmere ved det møde, som vi allerede har aftalt til den 10.  

 august 1988.« Landsorganisationen i Danmark tilskrev den 26. juli 1988 HO Byggefagenes  

 Mesterforening således:
»Idet vi hermed bekræfter modtagelsen af HO's skrivelse af 28. juni  

 1988, vedrørende opsigelse af Hovedaftalen af 14. november 1974 med ændringer  

 af 19. februar 1987, skal vi orientere om, at vi har taget den til  

 efterretning, men samtidig understrege at vi ikke betragter skrivelsen som en  

 opsigelse af Hovedaftalen, men som et forvarsel til de drøftelser, der skal  

 finde sted på mødet den 10. august 1988.« Referatet af mødet den 10. august 1988 er - for så vidt angår de dele, der  

 er relevante for sagen - sålydende:
 »1. Orientering om Byggeriets Arbejdsgiverforening og HOs indmeldelse  

 i Dansk Arbejdsgiverforening.
 HO omtalte baggrunden for arbejdsgivernes ønske om en samling af de mange  

 organisationer på arbejdsgiverside og gennemgik det beslutningsforslag, der  

 blev vedtaget på HOs delegeretmøde og aftalen med DA.
 Kopi af pågældende dokumenter blev omdelt til de mødte.
 Det blev fra forbundenes side beklaget, at HO ikke tidligere havde  

 orienteret forbundene, hvilket dog er sket uofficielt.
 Forskellige forhold omkring DA-aftalen blev drøftet, idet DA-medlemskabet  

 ikke vil omfatte alle HOs medlemmer.
 2. Hovedaftalen mellem LO og HO.
Spørgsmålet om HOs opsigelse af Hovedaftalen blev drøftet.
LO afviste at  

 gå med til en ophævelse og anvendelse af DAs hovedaftale i stedet.
Der var  

 enighed om, at den væsentligste forskel mellem de to hovedaftaler er § 9,3 i  

 HOs (eksklusivbestemmelsen) som LO ikke vil slippe på grund af en principiel  

 holdning om ikke frivilligt at give afkald på erhvervede rettigheder, ligesom  

 man lagde vægt på, at dæmme op for »de gule«.
Der var enighed om at nedsætte et snævert udvalg for at foretage en  

 teknisk gennemgang af Hovedaftalen for at finde de præcise forskelle, og  

 hvilke konsekvenser disse måtte have.
Endvidere skal spørgsmålet om  

 konsekvenser for så vidt angår HOs DA-medlemmer pr. 1.1.89 analyseres.
Forbundene ville herefter gerne deltage i møde igen, men det  

 tilkendegaves, at der heri ikke lå nogen accept af opsigelse af Hovedaftalen,  

 hvortil der i øvrigt også er henvist til i diverse overenskomster, herunder  

 tiltrædelsesoverenskomster.' Det snævre udvalg kom til at bestå af advokat Niels Sørensen, HO  

 Byggefagenes Mesterforening, konsulent Ulrik Jørgensen, Landsorganisationen i  

 Danmark, og sekretariatsleder Jan Rask, Byggefagenes Landssammenslutning.  

 Udvalget holdt møde den 22. september 1988. Mødereferatet, der er  

 underskrevet af de tre udvalgsmedlemmer, indeholder følgende bemærkninger om,  

 hvornår hovedaftalen med HO Byggefagenes Mesterforening udløber:
 »Når HO (eller en del heraf) bliver medlem af DA, bliver  

 organisationen som udgangspunkt omfattet af DAs hovedaftale.
 Da HO har sin egen hovedaftale, binder denne imidlertid HO, indtil den  

 lovligt kan bringes til ophør.
 Dette kan jfr.§ 12, stk. 1, som udgangspunkt tidligst ske efter 6 måneders  

 »underretning« og derefter 6 måneders opsigelsesvarsel til den 1.  

 januar, altså tidligst til 1. januar 1990.
 Jfr. § 12, stk. 2, løber hovedaftalen, med mindre der opnås enighed om en  

 fornyelse, dog videre indtil »de ikraftværende kollektive overenskomster  

 afløses af nye«.
 Det vil sige, at HO-aftalen er i kraft til og med  

 overenskomstforhandlingerne 1991.
Hvilken hovedaftale, der skal gælde for de (små) HO- virksomheder, der  

 vælger at stå uden for DA er uklart.' Der blev den 13. januar 1989 afholdt møde mellem Dansk  

 Arbejdsgiverforening og Landsorganisationen i Danmark vedrørende spørgsmål  

 opstået i forbindelse med HO Byggefagenes Mesterforenings optagelse som  

 medlemsorganisation i Dansk Arbejdsgiverforening den 1. januar 1989. Der  

 foreligger ikke noget mødereferat fra dette møde, men afdelingschef Knud Erik  

 Linius, Dansk Arbejdsgiverforening, og sekretær Niels Jørgen Hillstrøm,  

 Landsorganisationen i Danmark, har under domsforhandlingen afgivet  

 vidneforklaring om, hvad der skete på mødet.
Afdelingschef Linius har forklaret, at Dansk Arbejdsgiverforening havde  

 begæret mødet den 13. januar 1989, og at han og kontorchef Hans Christian  

 Andersen deltog i mødet som repræsentanter for Dansk Arbejdsgiverforening.  

 Landsorganisationen i Danmark ville ikke lade Hovedaftalen med HO  

 Byggefagenes Mesterforening bortfalde før den 1. marts 1991, men  

 Landsorganisationen anfægtede ikke, at denne hovedaftale bortfaldt den 1.  

 marts 1991 på grund af opsigelse.
Han er i tvivl om, at han under mødet den  

 13. januar 1989 var bekendt med Landsorganisationens skrivelse af 26. juli  

 1988. Skrivelsen blev ikke drøftet på mødet.
Mødet tog meget kort tid.
Man  

 var enige om alt, herunder at der ikke var grund til at udarbejde referat af  

 mødet.
Man blev enige om at følge Hovedaftalen med Dansk  

 Arbejdsgiverforening, bortset fra de medlemmer af HO Byggefagenes  

 Mesterforening, der ikke er medlemmer af Dansk Arbejdsgiverforening.
 Sekretær Niels Jørgen Hillstrøm har forklaret, at temaet for mødet den 13.  

 januar 1989 alene var at få en praktisk måde at klare fællesmøderne på i den  

 periode, hvor der måtte være to hovedaftaler.
Klagerne har gjort gældende, at HO-Hovedaftalen er behørigt opsagt i  

 medfør af dens § 12, stk. 1. Skrivelsen af 28. juni 1988 er i hvert fald et  

 varsel.
Opsigelse er derefter sket på mødet den 13. januar 1989. Dette møde  

 havde kun mening, hvis HO-Hovedaftalen bortfaldt den 1. marts 1991. Kan det  

 ikke lægges til grund, må skrivelsen af 28. juni 1988 stå ved magt som  

 behørig opsigelse.
Begge parter er efter hele sagens udvikling gået ud fra,  

 at HO-Hovedaftalen den 1. marts 1991 ville blive afløst af DA-Hovedaftalen.
Indklagede har bestridt, at HO-Hovedaftalen er behørigt opsagt efter dens  

 § 12, stk. 1. Skrivelsen af 28. juni 1988 er efter sit indhold en upræcis  

 opsigelsesskrivelse, der intet oplyser om bortfaldstidspunktet.
Den 28. juni  

 1988 var indklagede ikke underrettet om, at man agtede at opsige  

 Hovedaftalen, og der var af samme grund heller ikke passeret en 6 måneders  

 periode, hvor parterne kunne drøfte den påtænkte opsigelse.
Indklagede gjorde  

 ved skrivelse af 26. juli 1988 indsigelse mod opsigelsen, og denne indsigelse  

 blev ikke anfægtet.
Indsigelsen blev fastholdt i mødet den 10. august 1988 og  

 i det snævre udvalgs møde den 22. september 1988. Det er ikke bevist, at  

 klageren under mødet den 13. januar 1989 mundtligt opsagde Hovedaftalen.
Der  

 bør stilles strenge beviskrav til den part, der gør gældende, at en  

 Hovedaftale er opsagt mundtligt, når den påståede mundtlige opsigelse ikke  

 engang er blevet bekræftet skriftligt.
 Arbejdsretten skal udtale:
 Da det ikke er godtgjort, at HO-Hovedaftalen er blevet mundtligt opsagt  

 under mødet den 13. januar 1989, og da skrivelsen af 28. juni 1988 blev  

 afsendt på et tidspunkt, hvor indklagede ikke var underrettet om, at  

 HO-Hovedaftalen ville blive opsagt, og hvor der ikke havde været lejlighed  

 til forhandling mellem parterne, er HO-Hovedaftalen ikke behørigt opsagt  

 efter dens § 12, stk. 1. Indklagede må derfor frifindes.
 T h i k e n d e s f o r r e t :
 Indklagede, Landsorganisationen i Danmark, frifindes.
 I sagsomkostninger skal klagerne, Dansk Arbejdsgiverforening for HO  

 Byggefagenes Mesterforening, inden 14 dage efter denne doms afsigelse betale  

 2.000 kr. til Arbejdsretten.
