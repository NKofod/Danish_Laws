Vejledning om fastsættelse af takster for vand Almene vandforsyninger skal ifølge vandforsyningslovens § 53 fastsætte anlægs- og driftsbidrag én gang årligt.
De fastsatte anlægs- og driftsbidrag skal godkendes af kommunalbestyrelsen i den kommune, hvor vandforsyningen er beliggende (hjemstedet).
Denne vejledning kan bruges ved vandforsyningernes udarbejdelse af takstbladet og kommunalbestyrelsens godkendelse heraf.
Det gælder både vandforsyninger, der er omfattet af vandsektorloven, og vandforsyninger der ikke er omfattet af vandsektorloven.
Vejledningen indeholder en beskrivelse af de gældende regler for fastsættelse og godkendelse af anlægs- og driftsbidrag for almene vandforsyningsanlæg.
Endvidere gennemgås forhold omkring overholdelse af prisloftet ved fastsættelse og godkendelse af takster.
