Pressenævnets kendelse i sag nr. 15-70-00808 Resumé Ikke kritik af billede til en artikel (2. sag) Jydske Vestkysten bragte Intimt billede set over 5.000 gange på Facebook.
Billedet viser en kvinde og en mand, som står tæt sammen.
Billedet er sløret, så man ikke kan se de to personers ansigter.
Man kan heller ikke se, at manden har sin hånd nede i kvindens bukser.
Dette fremgår dog af artiklen.
Kvinden på billedet har klaget, fordi billedet blev bragt uden hendes tilladelse.
Ifølge Jydske Vestkysten er artiklen en del af en artikelserie om blandt netdebatten.
Billedet er taget fra en åben Facebook-side og er blevet delt af mere end 5.000 personer.
Avisen har udelukkende brugt billedet som dokumentation for en historie om, hvordan et relativt privat øjeblik pludselig bliver genstand for spot og spe på nettet.
Selv om klager er fanget i en kompromitterende situation, er hun ikke umiddelbart identificerbar for en bredere kreds.
Pressenævnet udtaler ikke kritik.
 [Klager] har klaget over et billede til en artikel, bragt på jv.dk den 19. maj 2015 og i JydskeVestkysten den 20. maj 2015, idet, idet hun mener, at god presseskik er tilsidesat.
 Sagen behandles sammen med sag nr. 15-70-00807 og 15-70-00809.
1 Sagsfremstilling Jv.dk bragte den 19. maj 2015 artiklen: Hængt ud: Over 5000 synes godt om intimt foto på Facebook.
Artiklen blev også bragt i Jydske Vestkysten dagen efter med overskriften: Intimt billede set over 5000 gange på Facebook.
 Af underrubrikken (i printudgaven) fremgår følgende:
[..] Et billede af et kærligt par er gået viralt, efter at deres kæleri til Sønderborg Byfest blev fotograferet og set af tusindvis af mennesker. Af brødteksten fremgår bl.a. følgende:
 "[..] Der bliver rørt i gryden til Sønderborg Byfest".
Sådan lød titlen på et billede, som en ung mand lørdag offentliggjorde på sin Facebook-profil under byfesten i Sønderborg.
Billedet forestiller et ukendt, kælende par, hvor manden har hånden dybt nede i sin partners bukser.
 Fotoet har siden fået 5.644 likes, og 534 har delt billedet på Facebook.
JydskeVestkysten har været i kontakt med den unge mand, der har lagt billedet på Facebook.
Han ønsker at være anonym, men han fortryder ikke at have offentliggjort billedet.
 - Det er jo et offentligt sted, og de gad ikke at gå væk, så jeg tog billedet - også fordi, det var sjovt.
 Derfor ser jeg heller ikke noget problem i at gøre det igen, siger han.
 Han valgte at slette det oprindelige billede, men kopier florerer på andre hjemmesider og gennem utallige opdateringer på Twitter.
[..] Selv forsøger Sønderborg Byfest at beskytte gæsterne mod pinlige billeder.
Eksempelvis skal fotografer forlade teltene under den populære damefrokost, men smartphones er umulige at gardere sig imod, pointerer formanden. I den trykte avis er der tillige en fakta-boks med information fra Datatilsynet om offentliggørelser af billeder på internettet uden samtykke.
 Artiklen svarer med små sproglige forskelle til udgaven på jv.dk.
Billedet På jv.dk vises det omtalte billede i en redigeret udgave.
Man ser en kvinde og en mand, som står tæt sammen.
Manden har en hånd nede i bukserne på kvinden.
Billedet er skåret, så man kun kan se de to personers overkroppe.
I den printede udgave af avisen ser man en kvinde og en mand i fuld figur, som står tæt sammen.
Billedet er sløret, så man kun ser deres ben og lidt af deres rygge.
Spidsen af mandens albue kunne for det uvidende øje indikere, at han blot holder om kvinden.
2 Parternes synspunkter 2.1. [Klager]s synspunkter Klager har til støtte for klagen fremført, at billedet er offentliggjort uden hendes tilladelse og kendskab samt at det er ulovligt taget, da det har direkte fokus på hendes person/situation.
2.2 JydskeVestkystens synspunkter JydskeVestkysten har indledningsvis oplyst, at artiklen er bragt som en del af et kompleks, hvor en socialmedieekspert perspektiverer sagen, hvor netdebatten refereres, og hvor en faktaboks fortæller om lovgivning på området.
Personerne på billederne er uigenkendelige.
JydskeVestkysten har gjort sig meget umage for at sløre billedet, men det er trods sløringen muligt at se to personer tæt omslynget i et typisk byfest-miljø.
 JydskeVestkysten er opmærksom på, at billedet kan være ulovligt optaget og distribueret, men det er delt på de sociale medier tusindvis af gange, og JydskeVestkysten har udelukkende brugt billedet som dokumentation for en historie, om hvordan et relativt privat øjeblik pludselig bliver genstand for spot og spe på nettet.
 Derfor afvises klagen.
 3 Pressenævnets begrundelse og afgørelse:
 I sagens behandling har følgende nævnsmedlemmer deltaget: Jesper Rothe, Rasmus Emborg, Ulrik Holmstrup og Marianne Druedahl.
 Pressenævnet bemærker indledningsvis, at spørgsmålet om, hvorvidt straffeloven er overtrådt, henhører under domstolene og falder uden for nævnets kompetence.
 Pressenævnet lægger til grund, at det er klager, som er afbildet på jv.dk. og i JydskeVestkysten.
God presseskik Det følger af punkt B.1 i de vejledende regler for god presseskik, at meddelelser, der kan krænke privatlivets fred skal undgås, medmindre klar almen interesse kræver offentlig omtale.
Det enkelte menneske har krav på beskyttelse af sin personlige anseelse.
 Endvidere bør medierne efter punkt B.6 ved indsamling eller offentliggørelse af information ikke udnytte andres tillid, følelser, uvidenhed, manglende erfaring eller svigtende herredømme.
 Det samme gælder offentliggørelse af billedmateriale.
Det fremgår af sagen, at JydskeVestkysten i printudgaven af avisen udelukkende har brugt billedet som dokumentation i en artikel om, hvor hurtigt man kan blive hængt ud på nettet.
JydskeVestkysten valgte at sløre billedet, så personerne ikke kunne genkendes.
Personerne ses i fuld figur, men billedet er sløret, så man kun ser personernes ben, lidt af ryggen og spidsen af en albue.
Klager er således ikke umiddelbart identificerbar for en bredere kreds.
Hvad angår billedet på jv.dk, så ser man, til trods for at klager er fanget i en kompromitterende situation, kun to overkroppe på billedet og ingen ansigter.
Heller ikke på dette billede er klager umiddelbart identificerbar for en bredere kreds.
 Samlet finder Pressenævnet derfor ikke, at det kan anses for at stride imod god presseskik, at JydskeVestkysten har bragt billedet uden klagers tilladelse.
 Afgjort den 18. august 2015.
