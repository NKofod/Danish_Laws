Skriftlig fremsættelse (8. februar 2012) Beskæftigelsesministeren (Mette Frederiksen) Herved tillader jeg mig for Folketinget at fremsætte:
Forslag til lov om ændring af lov om sygedagpenge (Ændring af frister for anmeldelse af sygefravær samt anmodning om sygedagpenge m.v. for bedre at udnytte den digitale indberetningsløsning (SDPI-løsningen)) (Lovforslag nr.
L 85) Kommunernes administration i forbindelse med oprettelse af sygedagpengesager er blevet væsentligt lettet gennem de senere år.
Det skyldes indførelse af den digitale indberetningsløsning (SDPI-løsningen). Formålet med lovforslaget er at ændre sygedagpengelovens regler om anmeldelse af sygefravær og om anmodning om sygedagpenge fra kommunen for at opnå optimal udnyttelse af SDPI-løsningen.
Det skal sikre, at flest mulige sygedagpengesager oprettes via SDPI-løsningen med deraf følgende effektivisering i kommunerne.
 Lovforslaget indeholder følgende elementer:
  En mere effektiv udsendelse af oplysningsskemaet til sygemeldte borgere.
  Fristen for en arbejdsgiver, der udbetaler løn under sygefraværet, til at anmelde lønmodtagerens sygefravær til kommunen rykkes fra 4 til 5 uger.
  Der indføres en anmeldelsespligt for en arbejdsgiver, der ikke udbetaler løn under sygefraværet samt for arbejdsløshedskassen, når der er tale om et sygemeldt dagpengeberettiget ledigt medlem af arbejdsløshedskassen.
  Der fastsættes en anmeldelsespligt for et sygemeldt dagpengeberettiget ledigt medlem til at anmelde sygefraværet til arbejdsløshedskassen.
  Der sker en justering af tidspunktet for beregningen af fristen, for henholdsvis en lønmodtager og et dagpengeberettiget ledigt medlem af en arbejdsløshedskasse, for at anmode om sygedagpenge fra kommunen.
 Lovforslaget ændrer ikke på de gældende anmeldelsesfrister for selvstændige erhvervsdrivende.
 Lovforslaget skønnes at frigøre 0,3 mio. kr. om året i kommunerne i form af færre sager, der anmeldes til kommunen, idet anmeldelsesfristen udvides fra 4 til 5 uger.
 Forslaget skønnes endvidere at frigøre i størrelsesordenen 8,5 mio. kr. om året i kommunerne i form af sparet porto og mindre administration, i forbindelse med udsendelse af oplysningsskema til sygemeldte.
 Det foreslås, at lovforslaget træder i kraft den 2. april 2012. Udsendelsen af oplysningsskemaet fra SDPI-løsning foreslås at ske fra 2. juli 2012.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
