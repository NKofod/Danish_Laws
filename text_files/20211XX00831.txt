Skriftlig fremsættelse (10. maj 2022) Skatteministeren (Jeppe Bruus):
 Herved tillader jeg mig for Folketinget at fremsætte:
Forslag til lov om ændring af lov om afgift af elektricitet, lov om skattefri kompensation for forhøjede energi- og miljøafgifter og ligningsloven (Nedsættelse af den almindelige elafgift, afskaffelse af grøn check for ikkepensionister m.v. og forhøjelse af det maksimale beskæftigelsesfradrag) (Lovforslag nr.
L 200) Regeringen (Socialdemokratiet), Dansk Folkeparti, Socialistisk Folkeparti, Radikale Venstre og Kristendemokraterne har den 21. januar 2022 indgået Aftale om en ny reformpakke for dansk økonomi.
Lovforslaget udmønter tre tiltag i aftalens del om »Hurtigere i job og et stærkere arbejdsmarked«.
Tiltagene skal bidrage til, at det bedre skal kunne betale sig at arbejde, og at den grønne omstilling understøttes med et tidssvarende afgiftssystem.
 Der foreslås en markant lempelse af den almindelige elafgift i form af, at den fra juli 2022 lempes med 14 øre pr. kWh stigende til 17 øre pr. kWh frem mod 2030. En lempelse af den almindelige elafgift vil øge elektrificeringen i Danmark, idet der vil være flere, som får installeret en ladestander eller en varmepumpe som supplerende opvarmning.
 Det foreslås endvidere at afskaffe den grønne check for ikkepensionister fra og med indkomståret 2023 og halvere den grønne check for indkomståret 2022, svarende til en afskaffelse 1. juli 2022. Dog fastholdes og forhøjes den supplerende grønne check for børn til 240 kr. pr. barn fra 2023 for både pensionister og ikkepensionister (fortsat maksimalt for to børn). For indkomståret 2022 forhøjes den supplerende grønne check for børn til 180 kr. pr barn for ikkepensionister og til 220 kr. pr. barn for pensionister.
Endvidere foreslås det at forhøje det maksimale beskæftigelsesfradrag, således at fradraget maksimalt kan udgøre 42.300 kr. (2022-niveau) for indkomstårene 2023 og 2024 samt 43.500 kr. (2022-niveau) for indkomståret 2025 og efterfølgende indkomstår.
Dermed foreslås det maksimale beskæftigelsesfradrag i 2023 og 2024 forhøjet med 700 kr. (2022-niveau), og fra og med 2025 forhøjet med yderligere 1.200 kr. (2022-niveau).
Forslaget om nedsættelsen af elafgiften skønnes at medføre et mindreprovenu, der efter tilbageløb og adfærd udgør ca. 680 mio. kr. i 2022 og ca. 1.210 mio. kr. i 2023 faldende til ca. 1.170 mio. kr. i 2030 (2022-niveau). Afskaffelsen af grøn check for ikkepensionister mv. skønnes at medføre mindreudgifter på ca. 320 mio. kr. målt i varig virkning efter tilbageløb og adfærd.
Forhøjelsen af det maksimale beskæftigelsesfradrag skønnes efter tilbageløb og adfærd at medføre et mindreprovenu på ca. 190 mio. kr. årligt i 2023 og 2024 og ca. 500 mio. kr. årligt fra og med 2025.
 Det foreslås, at loven træder i kraft 1. juli 2022. Lovforslaget har været i høring fra den 4. marts 2022 til den 1. april 2022. Den sene fremsættelse skyldes i øvrigt, at de foreslåede ændringer følger af Aftale om en ny reformpakke for dansk økonomi, som blev indgået den 21. januar 2022.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings (hurtige og) velvillige behandling.
