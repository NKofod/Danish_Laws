(Til kriminalforsorgens afdelinger,  

 pensioner, fængsler og arresthuse.) Lovændring vedrørende samfundstjeneste.
 Folketinget har vedtaget en lov om ændring af bl.a. straffelovens  

 bestemmelser om samfundstjeneste. Ændringerne gælder for alle sager, der ikke  

 er endelig afgjort ved lovens ikrafttræden den 1. maj 1997 og betyder  

 følgende:
1. Den fastsatte længstetid for afvikling af  

 samfundstjeneste kan forlænges af tilsynsmyndigheden, hvis særlige grunde  

 taler derfor, dog ikke ud over prøvetiden.
Tilsynsmyndighedens afgørelse om  

 forlængelse af længstetiden indbringes efter anmodning fra den dømte for  

 retten (§ 63, stk. 2).
I bemærkningerne til loven er det anført, at tilsynsmyndigheden kan  

 forlænge længstetiden, hvis den dømte fx. på grund af sygdom eller andre  

 årsager, som er undskyldelige, ikke kan nå at afvikle arbejdspligten inden  

 for den i dommen fastsatte afviklingstid.
Andre årsager kan være barselsorlov  

 eller nødvendige udlandsrejser.
Det vil også være muligt at forlænge  

 afviklingstiden i tilfælde, hvor samfundstjenesten er idømt sammen med en  

 kort ubetinget frihedsstraf, hvis det på grund af afsoningen ikke er muligt  

 at opfylde arbejdspligten inden udløbet af længstetiden.
Derimod kan en administrativ forlængelse ikke blive aktuel, såfremt  

 samfundstjenesten ikke kan afvikles på grund af omstændigheder, der skyldes  

 formuleringen af en byretsdom sammenholdt med et ankeafkald.
Der tænkes på  

 den situation, hvor afviklingstiden ifølge byretsdommen påbegyndes "fra  

 dommens dato", og hvor samfundstjenesten ikke kan iværksættes, fordi  

 dommen er anket - enten af den dømte eller af anklagemyndigheden, og hvor  

 anken frafaldes igen på så sent et tidspunkt, at samfundstjenesten ikke når  

 at blive afviklet før afviklingstiden og prøvetiden udløber.
Afdelingerne må  

 i sådanne situationer orientere anklagemyndigheden om, at samfundstjenesten  

 ikke kan nå at blive afviklet.
Såfremt den dømte ønsker spørgsmålet om forlængelse af afviklingstiden  

 indbragt for retten, skal dette ske ved anklagemyndighedens foranstaltning,  

 ligesom det sker ved vilkårsovertrædelser.
Den domfældte skal i forbindelse  

 med en forlængelse af afviklingstiden vejledes om adgangen til  

 domstolsprøvelse.
Afviklingstiden kan, som det fremgår af bestemmelsen, under ingen  

 omstændigheder forlænges administrativt ud over prøvetiden.
Der er i den  

 forbindelse nævnt i bemærkningerne til loven, at det forudsættes, at  

 prøvetiden fastsættes således, at der er plads til, at tilsynsmyndigheden i  

 givet fald kan forlænge afviklingstiden.
Direktoratet skal på baggrund heraf  

 opfordre afdelingerne til at drøfte dette spørgsmål med anklagemyndigheden.
 Afdelingerne bedes i øvrigt orientere anklagemyndigheden om eventuelle  

 administrative forlængelser af afviklingstiden.
 2. I dommen fastsættes en prøvetid på højst 2 år.  

 Prøvetiden ophører dog, når længstetiden for arbejdspligtens opfyldelse er  

 udløbet, medmindre andet er bestemt i dommen (§ 63, stk. 3).
 Prøvetiden, vilkåret om tilsyn og eventuelle særvilkår vil således ifølge  

 denne bestemmelse automatisk ophøre, når længstetiden, eventuelt efter at  

 denne er forlænget af tilsynsmyndigheden, er udløbet (medmindre andet er  

 bestemt i dommen).
3. Den dømte undergives tilsyn i prøvetiden.
Retten  

 kan endvidere, hvis det findes formålstjenligt, fastsætte vilkår som nævnt i  

 § 57 (§ 63, stk. 4).
Det er således et obligatorisk vilkår, at den dømte undergivet tilsyn i  

 prøvetiden.
Efter de tidligere regler var der herudover udelukkende mulighed  

 for at fastsætte vilkår om, at den dømte blev undergivet ambulant  

 afvænningsbehandling for misbrug af alkohol eller narkotika eller ambulant  

 psykiatrisk behandling.
Den nye lov åbner imidlertid mulighed for, at retten  

 som i andre betingede domme kan fastsætte andre vilkår, som findes  

 formålstjenlige, herunder fx. at den dømte overholder særlige bestemmelser  

 vedrørende opholdssted, arbejde, uddannelse mv.
Det er i bemærkningerne til loven nævnt, at formålet med bestemmelsen er,  

 at flere personer kan blive fundet egnet til samfundstjeneste.
Det er derfor  

 vigtigt, at afdelingerne ved udarbejdelse af personundersøgelser er  

 opmærksomme på, at personer, der ikke tidligere kunne findes egnede til  

 samfundstjeneste, nu godt kan være egnede, såfremt der knyttes særlige vilkår  

 til den betingede dom.
 Muligheden for at knytte flere slags særvilkår til en dom til  

 samfundstjeneste betyder endvidere, at afdelingerne skal være særligt  

 opmærksomme på at reagere hurtigt ved vilkårsovertrædelser.
4. I forbindelse med betinget dom med vilkår om  

 samfundstjeneste kan der idømmes ubetinget frihedsstraf eller bøde efter  

 reglerne i § 58. En i medfør af § 58, stk. 1 fastsat frihedsstraf kan dog  

 ikke overstige 3 måneder.
Ubetinget hæftestraf kan idømmes, selv om der  

 fastsættes straf af fængsel i den betingede dom (§ 64).
Efter de tidligere bestemmelser kunne vilkår om samfundstjeneste kun  

 kombineres med ubetinget frihedsstraf eller bøde, når der forelå flere  

 uligeartede lovovertrædelser til samlet bedømmelse.
Den nye bestemmelse åbner  

 mulighed for at idømme kombinationsdom også i tilfælde, hvor en enkelt eller  

 flere ligeartede lovovertrædelser foreligger til pådømmelse.
Hensigten med denne bestemmelse er, at samfundstjeneste skal anvendes i  

 videre omfang end tidligere, således at tilfælde, der ligger på grænsen  

 mellem betinget dom med vilkår om samfundstjeneste og ubetinget frihedsstraf  

 nu kan falde ud til en kombinationsdom, hvor valget efter de tidligere regler  

 ville være faldet på en ubetinget frihedsstraf.
Det er således ikke formålet,  

 at personer, der tidligere udelukkende ville blive idømt en betinget dom med  

 vilkår om samfundstjeneste, nu skal have en kombinationsdom.
Det er anført i bemærkningerne, at samfundstjeneste ved kriminalitet som  

 fx. vold, røveri, narkotikasager og sædelighedsforbrydelser stadig bør  

 anvendes med varsomhed.
Hvis det efter en konkret, individuel vurdering  

 findes forsvarlig at idømme en kombinationsdom, vil der fremover kunne  

 anvendes samfundstjeneste i disse sager (varsomhedsområdet) i videre omfang.
 Afdelingerne bedes derfor også i denne forbindelse være opmærksomme på, at  

 sigtede kan anses for egnede til samfundstjeneste i de sager, der befinder  

 sig i grænseområdet, og hvor man ikke tidligere kunne forvente, at sagen  

 ville falde ud til en betinget dom med vilkår om samfundstjeneste.
Det er i øvrigt forudsat i bemærkningerne til loven, at afviklingen af  

 kombinationsdomme sker således, at den ubetingede del af straffen fuldbyrdes,  

 inden afviklingen af samfundstjeneste påbegyndes, således at det  

 resocialiserende formål med samfundstjeneste ikke fortabes.
Det er hensigten,  

 at afsoningen af frihedsstraffen så vidt muligt skal påbegyndes 1 måned  

 efter, at den endelige dom foreligger til fuldbyrdelse.
Nærmere  

 retningslinjer herfor vil blive udsendt.
 De nye regler om samfundstjeneste vil endvidere blive indarbejdet i  

 tilsynscirkulæret, vejledningen til cirkulæret, retningslinjerne for  

 Kriminalforsorgens tilsynsarbejde og vejledningen for personundersøgere.
