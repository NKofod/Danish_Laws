Bekendtgørelse om ændring af bekendtgørelse om afvikling af datterselskaber til Finansiel Stabilitet A/S samt betaling af risikopræmie § 1 I bekendtgørelse nr. 1139 af 28. september 2010 om bekendtgørelse af afvikling af datterselskaber til Finansiel Stabilitet A/S samt betaling af risikopræmie foretages følgende ændringer:
 1. § 1 affattes således:
»Bekendtgørelsen finder anvendelse for afviklingen af Finansiel Stabilitet A/S datterselskaber.« 2. I § 3, nr. 3, 3. pkt. ændres »låntagers« til: »långivers«.
 3. I § 3 indsættes som nr. 4:
»4) yde finansiel rådgivning vedrørende investeringer, pensioner, opsparing, fast ejendom, valuta, skat mv., medmindre der er krav herom efter anden lovgivning.« 4. I § 7, stk. 1, udgår »og senest 5 år efter overdragelsesaftalens indgåelse«.
 5. I § 10, stk. 2, ændres »Økonomi- og Erhvervsministeriet« til: »Erhvervs- og Vækstministeriet«.
 6. I § 10 indsættes som stk. 5:
»Stk. 5. Finansiel Stabilitet A/S er forpligtet til at forsøge at gennemføre et salg af hele eller dele af datterselskaberne umiddelbart i forlængelse af afrapporteringen, hvis afrapporteringen efter stk. 2 viser, at det er økonomisk mere fordelagtigt at sælge datterselskaber frem for at fortsætte afviklingen.« § 2 Bekendtgørelsen træder i kraft den 22. februar 2012.
