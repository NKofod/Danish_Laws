Fremsat den 2. april 2014 af Pernille Vigsø Bagge (SF), Karina Lorentzen Dehnhardt (SF) og Holger K.
Nielsen (SF) Forslag til folketingsbeslutning om fædres mulighed for at omstøde et faderskab på baggrund af dna-beviser Folketinget pålægger regeringen inden udgangen af folketingsåret 2014-15 at fremsætte et lovforslag, der tillader omstødelse af faderskab, såfremt dna-beviser dokumenterer, at det ikke er den biologiske far, der er angivet som far til barnet.
Bemærkninger til forslaget På trods af at dna-testen er et træfsikkert redskab, der ikke efterlader tvivl om barnets biologiske ophav, anerkendes denne form for dokumentation kun i begrænset omfang i den nugældende lovgivning.
I dag er det stort set umuligt at omstøde et faderskab, hvis anmodningen om omstødelse indsendes senere end 6 måneder efter fødslen, selv hvis en dna-test utvetydigt dokumenterer, at den angivne far i virkeligheden ikke er barnets biologiske far, jf. artiklen: »Mænd skal betale børnepenge, selvom de ikke er far«, Kristeligt Dagblad, den 29. januar 2014.
Dette er ikke blot udtryk for en forældet og utidssvarende tankegang og praksis, men indebærer samtidig en krænkelse af både børns og fædres rettigheder.
For det første har børn ret til at kende deres biologiske ophav, og for det andet har faderen ret til at få faderskabet anerkendt, hvis vedkommende er barnets biologiske far.
At børns og fædres mulighed for at få ændret et faderskab bortfalder allerede 6 måneder efter fødslen, er foruroligende og uhensigtsmæssigt, fordi der er flere eksempler på, at der i første omgang er blevet opgivet en far, som ikke er den biologiske far.
Det vil derfor være hensigtsmæssigt med en længere tidsfrist end de nuværende 6 måneder.
Det er åbenlyst forkert, at man kan tilkendes et faderskab fejlagtigt og ufrivilligt uden mulighed for at få rettet fejlen.
Skriftlig fremsættelse Pernille Vigsø Bagge (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om fædres mulighed for at omstøde et faderskab på baggrund af dna-beviser.
(Beslutningsforslag nr.
B 90) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
