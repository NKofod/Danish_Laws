Fremsat den 29. oktober 1998 af  

 skatteministeren (Ole Stavad) Forslag til Lov om ændring af  

 kursgevinstloven, skattekontrolloven og skattestyrelsesloven (Hensættelser i penge- og  

 realkreditinstitutter m.fl.) § 1 I lov om skattemæssig behandling af gevinst og tab på  

 fordringer, gæld og finansielle kontrakter (kursgevinstloven), jf.  

 lovbekendtgørelse nr. 580 af 5. august 1998, foretages følgende  

 ændringer:
 1. I § 25, stk. 1, ændres »stk. 2-5«  

 til: «stk. 2-6«.
 2. I § 25, stk. 4, 1. pkt., indsættes efter  

 »samtlige fordringer og gæld«: », jf. dog stk. 6«.
 3. I § 25 indsættes som stk. 6:
»Stk. 6. Pengeinstitutter, realkreditinstitutter, der er  

 godkendt i henhold til realkreditloven, kreditinstitutter omfattet af bank-  

 og sparekasselovens kap. 3b, Dansk Landbrugs Realkreditfond, Kreditforeningen  

 af Kommuner i Danmark, Danmarks Skibskreditfond og filialer af udenlandske  

 kreditinstitutter omfattet af realkreditlovens § 3 skal ved  

 opgørelsen af den skattepligtige indkomst fradrage beløb, der  

 ved indkomstårets udløb er hensat til tab på udlån  

 og garantier m.v. efter de for instituttet gældende regnskabsretlige  

 regler.
For udenlandske kreditinstitutter, der ejes af danske selskaber, og  

 herværende filialer af udenlandske kreditinstitutter, der er  

 hjemmehørende i et land inden for EU/EØS, skal beløbet  

 dog opgøres efter de regnskabsretlige regler, der gælder for  

 tilsvarende kreditinstitutter undergivet Finanstilsynets tilsyn.
Hensatte  

 beløb kan dog kun fradrages i det omfang, de vedrører tab, der  

 er fradragsberettiget efter skattelovgivningens almindelige regler.
Ved  

 opgørelsen af den skattepligtige indkomst skal medregnes den  

 fradragsberettigede regnskabsmæssige ultimohensættelse, jf. 1.  

 pkt., for det forudgående indkomstår.« § 2 I skattekontrolloven, jf. lovbekendtgørelse nr. 573 af 5. august  

 1998, foretages følgende ændring:
 1. Efter § 6 C indsættes:
»§ 6 D.
Tilsynsmyndigheden for et institut som  

 nævnt i kursgevinstlovens § 25, stk. 6, kontrollerer  

 størrelsen af hensatte beløb og størrelsen af lidte tab  

 i instituttet.
Told- og Skattestyrelsen kan i særlige tilfælde  

 anmode tilsynsmyndigheden om at foretage kontrollen pr. 31. december.
Stk. 2. For herværende filialer af udenlandske  

 kreditinstitutter, der er hjemmehørende i et land inden for  

 EU/EØS og for udenlandske kreditinstitutter, der ejes af danske  

 selskaber, påser Finanstilsynet på vegne af og efter anmodning  

 fra Told- og Skattestyrelsen størrelsen af de beløb, der kan  

 hensættes til tab på udlån og garantier m.v., og  

 størrelsen af lidte tab, som kan fradrages efter kursgevinstlovens  

 § 25, stk. 6. Anmodning fra Told- og Skattestyrelsen skal  

 fremsættes senest 1 år efter udløbet af det  

 pågældende indkomstår.
Finanstilsynet skal meddele sin  

 afgørelse inden 6 måneder fra anmodningens fremsættelse.  

 Afgørelsen kan indbringes for Erhvervsministeriets  

 Erhvervsankenævn senest 4 uger efter, at de i 1. pkt. nævnte  

 filialer og kreditinstitutter har fået underretning om  

 afgørelsen. « § 3 I skattestyrelsesloven, jf. lovbekendtgørelse nr. 526 af 3. juli  

 1998, foretages følgende ændringer:
 1. Overskriften til kapitel 2 A affattes således:
»Bindende forhåndsbesked m.v.« 2. Efter § 20 C indsættes i kapitel 2 A:
»§ 20 D.
En afgørelse om størrelsen af hensatte  

 beløb eller størrelsen af lidte tab i et penge- eller  

 realkreditinstitut m.v., der er meddelt af tilsynsmyndigheden efter  

 skattekontrollovens § 6 D, er bindende for skattemyndighederne og  

 Landsskatteretten.
Stk. 2. Afgørelsen er ikke bindende i det omfang, der  

 er sket ændringer i forudsætninger, som har været  

 afgørende for indholdet af afgørelsen, herunder ændringer  

 i love eller bekendtgørelser, der har ligget til grund for  

 afgørelsen.« § 4 Stk. 1. Tidspunktet for lovens ikrafttræden  

 fastsættes af skatteministeren.
 Stk. 2. Selskaber m.v., som er omfattet af  

 Ligningsrådets anvisninger for penge- og realkreditinstitutter, men som  

 ikke er omfattet af kursgevinstlovens § 25, stk. 6, som affattet  

 ved denne lovs § 1, nr. 3, skal ved opgørelsen af gevinst og tab  

 på fordringer, der er erhvervet før lovens ikrafttræden, i  

 stedet for anskaffelsessummen anvende anskaffelsessummen nedsat med den  

 fradragsberettigede regnskabsmæssige ultimohensættelse i det  

 sidste indkomstår, hvor Ligningsrådets anvisninger har kunnet  

 benyttes.
Bemærkninger til lovforslaget Almindelige bemærkninger Forslaget har til formål at tilvejebringe et klart  

 lovgrundlag for penge- og realkreditinstitutternes m.v. fradrag for  

 hensættelser til tab på udlån og garantier m.v.
Forslaget  

 tilsigter således at afklare den tvivl, som i nogen tid har hersket om,  

 hvorvidt Ligningsrådets hidtidige anvisninger for penge- og  

 realkreditinstitutter har haft det fornødne klare  

 hjemmelsgrundlag.
Penge- og realkreditinstitutterne m.v. skal efter de  

 regnskabsretlige regler hvert år foretage de nødvendige og  

 tilstrækkelige hensættelser til tab på udlån og  

 garantier m.v.
Det er ledelsen i det enkelte institut, som skønner,  

 hvor stort hensættelsesbehovet aktuelt er.
Hensættelserne  

 foretages som hovedregel efter en individuel bedømmelse af den risiko,  

 som det enkelte engagement måtte rumme.
Dog kan der foretages  

 hensættelser på grupper af ensartede mindre lån på  

 basis af statistiske beregninger.
Ledelsens skøn er som den  

 øvrige regnskabsaflæggelse underlagt Finanstilsynets tilsyn  

 (Indenrigsministeriet fører tilsyn med Kreditforeningen af Kommuner i  

 Danmark, Strukturdirektoratet  fører tilsyn med Dansk Landbrugs  

 Realkreditfond).
Efter nuværende praksis, jf.
Ligningsrådets  

 anvisninger optrykt i Ligningsvejledningen, kan institutterne  

 skattemæssigt fratrække regnskabsmæssige  

 hensættelser.
De regnskabsmæssige kriterier for, hvornår en  

 hensættelse er nødvendig, er imidlertid ikke nødvendigvis  

 sammenfaldende med de kriterier, som skattemæssigt må være  

 opfyldt, førend tab kan fradrages.
Praksis for penge- og  

 realkreditinstitutter m.v. kan herved adskille sig fra kursgevinstlovens  

 almindelige principper for opgørelse af tab på fordringer, hvor  

 tab almindeligvis først kan fratrækkes, når tabet er  

 konstateret eller sandsynliggjort.
Med forslaget lovfæstes denne praksis, hvorefter  

 penge- og realkreditinstitutter m.v. kan lægge regnskabsmæssige  

 hensættelser til grund ved opgørelsen af den skattepligtige  

 indkomst.
Forslaget forudsætter således en samtidig  

 ophævelse af Ligningsrådets anvisninger for penge- og  

 realkreditinstitutter.
Forslaget indeholder dog også visse justeringer  

 og ændringer i forhold til nuværende praksis.
Det gælder i første omgang visse  

 ændringer i kredsen af institutter, som fremover vil være  

 omfattet af hensættelsessystemet.
Kun kreditinstitutter i snæver  

 forstand omfattes af forslaget, dvs. kun institutter, der driver  

 udlånsvirksomhed efter særlig tilladelse eller særlig  

 lovhjemmel, og som løbende er underlagt et særligt autoriseret  

 regnskabsmæssigt tilsyn.
Der er endvidere tale om, at instituttet ikke  

 alene er beskæftiget med udlånsvirksomhed, men tillige til enhver  

 tid skal sikre en økonomisk dækning overfor indskydere eller  

 obligationsinvestorer.
Samtidigt gøres hensættelsessystemet  

 obligatorisk, således at der for institutterne ikke består  

 valgfrihed mellem at anvende hensættelsessystemet eller et andet  

 opgørelsesprincip som f.eks. realisationsprincippet.
Herved adskiller  

 forslaget sig fra de gældende anvisninger, herunder især fra  

 ordlyden i den nuværende anvisning for realkreditinstitutter.
 Når hensættelsessystemet gøres  

 obligatorisk, kan institutterne ikke senere skifte opgørelsesprincip.  

 Forslaget hindrer derfor effektivt, at institutterne vilkårligt kan  

 vælge at benytte fradrag for regnskabsmæssige hensættelser  

 i år med stor indtjening og dermed en eventuel stor skattepligtig  

 indkomst for måske senere at fravælge hensættelsessystemet  

 i år med store skattemæssige underskud.
Dernæst indebærer forslaget en række  

 administrative ændringer.
Forslaget indebærer således, at  

 kompetencen og pligten til at kontrollere størrelsen af det enkelte  

 instituts hensættelser og tab, herunder om hensættelserne er i  

 overensstemmelse med det regnskabsretlige forsigtighedsprincip, fremover  

 ensidigt tilkommer Finanstilsynet, Indenrigsministeriet og  

 Strukturdirektoratet, dvs. de myndigheder, som allerede forestår det  

 regnskabsmæssige tilsyn med institutterne, herunder institutternes  

 hensættelser.
Skattemyndighederne vil således ikke som i dag  

 skulle foretage kontrol af, at de regnskabsretlige regler er overholdt,  

 hvorfor forslaget betyder, at kontrollen med institutternes  

 hensættelser på dette punkt gøres enstrenget.
For  

 skattemyndighederne indebærer dette en administrativ lempelse.
Herværende filialer af udenlandske  

 kreditinstitutter, der er hjemmehørende i et land inden for  

 EU/EØS samt udenlandske kreditinstitutter, der ejes af danske  

 selskaber, er ikke underlagt dansk regnskabsmæssigt tilsyn og  

 følger ikke danske regler for aflæggelse af regnskab, men vil  

 ofte være skattepligtige til Danmark.
Af hensyn til en ligelig  

 behandling af danske og udenlandske kreditinstitutter skal disse imidlertid  

 også kunne fratrække hensættelser til tab på  

 udlån og garantier m.v.
Det foreslås derfor, at Finanstilsynet  

 på vegne af og efter anmodning fra Told- og Skattestyrelsen kan yde  

 bistand i form af at påse størrelsen af hensættelser og  

 tab, som kan fradrages efter den foreslåede regel i kursgevinstlovens  

 § 25, stk. 6, opgjort efter danske regnskabsretlige regler.
Det samlede forslag betyder dog ikke, at  

 skattemyndighederne mister enhver kontrol med institutternes fradrag for  

 hensættelser.
Som udtrykkelig nævnt i lovteksten, beror adgangen  

 til at fratrække hensættelser på, at tabet efter de  

 almindelige regler ville være fradragsberettiget.
Skattemyndighederne  

 skal således fortsat tilse, at der ikke fratrækkes beløb,  

 der efter anden skattelovgivning ikke kan fratrækkes.
Høring Lovforslaget har været til høring hos  

 Finansrådet, Realkreditrådet, Rådet for Dansk Forsikring og  

 Pension, InvesteringsForeningsRådet, Advokatrådet, Foreningen af  

 Statsautoriserede Revisorer, Foreningen af Registrerede Revisorer,  

 Erhvervenes Skattesekretariat, Danmarks Skibskreditfond,  

 Finansieringsinstituttet for Industri og Håndværk A/S,  

 Nationalbanken, Kommunernes Landsforening, Københavns Kommune,  

 Frederiksberg Kommune, Skattechefforeningen, Skatterevisorforeningen,  

 Erhvervsministeriet, Finansministeriet, Økonomiministeriet og  

 Justitsministeriet.
 Finansrådet og Realkreditrådet finder det  

 positivt, at der med lovforslaget søges tilvejebragt et klart  

 lovgrundlag.
 Finansrådet er kommet med nogle tekniske  

 bemærkninger, der har givet anledning til justeringer af lovtekst og  

 bemærkninger.
 Finansrådet har desuden ønsket, at  

 anvisningens mulighed for at fravige overensstemmelsen mellem  

 regnskabsmæssige og skattemæssige hensættelser i  

 tilfælde, hvor der er krævet ekstraordinære store  

 hensættelser ud fra en likvidationsbetragtning, bibeholdes.  

 Ønsket er ikke imødekommet, idet opfattelsen er, at alle  

 hensættelser uanset baggrund bør behandles ens.
Finansieringsinstituttet for Industri og  

 Håndværk A/S har i sit høringssvar udtalt, at man er af  

 den opfattelse, at lovforslagets § 1, nr. 3, i overensstemmelse med den  

 hidtidige ligningsrådsanvisning bør udvides til også at  

 omfatte de datterselskaber af penge- og kreditinstitutter, der ikke driver  

 udlånsvirksomhed efter særlig tilladelse m.v.
Alternativt  

 foreslås, at eksisterende datterselskaber bliver omfattet af  

 fradragsadgangen, at der indføres en 15 årig overgangsregel  

 eller at Finansieringsinstituttets datterselskab får dispensation til  

 fortsat at foretage fradrag for de regnskabsmæssige hensættelser.  

 Ønskerne er bl.a. fremsat med henvisning til, at den manglende  

 fradragsret for datterselskaber vil skabe konkurrenceforvridning i den  

 finansielle sektor, idet bankerne i modsætning til  

 Finansieringsinstituttet har mulighed for at bevare status quo ved at stille  

 garanti over for datterselskabets tab og dermed flytte hensættelserne  

 op i banken med skattemæssigt fradrag til følge.
Finansieringsinstituttets ønsker er ikke  

 imødekommet.
Det er ikke fundet rimeligt at lade en skattemæssig  

 behandling af selskaber, der driver samme virksomhed, være  

 afhængig af, om selskabet er ejet af et penge- eller kreditinstitut.  

 Samtidig findes det rimeligt, at forskelsbehandlingen bringes til  

 ophør hurtigt, hvorfor overgangsreglen er kort.
Særregler for  

 udvalgte datterselskaber er også afvist.
Endelig bemærkes, at der  

 med ændringen kun er tale om en ændring af fradragstidspunktet.  

 Med hensyn til spørgsmålet om konkurrenceforvridning, skal  

 bemærkes, at det efter forslaget er en betingelse for at opnå  

 fradragsret for hensatte beløb, at beløbene vedrører  

 tab, der er fradragsberettigede efter skattelovgivningens almindelige regler.  

 Om der er fradragsret for hensættelser på garantier stillet over  

 for et datterselskab vil således afhænge af, hvorvidt tabet  

 på garantien må karakteriseres som en driftsomkostning eller et  

 ikke-fradragsberettiget formuetab.
Provenumæssige konsekvenser I forhold til gældende praksis ændres med  

 forslaget afgrænsningen af institutter, som fremover skal kunne  

 fratrække hensættelser til tab på udlån og garantier  

 m.v.
Den ændrede afgrænsning indebærer, at visse selskaber,  

 herunder pengeinstitutters datterselskaber, som ikke driver penge- eller  

 realkreditinstitutvirksomhed og fondsmæglerselskaber, vil få  

 udskudt fradragstidspunktet i forbindelse med tab set i forhold til  

 gældende praksis.
Forslaget skønnes med betydelig usikkerhed at  

 indbringe et merprovenu i størrelsesordenen 50 mill. kr. årligt  

 i 1999 og de umiddelbart efterfølgende år, hvorefter det vil  

 aftage og til sidst bortfalde.
Den kommunale andel i 1999 er ca. 7 mill. kr.  

 Finansårsvirkning i 1999 skønnes at være 50 mill. kr. for  

 staten.
Administrative konsekvenser Forslaget skønnes ikke at have  

 nævneværdige administrative konsekvenser, hvortil dog skal  

 bemærkes, at i det omfang forslaget medfører udgifter for  

 Finanstilsynet, afholdes disse udgifter af statskassen.
Udgifter til  

 Finanstilsynet i øvrigt dækkes af institutterne.
Økonomiske og administrative konsekvenser for  

 erhvervslivet Forslaget skønnes ikke at have  

 nævneværdige erhvervsøkonomiske konsekvenser og  

 skønnes ikke at have administrative konsekvenser for  

 virksomhederne.
Miljømæssige konsekvenser Forslaget skønnes ikke at have  

 miljømæssige konsekvenser.
Forholdet til EU-retten Det kan diskuteres, hvorvidt en særlig skatteordning  

 som den her foreslåede til fordel for en specifik sektor udgør  

 en form for statsstøtte og derfor skal notificeres i EU.
I givet fald  

 er det periodiseringsprincippet, der skal notificeres i EU, da det adskiller  

 sig fra periodisering af tab i andre sektorer.
EU-retten anerkender penge- og  

 realkreditsektorens særlige samfundsmæssige betydning.
Det  

 afspejler sig såvel ved, at sektoren er underkastet særlige  

 bankdirektiver, som at disse stiller særlige kapital- og regnskabskrav.  

 Det særlige periodiseringsprincip er en skattemæssig tilpasning  

 hertil.
I modsætning til almindelige erhvervsvirksomheder er  

 penge- og realkreditinstitutter underlagt et særligt regelsæt for  

 beregning af regnskabsmæssige hensættelser.
Disse fremgår  

 af Finanstilsynets regnskabsbekendtgørelser.
I henhold til art. 13.2 i  

 andet bankdirektiv (89/646/EØF) skal hjemlandets kompetente  

 myndigheder kræve, at der i alle kreditinstitutter findes en god  

 administrativ og regnskabsmæssig praksis og fyldestgørende  

 interne kontrolprocedurer.
Der er ikke fri adgang til hensættelser.
Da sigtet  

 er et retvisende regnskab, griber Finanstilsynet ind, hvis  

 hensættelserne vurderes at være for små eller for store.  

 Finanstilsynet har endvidere tilkendegivet at ville gennemføre de  

 fornødne præciseringer i regnskabsbekendtgørelserne for  

 kreditinstitutter, således at det tydeliggøres, at  

 hensættelser skal ske således, at aflagte regnskaber giver et  

 retvisende billede af penge- og realkreditinstituttets situation.
I  

 bekendtgørelsen vil der også blive foretaget en  

 præcisering af bestemmelserne om tilbageføring af  

 hensættelser, idet det vil blive fastsat, at hensættelser skal  

 tilbageføres, når begrundelsen for den foretagne  

 hensættelse ikke længere består.
I den nugældende  

 bekendtgørelse er tilbageførelse en mulighed ikke en pligt.  

 Tilbageførsel har dog altid skulle foretages, såfremt regnskabet  

 ikke ville være retvisende uden tilbageførsel. Ændringerne  

 får gyldighed for årsregnskaberne 1998.
De øvrige EU-lande har generelt skatteregler, der i  

 hovedtræk svarer til dem, der ved dette lovforslag lovhjemles i  

 Danmark.
Det skal desuden bemærkes, at udenlandske pengeinstitutter i  

 Danmark også som nævnt vil blive beskattet efter de her beskrevne  

 regler.
Bemærkningerne til forslagets § 2, nr. 1, indeholder en  

 omtale af problemstillingen i relation til hjemlandstilsyn.
Ordningen vil for god ordens skyld blive notificeret for  

 EU-kommissionen.
Det sker i lyset af såvel Danmarks traditionelle  

 statsstøttepolitik som for at undgå enhver form for tvivl.
 Sammenfatning af økonomiske og administrative konsekvenser.
Positive konsekvenser Negative konsekvenser Økonomiske konsekvenser for stat, amter og kommuner Indkomstårsvirkning:
 Med betydelig usikkerhed skønnes forslaget at give et merprovenu i  

 størrelsesordenen 50 mill. kr. årligt i 1999 og umiddelbart  

 efterfølgende år.
 Den kommunale andel i 1999 er ca. 7 mill. kr.
 Finansårsvirkning:
 I 1999 skønnes finansårsvirkning til 50 mill. kr. for  

 staten.
Administrative konsekvenser for stat, amter og kommuner Ingen Der kan eventuelt blive tale om udgifter for Finanstilsynet Økonomiske konsekvenser for erhvervslivet Ingen Umiddelbar stramning: 50 mill. kr.
Administrative konsekvenser for erhvervslivet Ingen Ingen Miljømæssige konsekvenser Ingen Ingen Administrative konsekvenser for borgerne Ingen Ingen Forholdet til EU-retten Ordningen vil for god ordens skyld blive notificeret for EU-Kommissionen.  

 Det sker i lyset af såvel Danmarks traditionelle  

 statsstøttepolitik som for at undgå enhver tvivl.
Bemærkninger til lovforslagets enkelte  

 bestemmelser Til § 1 Til nr. 1-2 Der er alene tale om konsekvensændringer som  

 følge af, at hensættelsessystemet foreslås  

 lovfæstet.
Til nr. 3 Det foreslås, at pengeinstitutter,  

 realkreditinstitutter, der er godkendt i henhold til realkreditloven,  

 kreditinstitutter omfattet af bank- og sparekasselovens kap. 3b, Dansk  

 Landbrugs Realkreditfond, Kreditforeningen af Kommuner i Danmark, Danmarks  

 Skibskreditfond og filialer af udenlandske kreditinstitutter omfattet af  

 realkreditlovens § 3 fremover skal fratrække hensættelser,  

 der regnskabsmæssigt foretages til tab på udlån og  

 garantier m.v.
 Udlån og garantier m.v. omfatter, dels udlån  

 og garantidebitorer, dels tilgodehavender hos kreditinstitutter og andre  

 poster, der kan indebære en kreditrisiko, dvs. de poster, der er  

 omfattet af det af Finanstilsynet udarbejdede regnskabsskema FB 27.
Som pengeinstitutter regnes banker, sparekasser og  

 andelskasser, der efter bank- og sparekasselovens § 6 har opnået  

 tilladelse til at drive pengeinstitutvirksomhed.
Som pengeinstitutter regnes  

 dermed også sammenslutninger af andelskasser, jf. bank- og  

 sparekasselovens § 15 f, og udenlandske pengeinstitutter.
Endvidere  

 regnes som pengeinstitutter også filialer af udenlandske  

 kreditinstitutter omfattet af bank- og sparekasselovens § 6 a.  

 Kreditinstitutter omfattet af bank- og sparekasselovens kap. 3b er  

 Finansieringsinstituttet for Industri og Håndværk (FIH) og P.H.  

 Bankieraktieselskab.
Opregningen af institutter omfattet af  

 hensættelsesadgangen er udtømmende.
Ved afgrænsningen af  

 kredsen af institutter er der lagt vægt på, at det er  

 institutter, der driver udlånsvirksomhed i henhold til særlig  

 tilladelse eller særlig lovhjemmel.
Endvidere er der lagt vægt  

 på, at det er kreditinstitutter, som løbende er underlagt et  

 særligt autoriseret regnskabsmæssigt tilsyn, samt at det er  

 kreditinstitutter, der ikke alene er beskæftiget med  

 udlånsvirksomhed, men som tillige til enhver tid skal sikre en  

 økonomisk dækning overfor indskydere eller  

 obligationsinvestorer.
 Denne afgrænsning indebærer, at enkelte  

 virksomheder - i modsætning til i dag - fremover ikke vil være  

 omfattet af adgangen til at foretage hensættelser med fradragsvirkning.  

 Det gælder virksomheder omfattet af lov om sparevirksomheder og  

 udstedere af forudbetalte betalingskort, lov om fondsmæglerselskaber  

 eller et eventuelt andet selvstændigt regelgrundlag.
Forslaget betyder ligeledes, at penge- og  

 realkreditinstitutternes datterselskaber i fremtiden alene vil kunne  

 fratrække regnskabsmæssige hensættelser i det omfang,  

 datterselskabet selv driver penge- og realkreditinstitutvirksomhed.
Dette  

 indebærer en væsentlig ændring i forhold til den  

 nugældende anvisning for pengeinstitutter, hvorefter datterselskaber  

 kan fratrække regnskabsmæssige hensættelser, uagtet  

 datterselskabet ikke selv driver pengeinstitutvirksomhed.
Efter den  

 nuværende anvisning for pengeinstitutter er det således alene  

 ejerforholdet, der er bestemmende for, om et datterselskab kan  

 fratrække regnskabsmæssige hensættelser.
Dette fører  

 til, at den skattemæssige behandling af regnskabsmæssige  

 hensættelser i f.eks. et bilfinansieringsselskab vil være  

 afhængig af, om selskabet er ejet af et pengeinstitut eller af et  

 moderselskab, som ikke er omfattet af anvisningens ordlyd.
Med forslaget gøres hensættelsesordningen  

 obligatorisk for penge- og realkreditinstitutterne m.v.
Heri ligger en  

 ændring i forhold til den nuværende praksis, hvorefter  

 institutterne frivilligt kan bestemme, om de ønsker at anvende fradrag  

 for hensættelser eller et andet opgørelsesprincip.
Sigtet med en  

 obligatorisk hensættelsesordning er, at institutterne ikke  

 vilkårligt skattemæssigt skal kunne fravælge  

 hensættelsessystemet i år med skattemæssige underskud for i  

 stedet at opgøre tabene efter realisationsprincippet i år, hvor  

 tabsfradraget kan udnyttes til at udligne skattepligtig  

 indkomst/overskud.
Endvidere betyder lovforslaget en ændring af praksis  

 for så vidt angår ekstraordinært store hensættelser,  

 som Finanstilsynet måtte kræve ud fra en likvidationsbetragtning  

 i forbindelse med nødlidende pengeinstitutter.
Som alle øvrige  

 hensættelser skal også likvidationshensættelser fremover  

 fratrækkes ved opgørelsen af den skattepligtige indkomst.
Dette  

 sikrer, at tabet (og dermed det skattemæssige fradrag) placeres i det  

 penge- eller realkreditinstitut, hvori det er opstået.
Det vil  

 således ikke længere være muligt i forbindelse med f.eks.  

 en skattefri fusion mellem to pengeinstitutter at overdrage udlån til  

 en høj skattemæssig værdi, uagtet at udlånet i det  

 ophørende pengeinstitut af Finanstilsynet er krævet nedskrevet  

 til en regnskabsmæssig lavere værdi.
Med lovforslaget sikres, at  

 den regnskabsmæssige værdiansættelse lægges til grund  

 ved skatteansættelsen, herunder også i forbindelse med  

 overdragelser som skattefri fusioner, spaltninger og tilførsel af  

 aktiver.
Forslaget medfører ikke, at institutterne mister  

 adgangen til at fratrække tab på udlån og garantier m.v.,  

 hvortil der ikke er hensat.
Tab, hvortil der ikke er hensat, men som  

 konstateres i løbet af et indkomstår, kan derfor i  

 overensstemmelse med skattelovgivningens almindelige regler, fragå ved  

 indkomstopgørelsen for dette indkomstår i overensstemmelse med  

 det opgørelsesprincip (realisations- eller lagerprincippet), som  

 instituttet anvender.
 Forslaget medfører ej heller, at den del af et tab  

 på et udlån i fremmed valuta, som relaterer sig til  

 valutakursudsving, ikke kan fragå, når der samtidigt  

 indrømmes fradrag for hensættelser til tab.
 Den særlige værdiansættelsesregel i  

 kursgevinstlovens § 27, hvorefter realkreditinstitutter skal optage  

 fordringer (pantebreve) til det beløb, hvormed fordringen kan indfries  

 (obligationernes kursværdi), er ikke til hinder for, at  

 realkreditinstituttet kan fradrage regnskabsmæssige hensættelser  

 foretaget efter en individuel vurdering af låntager  

 (pantebrevsdebitor).
Med forslaget videreføres nuværende praksis  

 for hensættelser, der ikke resulterer i tab.
Disse  

 indtægtsføres ved opgørelsen af den skattepligtige  

 indkomst i det indkomstår, hvori det regnskabsmæssigt  

 konstateres, at hensættelsen ikke længere er begrundet.
Heri  

 ligger samtidig en præcisering af, hvorledes selve princippet i  

 hensættelsessystemet skal forstås.
Princippet er, at instituttet for hvert indkomstår  

 indtægtsfører det forudgående års  

 ultimohensættelse og fradrager indkomstårets  

 ultimohensættelse.
Virkningen heraf er, at hvis indkomstårets  

 regnskabsmæssige ultimohensættelse er større end  

 ultimohensættelsen i det forudgående indkomstår, så  

 får instituttet fradrag for merbeløbet.
Omvendt må  

 instituttet indtægtsføre den del, hvormed det forudgående  

 års regnskabsmæssige ultimohensættelse overstiger  

 ultimohensættelsen i indkomståret.
Nettovirkningen er  

 således, at det er ændringerne i hensættelser fra år  

 til år, der medregnes ved opgørelsen af den skattepligtige  

 indkomst.
Den regnskabsmæssige ultimohensættelse  

 defineres som instituttets samlede hensættelser til tab på  

 udlån og garantier m.v.
Ultimohensættelsen kan ses som udtryk for  

 den værdi, hvormed udlåns- og garantiporteføljen er  

 nedskrevet.
Det er en forudsætning for fradrag for  

 hensættelser til tab, at hensættelsen vedrører tab, der  

 efter skattelovgivningens almindelige regler vil være  

 fradragsberettiget.
Dette betyder eksempelvis, at et pengeinstitut ikke vil  

 have fradrag for tab på udlån, som er ydet til et institut inden  

 for samme koncern jf. kursgevinstlovens § 4, samt at et pengeinstitut  

 kun vil have fradrag for tab på garantier, hvis tabet kan  

 karakteriseres som en fradragsberettiget driftsomkostning, jf.  

 statsskattelovens § 6, litra a.
I bestemmelsen præciseres denne  

 forudsætning.
Det bemærkes, at selvom forslaget teknisk er  

 udformet således, at hensættelsesadgangen for såvel  

 udlån som garantier m.v. reguleres i kursgevinstloven § 25,  

 stk. 6, så tilsigter forslaget ikke generelt at inddrage garanti-  

 eller kautionsfordringer m.v. under kursgevinstlovens regler.
Forslaget har  

 alene betydning for garantiforpligtelser, som penge- og realkreditinstitutter  

 påtager sig som led i den almindelige udlånsvirksomhed.
Den  

 skattemæssige behandling af øvrige betingede fordringer  

 såsom ikke-aktualiserede kautions- og garantiforpligtelser, der som  

 udgangspunkt ikke er omfattet af kursgevinstloven, berøres ikke af  

 forslaget.
Med forslaget fastslås det, at kun  

 regnskabsmæssige hensættelser, som opgjort efter danske  

 regnskabsretlige regler, skattemæssigt kan lægges til grund.
For  

 at tage højde for eventuelle fremtidige ændringer i de  

 regnskabsretlige regler uden samtidig at være nødsaget til at  

 foretage ændringer i denne lov, foreslås det, at det ikke i  

 lovteksten nærmere specificeres, hvilke regelsæt, der  

 hensættes efter.
Med regnskabsregler forstås dog både  

 lovbestemte retningslinier for regnskabsaflæggelsen og administrativt  

 fastsatte retningslinier, herunder eksempelvis Finanstilsynets  

 bekendtgørelser om regnskabsaflæggelse i pengeinstitutter  

 m.v.
Af hensyn til herværende filialer af udenlandske  

 kreditinstitutter, der er hjemmehørende i et land inden for  

 EU/EØS samt udenlandske kreditinstitutter, der ejes af danske  

 selskaber, er det udtrykkeligt nævnt, at det er hensættelser og  

 tab som opgjort efter danske regnskabsretlige regler, der kan fradrages ved  

 opgørelsen af den skattepligtige indkomst.
Dette er nødvendigt,  

 idet disse institutter ikke er underlagt danske regnskabsretlige regler, og  

 derfor hensætter efter regler i andre lande.
Som danske  

 regnskabsretlige regler betragtes de regler, som et tilsvarende dansk  

 kreditinstitut ville skulle følge.
Til § 2 Til nr. 1 Den praktiske rækkevidde af, at det er de  

 regnskabsmæssige hensættelser, som opgjort efter de  

 regnskabsretlige regler, der lægges til grund ved ligningen, skal ses i  

 sammenhæng med forslagets § 2, hvorefter der i skattekontrolloven  

 indføjes en ny § 6 D.
 Efter forslaget til § 6 D er det tilsynsmyndigheden  

 (Finanstilsynet, Indenrigsministeriet eller Strukturdirektoratet), der  

 kontrollerer størrelsen af hensatte beløb og lidte tab i det  

 enkelte institut.
 Dette betyder, at de statslige told- og skattemyndigheder  

 som udgangspunkt kan lægge de selvangivne beløb til grund for  

 skatteansættelsen.
Denne fremgangsmåde er valgt for at sikre, at de  

 statslige told- og skattemyndigheder ikke som efter de nugældende  

 anvisninger skal påse, at institutternes hensættelser er  

 foretaget i overensstemmelse med de regnskabsretlige regler.
Forslaget  

 betyder, at denne opgave fremover alene tilkommer det regnskabsmæssige  

 tilsyn, som efter anden lovgivning særskilt er tillagt kompetence  

 hertil.
De statslige told- og skattemyndigheder vil således i kraft af  

 forslaget ikke i fremtiden kunne rejse tvivl om, hvorvidt størrelsen  

 af fratrukne regnskabsmæssige hensættelser eller tab på  

 udlån og garantier m.v. er i overensstemmelse med de regnskabsretlige  

 regler.
Forslaget afskærer dog ikke de statslige told- og  

 skattemyndigheder fra at påse, at der kun er fratrukket  

 hensættelser på udlån og garantier m.v., hvor tab efter de  

 almindelige skatteregler er fradragsberettiget.
Forslaget indebærer ikke en ændring af den  

 hidtidige praksis for den regnskabsmæssige vurdering af  

 hensættelsesbehovet på udlån m.v.
Den tilsynsmæssige  

 kontrol forbliver derved uændret.
Finanstilsynet vil eksempelvis  

 fortsat foretage undersøgelser af det enkelte penge- eller  

 realkreditinstitut med ca. 3-4 års mellemrum.
Ved disse  

 undersøgelser vurderer Finanstilsynet på grundlag af et passende  

 udsnit og/eller stikprøve af engagementerne, om hensættelserne  

 er såvel tilstrækkelige som nødvendige.
Finanstilsynet  

 foretager desuden henover året undersøgelser med fokus på  

 penge- og realkreditinstitutternes aktuelle situation.
Finanstilsynets undersøgelse af pengeinstitutterne  

 er spredt jævnt over året.
Dvs. at Finanstilsynets kontrol af et  

 instituts tab og hensættelser eller dele af disse primært vil ske  

 i det år, hvor det pågældende institut undersøges.  

 En tilsynsmæssig opgørelse af hensættelserne pr. 31.  

 december foretages således som udgangspunkt kun for de institutter, der  

 undersøges pr. 31. december.
Da det i forhold til  

 indkomstopgørelsen er hensættelserne som opgjort pr. 31.  

 december, der er det relevante, indføres der derfor ved forslaget  

 adgang til, at Told- og Skattestyrelsen i særlige tilfælde kan  

 anmode tilsynsmyndigheden om at foretage en kontrol af et instituts  

 hensættelser pr. 31. december.
Disse særlige tilfælde vil  

 foreligge, når Told- og Skattestyrelsen har en formodning om, at  

 instituttets hensættelser ikke er korrekte.
Anmodning om en kontrol vil  

 eksempelvis kunne være relevant i forbindelse med en revisionssag eller  

 lignende i forhold til et institut.
Told- og Skattestyrelsens adgang til at  

 anmode om en kontrol af et instituts hensættelser vil ske i samarbejde  

 med tilsynsmyndigheden, således at der tages hensyn til  

 tilsynsmyndighedens planlægning i øvrigt.
Ovennævnte fremgangsmåde kan imidlertid kun  

 anvendes, hvor instituttet er underlagt et dansk regnskabsmæssigt  

 tilsyn og dermed danske regnskabsregler.
Dette gælder ikke udenlandske  

 kreditinstitutter ejet af danske selskaber, idet disse er underlagt tilsyn i  

 den fremmede stat, og herværende filialer af udenlandske  

 kreditinstitutter, der er hjemmehørende i et land inden for  

 EU/EØS, som er underlagt såkaldt hjemlandstilsyn.
I det omfang disse er underlagt dansk beskatning, og hvor  

 det af den grund er nødvendigt at kende opgørelsen af  

 hensættelser efter danske regler, må der derfor anvendes en anden  

 administrativ fremgangsmåde end den ovenfor nævnte.
Det  

 foreslås derfor i skattekontrollovens § 6 D, stk. 2, i disse  

 tilfælde i stedet at lade Told- og Skattestyrelsen anmode  

 Finanstilsynet om på vegne af skattemyndighederne at kontrollere, at  

 opgørelsen af fradragsberettigede hensættelser og tab er  

 foretaget i overensstemmelse med danske regnskabsretlige regler.
Finanstilsynet pålægges hermed ikke at  

 føre noget regnskabsmæssigt tilsyn med disse institutter, men  

 yder i kraft af sin særlige sagkundskab og indsigt i de  

 regnskabsretlige regler alene de statslige told- og skattemyndigheder bistand  

 i forbindelse med ligningen af institutterne.
Finanstilsynet skal  

 således alene påse disse institutters hensættelser og tab  

 på udlån.
Finanstilsynet vil fortsat ikke have indseende med  

 egenkapitalforholdene m.v. i herværende filialer af udenlandske  

 kreditinstitutter, der er hjemmehørende i et land inden for  

 EU/EØS eller i udenlandske datterselskaber af danske selskaber, der  

 driver penge- og realkreditinstitutvirksomhed.
Finanstilsynet vil  

 således fortsat heller ikke have indsigt i øvrige aktiver (andet  

 end udlån). Forslaget strider dermed ikke mod EU-retlige regler om  

 hjemlandstilsyn m.v.
Da Finanstilsynet kun træffer afgørelse efter  

 anmodning fra Told- og Skattestyrelsen sikres det, at Finanstilsynet netop  

 ikke kommer til at føre en regnskabsmæssig kontrol af  

 hensættelser og tab i institutter, som ikke er underlagt dansk  

 regnskabsmæssigt tilsyn.
Finanstilsynet bistår kun de statslige  

 told- og skattemyndigheder, når dette er påkrævet, fordi  

 instituttet er underlagt dansk beskatning, eller hvor instituttets  

 skattepligtige indkomst må opgøres af hensyn til  

 skatteopgørelsen hos et dansk moderselskab  

 (sambeskatningstilfælde).
Finanstilsynets rolle er som nævnt alene at  

 bistå skattemyndighederne.
Al kontakt til de udenlandske filialer  

 vedrørende værdiansættelse af udlån m.v.  

 forestås således af skattemyndighederne.
Såfremt der  

 på baggrund af Finanstilsynets vurdering, er grundlag for at  

 ændre størrelsen af det beløb, der er hensat til tab  

 på udlån m.v., vil proceduren være den, at  

 skattemyndighederne i form af en såkaldt agterskrivelse, giver den  

 udenlandske filial meddelelse om ændringen af det hensatte  

 beløb.
 I tilfælde, hvor Told- og Skattestyrelsen anmoder om  

 Finanstilsynets afgørelse som nævnt i § 6 D, stk. 2,  

 skal denne anmodning fremsættes senest 1 år efter  

 indkomstårets udløb og anmodningen skal være besvaret  

 indenfor en frist af 6 måneder fra fremsættelsen af  

 anmodningen.
 Tilsynsmyndighedernes afgørelser om  

 hensættelsernes størrelse m.v., kan efter allerede  

 gældende regler påklages til Erhvervsministeriets  

 Erhvervsankenævn og kan i sidste instans indbringes for domstolene.  

 Dette betyder, at spørgsmål om hensættelsernes  

 størrelse ikke kan gøres til genstand for behandling i det  

 skatteretlige klagesystem.
De i den foreslåede regel i § 6 D, stk. 2,  

 nævnte afgørelser kan imidlertid kun indbringes for domstolene,  

 medmindre der som foreslået tilvejebringes fornøden hjemmel til  

 at lade afgørelserne indbringe for Erhvervsministeriets  

 Erhvervsankenævn.
Forslaget sikrer, at danske og udenlandske  

 kreditinstitutter behandles på samme måde.
Kun i tilfælde, hvor skatteyder og de statslige  

 told- og skattemyndigheder er uenige om, hvorvidt en fratrukket  

 hensættelse kan fratrækkes, vil der kunne ske en almindelig  

 skatteretlig klagebehandling.
Sådanne tvistigheder vil imidlertid kun  

 opstå, hvor de statslige told- og skattemyndigheder mener, at der er  

 foretaget en hensættelse til et tab, som efter almindelige skatteregler  

 ikke vil være fradragsberettiget, og som derfor ikke kan  

 fratrækkes.
Da foreligger der et spørgsmål, som ikke  

 indbefatter stillingtagen til regnskabsretlige regler, men derimod alene  

 klassiske skatteretlige overvejelser, som bør behandles i det  

 ordinære skatteretlige klagesystem.
 Såfremt en klagesag er afgjort af  

 Erhvervsministeriets Erhvervsankenævn eller af domstolene med det  

 udfald, at det klagende institut får helt eller delvist medhold i sin  

 vurdering af hensættelsesbehovet, således at tilsynsmyndighedens  

 afgørelse ændres, da genoptages skatteansættelsen.
Til § 3 Det foreslås, at tilsynsmyndighedernes  

 afgørelser om størrelsen af hensættelser og tab er  

 bindende for de statslige told- og skattemyndigheder, således at de  

 statslige told- og skattemyndigheder umiddelbart kan lægge disse til  

 grund ved ligningen.
Dog tillægges afgørelsen ikke bindende  

 virkning, såfremt der er sket ændringer i forudsætninger,  

 som har været afgørende for indholdet af afgørelsen.
Det  

 gælder eksempelvis ændringer i love eller bekendtgørelser,  

 der har ligget til grund for afgørelsen.
Til § 4 Til stk. 1.
Det er regeringens opfattelse, at loven skal notificeres i  

 EU i medfør af EF-traktatens artikel 93, stk. 3, om  

 statsstøtte.
Loven vil først kunne blive sat i kraft, når  

 Europa-Kommissionen har godkendt lovens forenelighed med EU-retten.
Det  

 foreslås derfor, at skatteministeren bemyndiges til at fastsætte  

 tidspunktet for lovens ikrafttræden.
 Til stk. 2.
Hensættelsessystemet fungerer på den  

 måde, at selskabet hvert år skal indtægtsføre det  

 forudgående års ultimohensættelse og fradrager  

 indkomstårets ultimohensættelse.
Dette gælder såvel  

 efter Ligningsrådets anvisninger som efter den foreslåede regel i  

 kursgevinstlovens § 25, stk. 6, jf. lovforslagets § 1, nr. 3.  

 For de selskaber m.v., der er omfattet af Ligningsrådets anvisninger  

 for penge- og realkreditinstitutter, men som i kraft af lovforslaget ikke  

 længere kan anvende hensættelsessystemet, er konsekvensen dels at  

 der ikke længere er adgang til at fradrage årets  

 ultimohensættelser, dels at der ikke kan stilles krav om, at selskabet  

 m.v. skal indtægtsføre den skattemæssige hensættelse  

 for det sidste indkomstår, hvor Ligningsrådets anvisninger har  

 kunnet benyttes.
Sidstnævnt betyder, at selskabet m.v. kan opnå  

 fradrag to gange for det samme tab, nemlig såvel ved hensættelsen  

 som ved den senere afvikling af fordringen.
For at imødegå dette  

 foreslås det, at de selskaber m.v., der udgår af  

 hensættelsessystemet, ved opgørelsen af gevinst og tab på  

 fordringer, der er erhvervet før loven ikrafttræden, som  

 indgangsværdi skal anvende den faktiske anskaffelsessum nedsat med den  

 skattemæssige hensættelse for det sidste indkomstår, hvor  

 Ligningsrådets anvisninger har kunnet benyttes.
Er der tale om  

 hensættelser foretaget på grupper af ensartede mindre lån  

 på basis af statistiske beregninger, anvendes som indgangsværdi  

 den faktiske anskaffelsessum nedsat med en forholdsmæssig andel af den  

 skattemæssige hensættelse for det sidste indkomstår, hvor  

 Ligningsrådets anvisninger har kunnet benyttes.
Bilag Lovforslaget sammenholdt med gældende lov Gældende formulering Lovforslaget § 1 I lov om skattemæssig behandling af gevinst og tab på  

 fordringer, gæld og finansielle kontrakter (kursgevinstloven), jf.  

 lovbekendtgørelse nr. 580 af 5. august 1998, foretages følgende  

 ændringer:
 § 25. Gevinst og tab på fordringer og gæld, der  

 skal medregnes ved opgørelsen af den skattepligtige indkomst,  

 medregnes i det indkomstår, hvori gevinsten eller tabet realiseres  

 (realisationsprincippet), jf. dog stk. 2-5, og § 22, stk. 1,  

 samt §§ 36 og 37.
--- Stk. 4. Realkreditinstitutter, der er godkendt i henhold til  

 realkreditloven, Dansk Landbrugs Realkreditfond, Kreditforeningen af Kommuner  

 i Danmark, Danmarks Skibskreditfond og filialer af udenlandske  

 kreditinstitutter omfattet af realkreditlovens § 3, skal anvende  

 lagerprincippet for samtlige fordringer og gæld.
Endvidere skal  

 selskaber m.v., der er koncernforbundet med et af de i 1. pkt. nævnte  

 institutter, jf. realkreditlovens § 77, stk. 2, anvende  

 lagerprincippet for samtlige fordringer og gæld.
Institutter, der  

 udøver virksomhed gennem samme selskab m.v., anses i relation til  

 realkreditlovens § 77, stk. 2, for at udgøre ét  

 institut.
--- 1. I § 25, stk. 1, ændres »stk. 2-5«  

 til: »stk. 2-6«.
 2. I § 25, stk. 4, 1. pkt., indsættes efter  

 »samtlige fordringer og gæld«: », jf. dog stk. 6«.
 3. I § 25 indsættes som stk. 6:
»Stk. 6. Pengeinstitutter, realkreditinstitutter, der er  

 godkendt i henhold til realkreditloven, kreditinstitutter omfattet af bank-  

 og sparekasselovens kap. 3b, Dansk Landbrugs Realkreditfond, Kreditforeningen  

 af Kommuner i Danmark, Danmarks Skibskreditfond og filialer af udenlandske  

 kreditinstitutter omfattet af realkreditlovens § 3 skal ved  

 opgørelsen af den skattepligtige indkomst fradrage beløb, der  

 ved indkomstårets udløb er hensat til tab på udlån  

 og garantier m.v. efter de for instituttet gældende regnskabsretlige  

 regler.
For udenlandske kreditinstitutter, der ejes af danske selskaber, og  

 herværende filialer af udenlandske kreditinstitutter, der er  

 hjemmehørende i et land inden for EU/EØS, skal beløbet  

 dog opgøres efter de regnskabsretlige regler, der gælder for  

 tilsvarende kreditinstitutter undergivet Finanstilsynets tilsyn.
Hensatte  

 beløb kan dog kun fradrages i det omfang, de vedrører tab, der  

 er fradragsberettiget efter skattelovgivningens almindelige regler.
Ved  

 opgørelsen af den skattepligtige indkomst skal medregnes den  

 fradragsberettigede regnskabsmæssige ultimohensættelse, jf. 1.  

 pkt., for det forudgående indkomstår.« § 2 I skattekontrolloven, jf. lovbekendtgørelse nr. 573 af 5. august  

 1998, foretages følgende ændring:
 1. Efter § 6 C indsættes:
»§ 6 D.
Tilsynsmyndigheden for et institut som nævnt i  

 kursgevinstlovens § 25, stk. 6, kontrollerer størrelsen af  

 hensatte beløb og størrelsen af lidte tab i instituttet.
Told-  

 og Skattestyrelsen kan i særlige tilfælde anmode  

 tilsynsmyndigheden om at foretage kontrollen pr. 31. december.
Stk. 2. For herværende filialer af udenlandske  

 kreditinstitutter, der er hjemmehørende i et land inden for  

 EU/EØS og for udenlandske kreditinstitutter, der ejes af danske  

 selskaber, påser Finanstilsynet på vegne af og efter anmodning  

 fra Told- og Skattestyrelsen størrelsen af de beløb, der kan  

 hensættes til tab på udlån og garantier m.v., og  

 størrelsen af lidte tab, som kan fradrages efter kursgevinstlovens  

 § 25, stk. 6. Anmodning fra Told og Skattestyrelsen skal  

 fremsættes senest 1 år efter udløbet af det  

 pågældende indkomstår.
Finanstilsynet skal meddele sin  

 afgørelse inden 6 måneder fra anmodningens fremsættelse.  

 Afgørelsen kan indbringes for Erhvervsministeriets  

 Erhvervsankenævn senest 4 uger efter, at de i 1. pkt. nævnte  

 filialer og kreditinstitutter har fået underretning om  

 afgørelsen.« § 3 I skattestyrelsesloven, jf. lovbekendtgørelse nr. 526 af 3. juli  

 1998, foretages følgende ændringer:
 1. Overskriften til kapitel 2 A affattes således:
»Bindende forhåndsbesked m.v.« 2. Efter § 20 C indsættes i kapitel 2 A:
»§ 20 D.
En afgørelse om størrelsen af hensatte  

 beløb eller størrelsen af lidte tab i et penge- eller  

 realkreditinstitut m.v., der er meddelt af tilsynsmyndigheden efter  

 skattekontrollovens § 6 D, er bindende for skattemyndighederne og  

 Landsskatteretten.
