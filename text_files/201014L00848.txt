Bilag 1 Betænkning afgivet af Socialudvalget den 5. maj 2011 Betænkning over Forslag til lov om ændring af lov om social service (Regulering af besøgsrestriktioner i boligformer med tilknyttet personale og fællesboligarealer samt tilsynspolitik for personlig og praktisk hjælp m.v. i hjemmeplejen) [af socialministeren (Benedikte Kiær)] 1. Ændringsforslag Socialistisk Folkepartis medlemmer af udvalget har stillet 2 ændringsforslag til lovforslaget.
2. Udvalgsarbejdet Lovforslaget blev fremsat den 16. marts 2011 og var til 1. behandling den 5. april 2011. Lovforslaget blev efter 1. behandling henvist til behandling i Socialudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og socialministeren sendte den 23. december 2010 dette udkast til udvalget, jf.
SOU alm. del  bilag 132. Den 16. marts 2011 sendte socialministeren de indkomne høringssvar og et notat herom til udvalget.
Spørgsmål Udvalget har stillet 7 spørgsmål til socialministeren til skriftlig besvarelse, som denne har besvaret.
3. Indstillinger og politiske bemærkninger Et flertal  i udvalget (V, DF, KF og KD) indstiller lovforslaget til vedtagelse uændret.
 Et mindretal i udvalget (S, SF og EL) indstiller lovforslaget til vedtagelse med de stillede ændringsforslag.
Et andet mindretal i udvalget (RV) indstiller lovforslaget til forkastelse ved 3. behandling.
Mindretallet vil stemme for de stillede ændringsforslag.
Dansk Folkepartis medlemmer af udvalget bemærker, at der inden for det seneste års tid har været en række eksempler på, at tilsynet ude i kommunerne har svigtet med hensyn til at kontrollere den service, som f.eks. hjemmehjælpen skal yde over for udsatte borgere og ældre, der har behov for støtte og hjælp i dagligdagen.
Der har desværre også været en række eksempler på, at pårørende til ældre på plejehjem er blevet forhindret i at besøge deres far eller mor, og det er eksempler, som Folketinget efter DFs opfattelse bør reagere på.
 DF har ønsket en bedre regulering på de omtalte områder.
For det første foreslås det, at kommunalbestyrelsen skal udarbejde og offentliggøre en tilsynspolitik for hjemmeplejen med retningslinjer for, hvordan kommunen tilrettelægger tilsynet og opfølgningen på hjælpen.
Formålet er at sikre, at kommunerne lever op til deres forpligtelser til at føre tilsyn med hjemmehjælpen, sådan at bl.a. de ældre får den hjælp, de har krav på.
For det andet foreslås en regulering af kommunernes adgang til at træffe afgørelser om besøgsrestriktioner.
Formålet er at slå fast, at personer, der bor i de i lovforslaget nævnte boligtyper, som hovedregel selv bestemmer, hvem de vil have besøg af.
En plejehjemsbolig er den ældres egen bolig, og det er et vigtigt princip.
Det har været fremført, at pårørende oplever at blive pålagt eller truet med besøgsrestriktioner, der afskærer dem fra at besøge familie og venner på plejehjem.
Det har været fremme, at baggrunden i nogle tilfælde alene skulle være, at de pårørende har givet udtryk for kritik af kommunens serviceniveau eller den konkrete udførelse af plejen af deres familiemedlem.
Det er DFs opfattelse, at pårørendes kritik af eller interesse i, hvordan deres familiemedlemmer bliver behandlet af det offentlige, aldrig i sig selv må give anledning til noget så voldsomt og indgribende, som det er at indføre en besøgsrestriktion.
Udgangspunktet for lovforslaget er borgernes ret til selv at bestemme over egen bolig og grundsætningen om den personlige friheds ukrænkelighed, som det fremgår af grundloven.
Derudover har Folketingets Ombudsmand i en konkret sag om besøgsrestriktioner givet udtryk for kritik af sagsbehandlingen.
 Med forslaget fastlægges det politiske ansvar, da det fremover er kommunalbestyrelsen, der får ansvaret for de beslutninger, der træffes på området.
Det klare udgangspunkt er, at den ældres eller handicappedes bolig er borgerens egen private bolig, og derfor skal hverken det offentlige eller andre bestemme, hvem man får besøg af.
Men er der f.eks. tale om vold eller grov chikane fra de pårørendes side mod f.eks. personalet eller andre beboere, og skal der begrænsninger til, så skal de lokale politikere tage ansvar for den beslutning.
Derudover skal der være mulighed for at klage over afgørelsen for de pårørende.
Det er efter DFs opfattelse væsentligt.
 Liberal Alliance, Inuit Ataqatigiit, Siumut, Tjóðveldi og Sambandsflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ny paragraf Af et mindretal (SF), tiltrådt af et mindretal (S, RV og EL):
 1) Efter § 2 indsættes som ny paragraf:
»§ 01 Socialministeren fremsætter senest i folketingsåret 2013-14 forslag til revision af §§ 137 a-137 d, jf. § 1, nr. 2.« [Revisionsbestemmelse] Ny paragraf 2) Efter § 2 indsættes som ny paragraf:
»§ 02 Socialministeren fremsætter senest i folketingsåret 2013-14 forslag til revision af § 151 c, jf. § 1, nr. 3.« [Revisionsbestemmelse] Bemærkninger Til nr. 1 Ændringsforslaget indebærer, at socialministeren senest i folketingsåret 2013-14 skal fremsætte forslag til revision af lovens §§ 137 a  137 d om procedurer for besøgsrestriktioner i plejeboliger m.v.
Til nr. 2 Ændringsforslaget indebærer, at socialministeren senest i folketingsåret 2013-14 skal fremsætte forslag til revision af lovens § 151 c om kommunernes tilsynspolitik for personlig og praktisk hjælp i hjemmeplejen.
Anne-Mette Winther Christiansen (V) Erling Bonnesen (V) nfmd.
Louise Schack Elholm (V) Sophie Løhde (V) Martin Henriksen (DF) fmd.
Tina Petersen (DF) René Christensen (DF) Vivi Kier (KF) Per Ørum Jørgensen (KD) Mette Frederiksen (S) Orla Hav (S) Thomas Jensen (S) Lise von Seelen (S) Özlem Sara Cekic (SF) Astrid Krag (SF) Anne Marie Geisler Andersen (RV) Line Barfod (EL) Liberal Alliance, Inuit Ataqatigiit, Siumut, Tjóðveldi og Sambandsflokkurin havde ikke medlemmer i udvalget.
