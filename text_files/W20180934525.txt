Pressenævnets kendelse i sag nr. 2017-80-0075 Artikel om boligsalg på Bornholm.nu kritiseres ikke En ejendomsmægler klagede over artiklen Små lokale mæglere sælger færre boliger, der omhandlede salget af privatboliger på Bornholm i 2017. Artiklen var ledsaget af et billede af ejendomsmæglerens butiksfacade.
Ejendomsmægleren, som også sælger erhvervsejendomme, klagede over, at det fremgik af billedteksten, at virksomheden var gået tilbage, selvom virksomheden havde oplevet økonomisk fremgang i 2017. Mægleren klagede også over, at Bornholm.nu havde bragt billedet af deres butiksfacade uden først at få samtykke hertil.
Pressenævnet fandt ikke grundlag for at udtale kritik, da det fremgik tilstrækkeligt tydeligt af artiklen, at den omhandlede salg af privatboliger.
Nævnet fandt heller ikke grundlag for at kritisere, at Bornholm.nu havde bragt billedet af ejendomsmægleren uden samtykke, da billedet ikke var krænkende for mægleren.
[Klager] ApS [herefter [Klager].
Pressenævnet] har klaget til Pressenævnet over artiklen Små lokale mæglere sælger færre boliger, som blev bragt på netavisen Bornholm.nu den 13. december 2017.
 [Klager] har navnlig klaget over, at artiklen indeholder ukorrekt og skadende information, som ikke blev forelagt virksomheden forud for offentliggørelsen.
1 Sagsfremstilling Forud for offentliggørelsen Bornholm.nu bragte den 13. december 2016 artiklen DanBolig topper fortsat salgslisten på boliger.
Af artiklen fremgår blandt andet:
[] Her er tallene for de seneste 12 måneder:¬DanBolig: 254¬EDC BornholmerBo: 183¬Home: 133¬Nybolig: 101¬[Klager]: 68¬RealMæglerne: 46¬Estate: 40¬RobinHus (For få besvarelser) Den påklagede artikel Bornholm.nu bragte den 13. december 2017 artiklen Små lokale mæglere sælger færre boliger.
Af artiklen fremgår:
 BORNHOLM  Bornholms små ejendomsmæglere har i løbet af de seneste 12 måneder solgt færre villaer end for et år siden.
Det selvom boligsalget generelt har været stigende. ¬For de større af øens mæglerfirmaer er der tale om et markant øget salg i forhold til de samme måneder for et år siden, viser aktuelle tal fra Dansk Ejendomsmæglerforening. ¬Tallene er fra Boligsiden.dk, som er Dansk Ejendomsmæglerforenings boligsite, som indsamler alle salgstal fra de danske ejendomsmæglere og løbende beregner markedsandele og omsætningstal over hele Danmark. ¬Her er tallene for de seneste 12 måneder (for et år siden):¬DanBolig: 335 (254)¬EDC BornholmerBo: 239 (183)¬Home: 160 (133)¬Nybolig: 136 (101)¬[Klager]: 57 (68)¬RealMæglerne: 34 (46)¬RobinHus: 57 (6) Mellem rubrikken og selve artiklen er indsat et billede, der viser facaden af en butik.
Der er ingen personer på billedet, som ses taget fra et offentligt, tilgængeligt vejkryds.
Billedet er ledsaget af følgende tekst:
[Klager] ApS er gået tilbage trods opsvinget på boligmarkedet.
Arkivfoto På tidspunktet for [Klager]s læsning af artiklen var den ledsaget af en annonce for ejendomsmæglervirksomheden danbolig.
Yderligere oplysninger En udskrift af 13. december 2017 fra Boligsiden.dk med overskriften Butiksoversigt for mæglere med boliger i Bornholm (Kommune)  Villaer solgt i Bornholm (Kommune) de seneste 12 måneder viser, at [Klager] havde solgt 57 boliger fra den 13. december 2016 til den 13. december 2017. En udskrift med samme overskrift, foretaget den 20. december 2017, viser, at [Klager] i denne periode havde solgt 66 boliger.
2 Parternes synspunkter 2.1 [Klager]s synspunkter [Klager] har anført, at den påklagede artikel indeholder ukorrekt information, som er skadelig for virksomheden, og som burde have være forelagt forud for artiklens offentliggørelse.
 Klager har navnlig henvist til artiklens billedtekst og anført, at det er faktuelt forkert, at virksomheden er gået tilbage trods opsvinget på boligmarkedet.
[Klager] har i den forbindelse oplyst, at virksomheden, som består af en boligafdeling og en erhvervsafdeling, i 2017 leverede sit bedste regnskab til dato med en fremgang på minimum 25 %. Den i artiklen anvendte statistik fra Boligsiden.dk er således fejlciteret og ikke repræsentativ for hele [Klager]s virksomhed. [Klager] har hertil oplyst, at virksomheden i 2017 solgte 76 boliger, hvoraf 10 blev solgt uden markedsføring, hvorfor disse salg ikke figurerer på Boligsiden.dk.
Klager har dog understreget, at disse tal ikke er en del af klagen til Pressenævnet.
Klager har endvidere bemærket, at det i øvrigt ikke er korrekt, som det fremgår af artiklen, at den omtalte statistik fra Boligsiden.dk alene omhandler salg af villaer, idet den omhandler alle former for private boliger.
[Klager] har anført, at det er i strid med god presseskik, at Bornholm.nu har offentliggjort den krænkende omtale i billedteksten uden først at have indhentet virksomhedens kommentarer hertil.
Bornholm.nu burde ligeledes have kontaktet klager vedrørende brug af billedet af [Klager]s butik, da billedet ikke er flatterende for deres forretning og bliver brugt hver gang, der bliver skrevet negativt om klager.
[Klager] har oplyst, at man helt ekstraordinært har købt seks helsidesannoncer i Bornholms Tidende og Rytterknægten for at forsøge at rette op på den skade, der er sket. [Klager] er en lille virksomhed, men man kan og vil ikke blive ved med at finde sig i den konstante negative omtale af deres firma.
Som eksempel herpå har klager henvist til to ældre, kritiske artikler bragt på Bornholm.nu, som begge blev offentliggjort, uden klager var blevet kontaktet for en kommentar.
Klager har i den forbindelse bemærket, at det kan virke som om, Bornholm.nu forsøger at ødelægge deres virksomhed til fordel for de mæglere, der annoncerer hos mediet.
2.2 Bornholm.nus synspunkter Bornholm.nu har indledningsvist bemærket, at [Klager] ikke har klaget til Bornholm.nu eller ønsket rettelser til den omtalte artikel.
Det har andre mæglere heller ikke.
 Bornholm.nu har afvist, at artiklen er i strid med god presseskik og anført, at mediet objektivt og med klar kildeangivelse har leveret en relevant artikel, som lever op til de presseetiske regler og læsernes forventning om troværdig og uafhængig information.
Bornholm.nu har anført, at det er korrekt information, når mediet den 13. december 2017 offentliggjorde artiklen, hvoraf det fremgår, at [Klager] på denne dato havde solgt færre boliger end samme dato året før.
Som det fremgår af artiklens overskrift, handler artiklen om boligsalget på Bornholm, ligesom det fremgår, at de anvendte tal er taget fra Boligsiden.dk, der er Dansk Ejendomsmæglerforenings boligsite, og som indsamler alle salgstal fra de danske ejendomsmæglere og løbende beregner markedsandele og omsætningstal over hele Danmark.
Bornholm.nu har oplyst, at datoen den 13. december 2017 ikke er tilfældigt valgt, idet Boligsiden.dk løbende viser tal 12 måneder tilbage.
Det er således afgørende, at der anvendes data fra samme dato år efter år.
Den 13. december 2016 havde Bornholm.nu i artiklen DanBolig topper fortsat salgslisten på boliger en tilsvarende opgørelse, så derfor kan der foretages en sammenligning af de to perioder.
Ved at sammenligne de to artikler ses det, at de små mæglere i 2016 til sammen havde solgt 160 boliger.
I 2017 var tallet 148.
 For at illustrere hvor vanskeligt det er for forbrugerne at få reel information, har Bornholm.nu oplyst, at [Klager] den 20. december 2017 havde en annonce i ugeavisen Rytterknægten, som udgives af Bornholms Tidende, hvor firmaet skrev, at de havde solgt 76 boliger i 2017. Bornholm.nu har i den forbindelse henvist til tal fra Boligsiden.dk fra samme dag [gengivet under punkt 1, Sagsfremstilling, Pressenævnet], hvoraf det fremgår, at [Klager] havde solgt 66 boliger i perioden fra den 20. december 2016 til den 20. december 2017.
Bornholm.nu har medgivet, at det er forenklet i den påklagede artikel at skrive villaer, når oplysningerne gælder samtlige boligtyper.
At der anvendes betegnelsen villaer, ændrer dog ikke på artiklens hovedindhold i overskrift og konklusion nemlig, at de små mæglere ifølge den officielle statistik fra mæglerforeningen havde solgt færre boliger end året før, og at [Klager] var gået tilbage salgsmæssigt, selvom boligsalget generelt var vokset.
Bornholm.nu har oplyst, at betegnelsen villaer bliver rettet, når artiklen ikke længere skal være dokumentation for klagen til Pressenævnet.
Bornholm.nu har anført, at der i branchen ikke er tvivl om, at [Klager] sælger en stor del erhvervsejendomme.
Men erhvervssalg fremgår desværre ikke af Boligsiden.dk.
Det er således ikke muligt at få officielle tal, hvorfor der heller ikke kan foretages en sammenligning mellem mæglerne.
Erhverv er imidlertid ikke relevant i forbindelse med den nævnte artikel, som alene handler om boligsalget.
For så vidt angår billedet af [Klager], som er indsat i artiklen, har Bornholm.nu anført, at valget af billede til artiklen er et ønske fra redaktionen om at illustrere artiklerne så relevant som muligt.
Det er mediets opfattelse, at det er relevant at vise et arkivfoto af [Klager] med en tilhørende billedtekst, og at brugen af arkivbilledet ikke kræver henvendelse til, eller samtykke fra, [Klager], da der er tale om et pressefoto.
Bornholm.nu har hertil bemærket, at tidligere artikler har været illustreret med arkivbilleder af andre mægleres skilte og lignende, hvilket ikke har givet anledning til kritik.
Bornholm.nu har oplyst, at det er tilfældigt, at den påklagede artikel var ledsaget af en annonce fra danbolig, på det tidspunkt hvor [Klager] blev opmærksom på den.
Bannerreklamerne på denne plads ligger i rotation, hvorfor det lige så godt kunne have været en af de øvrige 10, der er placeret i denne bannerfarm, der var blevet vist.
Det er i øvrigt det samme på alle sektioner, også dødsfald.
Bornholm.nu har endvidere afvist, at mediet konstant har skrevet negative artikler om [Klager], og der er i den forbindelse henvist til en oversigt over mediets artikler vedrørende [Klager].
 3 Pressenævnets begrundelse og afgørelse:
 I sagens behandling har følgende nævnsmedlemmer deltaget:
Jens Kruse Mikkelsen, Jørn Mikkelsen, Ulrik Holmstrup og John Meinert Jacobsen Pressenævnet bemærker indledningsvist, at [Klager] alene har klaget over artiklen Små lokale mæglere sælger færre boliger, bragt på Bornholm.nu den 13. december 2017. Klagen behandles derfor alene i relation til denne artikel.
God presseskik Korrekt information og forelæggelse [Klager] har klaget over, at artiklen Små lokale mæglere sælger færre boliger indeholder ukorrekt, krænkende information, som ikke blev forelagt klager forud for offentliggørelsen.
Det følger af de vejledende regler for god presseskik, at det er mediernes opgave at bringe korrekt og hurtig information.
Så langt det er muligt, bør det kontrolleres om de oplysninger, der gives eller gengives, er korrekte.
Oplysninger, som kan være skadelige, krænkende eller virke agtelsesforringende for nogen, skal efterprøves i særlig grad, inden de bringes, først og fremmest ved forelæggelse for den pågældende, jf. punkt A. 1 og A. 3.
Det er videre Pressenævnets opfattelse, at redaktøren i overensstemmelse med det almindelige princip om redaktørens ret til at redigere mediet er berettiget til at beslutte, hvad man vil bringe i mediet.
Det vil sige, at det ligger inden for grænserne af redaktørens redigeringsret at udelade oplysninger, der for én af parterne forekommer centrale, så længe det samlede indtryk giver et retvisende billede.
 [Klager] har klaget over udsagnet [Klager] ApS er gået tilbage trods opsvinget på boligmarkedet, som fremgår af artiklens billedtekst.
På baggrund af sagens oplysninger har Pressenævnet lagt til grund, at [Klager] ikke har bestridt oplysningerne i statistikken, som Bornholm.nu hentede på Boligsiden.dk den 13. december 2017, og som blev lagt til grund for den påklagede artikel.
Det er endvidere ikke bestridt, at [Klager] samlet set oplevede en økonomisk fremgang i 2017.
Pressenævnet finder, at det påklagede udsagn må anses for at være en korrekt bemærkning om, at [Klager] solgte færre privatboliger fra den 13. december 2016 til den 13. december 2017 end i den tilsvarende periode året forinden.
Pressenævnet finder, at det havde været hensigtsmæssigt i artiklen at nævne, at [Klager] består af både en privatafdeling og en erhvervsafdeling, og at virksomheden samlet set havde fremgang i 2017. Nævnet finder imidlertid, at det med tilstrækkelig tydelighed fremgår af det påklagede udsagn, som anvender ordet boligmarkedet, og af artiklen i sin helhed, at den omhandler salg af privatboliger.
Nævnet finder derfor ikke tilstrækkelig grundlag for at fastslå, at Bornholm.nu har tilsidesat god presseskik ved at bringe udsagnet uden først at have indhentet [Klager]s kommentarer hertil.
Nævnet udtaler ikke kritik.
Privatlivets fred [Klager] har klaget over, at Bornholm.nu har bragt et billede af deres butiksfacade uden at indhente et samtykke til offentliggørelsen.
 Det følger af de vejledende regler for god presseskik, at meddelelser, der kan krænke privatlivets fred, skal undgås, medmindre klar almen interesse kræver offentlig omtale, jf. punkt B. 1.
Det er som udgangspunkt ikke i strid med god presseskik, at medier fotograferer eller filmer personer eller virksomheder, der befinder sig på offentligt tilgængelige steder, selv om de pågældende ikke har samtykket hertil.
Der skal dog udvises varsomhed af hensyn til de implicerede, herunder til de sammenhænge, hvori de indgår.
Pressenævnet finder ikke, at det anvendte billede af [Klager] er krænkende for klager.
Nævnet har i den forbindelse lagt vægt på, at billedet er taget på en offentligt tilgængelig vej, og at der ikke ses nogen personer på billedet.
Pressenævnet finder herefter ikke grundlag for at kritisere Bornholm.nu for ikke at indhente klagers samtykke til at offentliggøre billedet.
Nævnet udtaler ikke kritik.
