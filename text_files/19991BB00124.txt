Fremsat den 22. marts 2000 af  

 Rikke Hvilshøj (V), Inge Dahl-Sørensen (V),  

 Harald Kjøller (V), Gyda Kongsted (V),  

 Jens Hald Madsen (V), Karsten Nonbo (V),  

 Flemming Hansen (KF), Jens Heimburger (KF) og Pernille  

 Sams (KF) Forslag til folketingsbeslutning om, at beboere i almene boliger får ret til at  

 overtage boligen Folketinget pålægger regeringen inden udgangen  

 af indeværende folketingsår at fremsætte lovforslag om, at  

 beboere i almene boliger får ret til at overtage boligen på ejer-  

 eller andelsbasis.
Bemærkninger til forslaget Gennem 1990 erne er der sket en øget  

 social opsplitning mellem forskellige by- og boligområder.
Fysisk  

 nedslidte boligområder og en ensidig beboersammensætning har  

 bidraget til at indfange boligbebyggelser i en negativ udviklingsspiral.  

 Problemerne har hovedsageligt været koncentreret i større almene  

 boligbebyggelser.
 Mangeårige erfaringer viser imidlertid, at  

 byområder med blandede boformer tiltrækker en bredt sammensat  

 beboerkreds, hvilket igen medvirker til at gøre de  

 pågældende boligområder relativt stabile og velfungerende.
For netop at kunne opnå en bredere vifte af boformer  

 i de boligområder, som i dag er præget af store almene  

 bebyggelser, skal beboerne i almene boliger gives mulighed for at overtage  

 boligen på ejer- eller andelsbasis.
Forslaget åbner således  

 ikke op for, at de almene boliger kan afhændes til private investorer  

 og lign.
De enkelte beboere vil med en overtagelse af deres bolig  

 på enten ejer- eller andelsbasis i langt højere grad være  

 herre over deres egen boligsituation.
Beboerne får mulighed for via  

 sikkerhed i boligen at finansiere individuelle forbedringer af boligen.
Et  

 varieret udbud af boformer vil også give den enkelte borger mulighed  

 for at blive i byområdet i situationer, hvor boligbehovene med alderen  

 måtte ændre sig.
Dette vil bidrage til stabilitet og  

 opretholdelsen af gode sociale netværk i de pågældende  

 byområder samtidig med, at kravene om større fleksibilitet og  

 variation på fremtidens boligmarked vil blive imødekommet.
Den pris, hvortil lejeren kan overtage boligen, skal  

 afgøres af en trio bestående af en ejendomsmægler fra  

 området, en repræsentant for den almene boligforening samt en  

 kommunalt udpeget repræsentant.
Samtidig har lejeren fortrinsret til at  

 overtage boligen   det skal således ikke være muligt for  

 udefrakommende at overbyde den pris, der er fastsat for boligen.
Provenuet fra salget skal tilgå den almene  

 boligforening, som herefter træffer beslutning om, hvad provenuet skal  

 anvendes til.
I første omgang vil det være nærliggende at  

 anvende provenuet til at dække boligforeningens udestående  

 lån og forpligtigelser i den frasolgte bolig.
Provenuet kan også  

 anvendes til byggeri af nye boliger, renovering af eksisterende boliger,  

 kvarterløftprojekter inden for boligforeningen, beplantninger i  

 området m.v.
Skriftlig fremsættelse Rikke Hvilshøj (V):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om, at beboere i  

 almene boliger får ret til at overtage boligen.
(Beslutningsforslag nr.
B 124).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
