Betænkning afgivet af Beskæftigelsesudvalget den 13. april 2016 Betænkning over Forslag til lov om ændring af lov om arbejdsskadesikring, lov om arbejdsløshedsforsikring m.v., lov om arbejdsmiljø og forskellige andre love (Overførsel af Arbejdsskadestyrelsens opgaver til den selvejende institution Arbejdsmarkedets Erhvervssikring og til Styrelsen for Arbejdsmarked og Rekruttering samt nedlæggelse af Arbejdsmarkedets Erhvervssygdomssikring) [af beskæftigelsesministeren (Jørn Neergaard Larsen)]:
1. Ændringsforslag Beskæftigelsesministeren har stillet 4 ændringsforslag til lovforslaget.
2. Udvalgsarbejdet Lovforslaget blev fremsat den 26. februar 2016 og var til 1. behandling den 3. marts 2016. Lovforslaget blev efter 1. behandling henvist til behandling i Beskæftigelsesudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og beskæftigelsesministeren sendte den 18. januar 2016 dette udkast til udvalget, jf.
BEU alm. del  bilag 64. Den 25. februar 2016 sendte beskæftigelsesministeren de indkomne høringssvar, et høringsnotat og en ligestillingsvurdering til udvalget.
Spørgsmål Udvalget har stillet 11 spørgsmål til beskæftigelsesministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (udvalget med undtagelse af EL og SF) indstiller lovforslaget til vedtagelse med de stillede ændringsforslag.
 Et mindretal i udvalget (EL og SF) indstiller lovforslaget til forkastelse ved 3. behandling, men vil stemme for de stillede ændringsforslag.
Enhedslistens medlemmer af udvalget konstaterer, at lovforslag nr.
L 140 og L 141 handler om at overflytte Arbejdsskadestyrelsens aktiviteter til et andet selskab, Udbetaling Danmark, og at oprette den selvejende institution Arbejdsmarkedets Erhvervssikring.
Desuden er det planen at udflytte aktiviteterne til tre nye lokaliteter: Vordingborg, Haderslev og Hillerød.
Arbejdsskadestyrelsen har i en del år ikke fungeret efter hensigten, fordi der ikke har været en ordentlig bemanding.
Nyansatte medarbejdere er ved at blive oplært.
Det vil være særdeles problematisk at bryde en sådan styrelse op og udflytte den.
Arbejdsskadestyrelsens virksomhed adskiller sig væsentligt fra de opgaver, som ATP ellers udfører.
Der er tale om individuelle sagsgange og afgørelser.
Hertil kommer, at der har været en stribe indsigelser i høringssvarene fra DA, HK, LO, Metal og 3F, der alle advarer om problemer vedrørende omorganiseringen.
Det er alle organisationer, der i det daglige arbejder systematisk med arbejdsskadesager, og som er tæt på arbejdsskadede  der ved, hvad de taler om.
Omorganiseringen kan betyde tab af viden og kompetencer samt forlænget og fordyret sagsbehandling og ansvarsforflygtigelse fra beskæftigelsesministerens side, hvilket er tankevækkende i en tid med problemer på området.
Der er ikke lavet analyser over fordele og omkostninger ved udflytningen, og der findes ikke præcise beskrivelser af opgavefordeling, ansvarsfordeling, kompetence, retssikkerhed og aktindsigt.
Enhedslisten kan derfor ikke støtte lovforslagene.
 Inuit Ataqatigiit, Siumut, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Til § 1 Af beskæftigelsesministeren, tiltrådt af udvalget:
 1) I nr. 20 ændres »§ 63 a, stk. 1, 1. og 2. pkt., stk. 3, stk. 3, nr. 2, stk. 4, stk. 5, 3. pkt., og stk. 6,« til: »§ 63 a, stk. 1, 1. og 2. pkt., stk. 3, 1. pkt., og stk. 4 og 6,«.
[Lovteknisk korrektion] 2) Efter nr. 21 indsættes som nyt nummer:
 »01. Efter § 34 indsættes:
»§ 34 a.
Arbejdsmarkedets Erhvervssikring giver Arbejdstilsynet terminaladgang til oplysninger registreret om arbejdsulykker og erhvervssygdomme i Arbejdsmarkedets Erhvervssikrings og Arbejdstilsynets fælles system til anmeldelse af arbejdsulykker og erhvervssygdomme, jf. § 72, stk. 3, i arbejdsmiljøloven.
Stk. 2. Arbejdsmarkedets Erhvervssikring videregiver nødvendige oplysninger fra sit øvrige datagrundlag ud over det i stk. 1 nævnte om arbejdsulykker og erhvervssygdomme til Arbejdstilsynet.
Oplysningerne videregives med henblik på behandling og registersamkøring i kontroløjemed til identifikation af virksomheder til brug for målretning af Arbejdstilsynets kontrol og tilsyn samt til behandling og registersamkøring til analyse- og forebyggelsesformål samt statistiske formål.«« [Terminaladgang m.v. for Arbejdstilsynet til oplysninger om arbejdsulykker og erhvervssygdomme] 3) Efter nr. 48 indsættes som nyt nummer:
»02. I § 57, stk. 4, ændres »4.-6. pkt.« til: »4. og 5. pkt.«« [Redaktionel ændring] Til § 7 4) Efter nr. 5 indsættes som nye numre:
 »01. I § 72 indsættes efter stk. 2 som nyt stykke:
»Stk. 3. Arbejdstilsynet har terminaladgang til oplysninger om arbejdsulykker og erhvervssygdomme i Arbejdsmarkedets Erhvervssikrings og Arbejdstilsynets fælles system til anmeldelse af arbejdsulykker og erhvervssygdomme, jf. § 34 a, stk. 1, i lov om arbejdsskadesikring, herunder til indsamling og samkøring i kontroløjemed samt til analyse, forebyggelse og statistik.« Stk. 3 bliver herefter stk. 4.
 02. I § 72 indsættes som stk. 5:
»Stk. 5. Arbejdstilsynet kan, i det omfang det er nødvendigt i kontroløjemed og til analyse- og forebyggelsesformål samt statistiske formål, indsamle og samkøre oplysninger fra Arbejdsmarkedets Erhvervssikrings øvrige datagrundlag ud over det i stk. 3 nævnte om arbejdsulykker og erhvervssygdomme, jf. § 34 a, stk. 2, i lov om arbejdsskadesikring.«« [Terminaladgang m.v. for Arbejdstilsynet til oplysninger om arbejdsulykker og erhvervssygdomme og hjemmel for Arbejdstilsynet til behandling af oplysninger fra Arbejdsmarkedets Erhvervssikring om arbejdsulykker og erhvervssygdomme] Bemærkninger Til nr. 1 Af lovtekniske grunde justeres opregningen i ændringspunktet.
Til nr. 2 og 4 Arbejdsskadestyrelsens og Arbejdstilsynets fælles anmeldesystem indeholder en række oplysninger fra bl.a. de anmeldelser af arbejdsulykker og erhvervssygdomme, der er pligt til at anmelde efter både arbejdsmiljølovgivningen og arbejdsskadesikringslovgivningen, og indeholder oplysninger om alle registrerede arbejdsulykker og erhvervssygdomme.
Anmeldesystemet indeholder således oplysninger bl.a. på individniveau om arbejdsulykker, herunder oplysninger om tilskadekomne og skaden, anmelderen og virksomheden samt arbejdsstedet og ulykken.
Desuden indeholder systemet oplysninger om erhvervssygdomme, herunder oplysninger om tilskadekomne, diagnose og anmelder.
 Det fælles anmeldesystem indeholder desuden systemoplysninger til identifikation af den enkelte anmeldelse m.v.
 Oplysningerne vil indgå i arbejdet med Arbejdstilsynets tilsynsplanlægning, ligesom de vil blive benyttet til analyse, forebyggelsestiltag og statistiske formål og i arbejdet med opfyldelse af politiske initiativer.
 Den nærmere afgrænsning af, hvilke oplysninger der er pligt til at anmelde, sker ved bekendtgørelse, jf. arbejdsmiljølovens § 75, stk. 1, og arbejdsskadesikringslovens § 34, stk. 1, og afhænger bl.a. af EU-regulering på området.
 Som en konsekvens af forslaget om at flytte Arbejdsskadestyrelsens opgaver til Arbejdsmarkedets Erhvervssikring vil det fælles system til anmeldelse af arbejdsulykker og erhvervssygdomme blive organisatorisk placeret i Arbejdsmarkedets Erhvervssikring, der dermed vil have rådighed over systemet.
Der er derfor behov for at præcisere hjemmelsgrundlaget for Arbejdstilsynets terminaladgang, herunder hjemmelsgrundlaget for at behandle oplysninger fra det fælles system som hidtil.
Oplysningerne vil endvidere kunne bruges i forbindelse med initiativ 2 i »Aftale om en styrket arbejdsmiljøindsats« fra marts 2015 mellem V, DF, K, S og RV.
Ifølge aftalen skal flere oplysninger tælle med, når en virksomhed udvælges til tilsyn.
Det følger af aftalen, at anmeldelser af erhvervssygdomme efter en konkret vurdering som noget nyt kan indgå i grundlaget for udvælgelse af virksomheder til det risikobaserede tilsyn.
Det fremgår endvidere, at det skal undersøges, hvordan anmeldte og anerkendte arbejdsskader kan indgå som parametre i Arbejdstilsynets indeksmodel til udpegning af virksomheder til risikobaseret tilsyn, og hvordan oplysninger om arbejdsbelastninger fra anmeldelsen og fra arbejdsskadesager kan indgå i forberedelsen af tilsynsbesøg.
 For at sikre, at arbejdet med opfyldelse af politiske initiativer, herunder initiativ 2, kan gennemføres, og at resultaterne af de undersøgelser, der foretages, kan anvendes fremadrettet, når Arbejdsskadestyrelsens opgaver under forudsætning af lovforslagets vedtagelse overføres til Arbejdsmarkedets Erhvervssikring, foreslås det, at der etableres en præcis og klar hjemmel i lov om arbejdsskadesikring til, at Arbejdsmarkedets Erhvervssikring kan udlevere oplysninger om arbejdsulykker og erhvervssygdomme fra Arbejdsmarkedets Erhvervssikrings øvrige datagrundlag til Arbejdstilsynet.
 I tilknytning hertil foreslås en præcis og klar tilsvarende hjemmel i arbejdsmiljøloven til, at Arbejdstilsynet kan have en sådan terminaladgang, ligesom der foreslås en præcis og klar hjemmel i arbejdsmiljøloven til, at Arbejdstilsynet kan modtage de pågældende oplysninger fra det øvrige datagrundlag.
 På denne måde fremtidssikres det, at Arbejdsmarkedets Erhvervssikring har ret og pligt til at udlevere de pågældende oplysninger, og at Arbejdstilsynet fortsat kan modtage disse oplysninger.
Oplysningerne i det fælles anmeldesystem giver desuden mulighed for, at Arbejdstilsynets tilsynsindsats i højere grad kan målrettes derhen, hvor der er flest arbejdsmiljøproblemer.
Oplysningerne om disse ulykker og sygdomme indgår således i Arbejdstilsynets tilsynsplanlægning og anvendes i analyser og til forebyggelsesmæssige formål.
 I den forbindelse bemærkes, at Arbejdstilsynet administrerer arbejdsmiljølovgivningen og offshoresikkerhedsloven og fører tilsyn med rygeloven.
Ad § 34 a, stk. 1 og § 72, stk. 3 Som en konsekvens af forslaget om at flytte Arbejdsskadestyrelsens opgaver til Arbejdsmarkedets Erhvervssikring vil det fælles system til anmeldelse af arbejdsulykker og erhvervssygdomme blive organisatorisk placeret i Arbejdsmarkedets Erhvervssikring, der dermed vil have rådighed over systemet.
Med den foreslåede hjemmel skal Arbejdsmarkedets Erhvervssikring give Arbejdstilsynet terminaladgang til alle oplysninger om arbejdsulykker og erhvervssygdomme i det fælles system til anmeldelse af arbejdsulykker og erhvervssygdomme.
Oplysningerne kan som hidtil bruges både i kontroløjemed og til analyse- og forebyggelsesformål og statistiske formål.
Arbejdstilsynet vil således med de foreslåede ændringer fortsat kunne anvende konkrete anmeldelser af arbejdsulykker og erhvervssygdomme i forbindelse med tilsyn og kontrol med det konkrete arbejdsmiljø. Terminaladgangen er nødvendig, da Arbejdstilsynet i henhold til arbejdsmiljøloven stiller krav om anmeldelse af en del af de arbejdsulykker og erhvervssygdomme, der anmeldes til det fælles anmeldesystem.
Arbejdstilsynet har derfor behov for at kunne tilgå oplysningerne direkte med henblik på en fleksibel og effektiv behandling af oplysningerne til forebyggelses- og analyseformål, statistiske formål, både i arbejdsmiljøfaglig sammenhæng og i arbejdsskadessammenhæng, og i kontroløjemed i forbindelse med Arbejdstilsynets opgavevaretagelse.
Det vurderes desuden, at terminaladgangen kan ske inden for persondatalovens rammer om saglighed og proportionalitet.
De foreslåede bestemmelser indeholder en klar og udtrykkelig lovhjemmel til, at Arbejdstilsynet kan benytte oplysningerne i det fælles anmeldesystem til behandling og registersamkøring i kontroløjemed i forbindelse med Arbejdstilsynets tilsynsindsats og til forebyggelses- og analyseformål og statistiske formål, både i arbejdsmiljøfaglig sammenhæng og i arbejdsskadesammenhæng i forbindelse med Arbejdstilsynets opgavevaretagelse.
Behandlingen og samkøringen vil ske under hensyntagen til de særlige retningslinjer, der er fastsat i Datatilsynets praksis om samkøring og sammenstilling i kontroløjemed.
 Med den foreslåede hjemmel vil Arbejdstilsynet indgå aftale med Arbejdsmarkedets Erhvervssikring om den tekniske tilrettelæggelse af adgangen til de oplysninger, som Arbejdstilsynet får hjemmel til at indhente.
Ad § 34 a, stk. 2 og § 72, stk. 5 Som en konsekvens af forslaget om at flytte Arbejdsskadestyrelsens opgaver til Arbejdsmarkedets Erhvervssikring er der behov for at præcisere hjemmelsgrundlaget til, at Arbejdstilsynet kan indhente oplysninger fra det øvrige datagrundlag, som under forudsætning af lovforslagets vedtagelse vil henhøre under Arbejdsmarkedets Erhvervssikring.
Oplysningerne fra det øvrige datagrundlag skal som hidtil anvendes til opfyldelse af politiske initiativer, herunder til at sikre, at arbejdet med initiativ 2 i aftalen om en styrket arbejdsmiljøindsats kan gennemføres, og at resultaterne af de undersøgelser, der skal gennemføres, kan anvendes fremadrettet.
Oplysningerne skal desuden anvendes til arbejdet med målretning af Arbejdstilsynets tilsynsindsats og udviklingen heraf.
 Med den foreslåede hjemmel skal Arbejdsmarkedets Erhvervssikring videregive oplysninger til Arbejdstilsynet om arbejdsulykker og erhvervssygdomme fra Arbejdsmarkedets Erhvervssikrings øvrige datagrundlag til brug for kontrol  herunder ved samkøring med Arbejdstilsynets øvrige data  og til analyse- og forebyggelsesformål og statistiske formål.
 Oplysninger fra Arbejdsmarkedets Erhvervssikrings øvrige datagrundlag er bl.a. oplysninger på individniveau fra Arbejdsmarkedets Erhvervssikrings sagsbehandlingssystem om for eksempel anerkendelse, mengrad og erhvervsevnetabsprocent m.v. og oplysninger, der kan bidrage til afgrænsning af, hvor skaden er sket.
 Det vurderes, at videregivelsen og samkøringen af oplysninger kan ske inden for persondatalovens rammer om saglighed og proportionalitet, idet der kun vil blive indhentet oplysninger, der er nødvendige for opfyldelse af politiske initiativer, for arbejdet med målretning og udvikling af Arbejdstilsynets tilsynsindsats eller til forebyggelsesformål.
De foreslåede bestemmelser indeholder en klar og udtrykkelig lovhjemmel til, at Arbejdstilsynet kan benytte oplysningerne i Arbejdsmarkedets Erhvervssikrings datagrundlag til behandling og registersamkøring i kontroløjemed i forbindelse med Arbejdstilsynets kontrolindsats og til analyse- og forebyggelsesformål og statistiske formål, både i arbejdsmiljøfaglig sammenhæng og i arbejdsskadesammenhæng.
Samkøringen og behandlingen vil ske under hensyntagen til de særlige retningslinjer, der er fastsat i Datatilsynets praksis om samkøring og sammenstilling i kontroløjemed.
 Med den foreslåede hjemmel vil Arbejdstilsynet indgå aftale med Arbejdsmarkedets Erhvervssikring om den tekniske tilrettelæggelse af udlevering af de oplysninger, som Arbejdstilsynet får hjemmel til at indhente.
Til nr. 3 Af redaktionelle grunde skal henvisningen i lovens § 57, stk. 4, ændres som følge af forslaget i § 1, nr. 38.
Bent Bøgsted (DF) fmd.
Jens Henrik Thulesen Dahl (DF) Peter Kofod Poulsen (DF) Mette Hjermind Dencker (DF) Marlene Harpsøe (DF) Pernille Bendixen (DF) Hans Andersen (V) Peter Juel Jensen (V) Louise Schack Elholm (V) Carl Holst (V) Anni Matthiesen (V) Britt Bager (V) Joachim B.
Olsen (LA) Laura Lindahl (LA) Rasmus Jarlov (KF) Per Husted (S) Bjarne Laustsen (S) nfmd.
Jeppe Bruus (S) Leif Lahn Jensen (S) Lennart Damsbo-Andersen (S) Pernille Rosenkrantz-Theil (S) Peter Hummelgaard Thomsen (S) Henning Hyllested (EL) Christian Juhl (EL) Finn Sørensen (EL) Josephine Fock (ALT) Torsten Gejl (ALT) Sofie Carsten Nielsen (RV) Karsten Hønge (SF) Inuit Ataqatigiit, Siumut, Tjóðveldi og Javnaðarflokkurin havde ikke medlemmer i udvalget.
