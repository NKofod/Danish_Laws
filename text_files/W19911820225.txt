 Landsskatteretten statuerede, at registrering i 1987 af en  

 parcelhusgrund som kemikalieaffaldsdepot ikke i princippet gav grundlag for  

 en nedsættelse af ejendomsværdien og grundværdien ved 18. alm. vurdering  

 pr.1.1.1986, idet udgifterne til såvel undersøgelserne som  

 afværgeforanstaltningerne i henhold til lov nr. 262 af 8. juni 1983 afholdtes  

 over de offentlige budgetter.
Landsskatteretten indrømmede et konkret nedslag i grundværdien på  

 80.000 kr. med konsekvens for ejendomsværdien under henvisning til  

 ejendommens faktiske tilstand pr. 1.1.1986. Retten lagde herved vægt på, at  

 betingelserne for, at ejendommen registreredes som kemikalieaffaldsdepot, var  

 opfyldt på vurderingstidspunktet, samt til at der var tale om en villagrund  

 med hertil naturligt knyttet pryd- og nyttehave, hvor der efter en af  

 embedslægeinstitutionen afgiven udtalelse kunne være forbundet sundhedsrisici  

 for beboerne.
Nedslaget fastsattes under hensyn til det på forhånd ukendte  

 åremål, der måtte påregnes at gå mellem registreringen og afmeldingen af  

 kemikalieaffaldsdepotet, i hvilket tidsrum den faktiske arealanvendelse af  

 ejendommens have var reduceret.
 A klagede over den af skyldrådet ved 18. alm. vurdering pr. 1.1.1986  

 foretagne ansættelse af ejendomsværdien og grundværdien for et parcelhus til  

 henholdsvis 880.000 kr. og 319.300 kr.med påstand om nedsættelse.
 Ejendommen omfattede et grundareal på 685 m2 bebygget med et enfamilieshus  

 på 150 m2 opført i 1954 med om/tilbygning i 1979, samt garage og udhus på 72  

 m2.
Det fremgik af sagens oplysninger, at Amtsrådet, Teknisk Forvaltning, ved  

 skrivelse af 5. oktober 1987 orienterede klageren om, at såvel hans ejendom  

 som naboejendommen var registreret som kemikalieaffaldsdepot, idet det forelå  

 oplyst, at der først i perioden 1963-75 havde ligget en galvaniseringsanstalt  

 på ejendommene.
Da en sådan form for virksomhed havde givet anledning til  

 forurening ved udledning og spild af galvaniseringsvæske, og da  

 kemikalieaffaldet ville kunne skade mennesker eller miljø og var nedlagt  

 eller henlagt på området inden 1. april 1976, blev ejendommen omfattet af  

 bestemmelserne i lov om kemikalieaffaldsdepoter nr. 262 af 8. juni 1983.
 I henhold til lovens § 3 udarbejdede amtsrådet i samarbejde med  

 kommunalbestyrelsen oversigter over, på hvilke pladser og lokaliteter, der  

 burde foretages undersøgelser eller træffes foranstaltninger for at sikre, at  

 kemikalieaffald, der var henlagt eller nedgravet, ikke medførte forurening af  

 omgivelserne eller indebar risiko herfor.
 Undersøgelserne blev foretaget i prioriteret rækkefølge, og i henhold til  

 ovennævnte skrivelse var der ikke taget stilling til, hvornår amtet kunne  

 foretage undersøgelse af klageejendommen, men dette skulle underrettes om  

 eventuelt påtænkt salg, udbygning eller andre anlægsarbejder på ejendommen.
Med skrivelse af 15. marts 1988 fra Teknisk Forvaltning til  

 Embedslægeinstitutionen fremsendtes analyseresultater af jordprøver udtaget  

 fra ejendommens nyttehave og omkring en nøddebusk.
Prøverne kunne give  

 anledning til overvejelser om anvendelse af afgrøder bestående af planter,  

 hvis rodnet kan optage næringsstoffer i ca. 60-80 cm's dybde, ligesom  

 analyseresultaterne eventuelt kunne medføre, at man måtte tilråde ikke at  

 anvende frugterne fra nøddebusken til konsum.
Embedslægeinstitutionen udtalte i denne anledning den 14/4 1988 bl.a., at  

 i tilfælde, hvor der på et tidligere affaldsdepot var etableret private  

 boliger, herunder især med haver, hvor der foregik forskellig dyrkning m.v.,  

 og hvor der måtte være tale om overvejelser omkring de sundhedsrisici, der  

 kunne være for beboerne, fandtes der baggrund for en opprioritering af sagen.  

 Teknisk Forvaltning afsluttede undersøgelsen af affaldsdepotet den 14. maj  

 1991 med en konklusion om, at ca. 300 m3 jord skulle bortgraves, således at  

 ejendommen kunne afmeldes som affaldsdepot.
Såfremt Miljøstyrelsen kunne  

 tilslutte sig at igangsætte nævnte afværgeforanstaltning, ville detailprojekt  

 herfor blive forelagt.
 Med henvisning til ovenstående forhold, som eksisterede på  

 vurderingstidspunktet, og som efter klagerens opfattelse måtte anses for  

 værdiforringende for ejendommen som villa med en hertil naturligt knyttet  

 pryd- og nyttehave, påstod klageren ansættelsen af grundværdien og  

 ejendomsværdien nedsat.
 Uanset at en registrering af ejendommen som kemikalieaffaldsdepot endnu  

 ikke var foretaget på vurderingstidspunktet, fandt Landsskatteretten, at der  

 ved vurderingen pr. 1/1 1986 ville være at tage hensyn til ejendommens  

 faktiske tilstand med det herpå værende kemikalieaffald.
 Landsskatteretten bemærkede, at ejendomsværdien i henhold til  

 bestemmelserne i vurderingslovens § 6, jf. § 9, stk. 1, skal ansættes til  

 handelsværdien på vurderingstidspunktet af den faste ejendom i dens helhed,  

 medens grundværdien ifølge samme lovs § 13, stk. 1, udgør grundens  

 handelsværdi i ubebygget stand under hensyn til beskaffenhed og beliggenhed  

 og til en i økonomisk henseende god anvendelse.
 I henhold til lov om kemikalieaffaldsdepoter af 8/6 1983 afholdtes  

 udgifterne såvel til undersøgelserne som afværgeforanstaltninger over de  

 offentlige budgetter.
 Der blev således ikke påført den enkelte ejer eller erhverver, der ikke  

 var ansvarlig for forureningen, udgifter til imødegåelse heraf, idet arbejdet  

 med foranstaltningerne til imødegåelse af forureningen blev foretaget af det  

 offentlige i et samarbejde mellem Staten, Amtsrådet og Kommunalbestyrelsen,  

 og udgifterne afholdtes over de statslige og kommunale budgetter.
 Landsskatteretten fandt således i princippet ikke grundlag for en  

 nedsættelse af ejendoms- og grundværdien som følge af ejendommens  

 registrering som kemikalieaffaldsdepot.
 Da der imidlertid måtte påregnes at hengå et på forhånd ukendt åremål  

 mellem registreringen og afmeldingen af kemikalieaffaldsdepotet, i hvilket  

 tidsrum den faktiske arealanvendelse af villaejendommens have var reduceret,  

 fandt Landsskatteretten, at dette forhold burde indvirke såvel på grundens  

 handelsværdi som på ejendomsværdien på vurderingstidspunktet.
 Der blev indrømmet et nedslag i grundværdien for »ventetid« på  

 skønsmæssigt 80.000 kr., hvorefter grundværdien blev nedsat til 239.300 kr.  

 med konsekvens for ejendomsværdien, der blev nedsat til 800.000 kr.
