Nr BR 3 Beretning vedrørende de københavnske lukkede psykiatriske afdelinger   

 Nr L 3 1988-89, 1. samling Afgivet af det i grundlovens § 71, stk. 7, omhandlede tilsyn Afgivet: 19890215 I 1987 fremkom en række artikler i dagspressen om forholdene på de lukkede psykiatriske afdelinger i Københavns Kommune.
Der var to forhold, som var særligt fremhævet i artiklerne.
Det ene var behandlingsvilkårene, det andet var overbelægningen, herunder belægning med senge på gangene.
Behandlingsvilkårene Af særlig stærkt markerede artikler skal fremhæves interview med overlæge  

 Joseph Welner marts 1987 i Ekstra Bladet og 1. reservelæge Bent Rosenbaums  

 debatindlæg i Politiken den 3. december 1987 om Kommunehospitalets lukkede  

 kvindeafdeling.
 Yderligere blev hospitalsinspektøren på Bispebjerg Hospital af en  

 patientorganisation anmeldt til Københavns Politi for overtrædelse af  

 brandværnsloven den 28. oktober 1987 på grund af gentagen overbelægning på  

 afdeling E ved placering af senge på gangene.
 På denne baggrund beslutter tilsynet på møde den 25. november 1987 at  

 undersøge forholdene på de lukkede psykiatriske afdelinger i Købehavns  

 Kommune.
I overensstemmelse med beslutningen bliver stadslægen i København den 3.  

 december anmodet om en redegørelse om forholdene på disse afdelinger.
Den 8.  

 december oplyses tilsynet om, at stadslægen har modtaget brevet fra tilsynet,  

 men at stadslægen vil drøfte forholdene og en eventuel undersøgelse med  

 Sundhedsstyrelsen.
Stadslægen oplyser den 29. januar 1988 telefonisk, at  

 sagen er oversendt til Sundhedsstyrelsen, idet stadslægen ikke mener at have  

 kompetence til en undersøgelse af forholdene på de lukkede afdelinger i  

 Københavns Kommune.
 Med hensyn til kompetencespørgsmålet har Sundhedsministeriet i januar 1989  

 på tilsynets forespørgsel udtalt:
 »Tilsynet har hjemmel i § 6 i Indenrigsministeriets bekendtgørelse af  

 19. september 1974, hvorefter institutionerne skal følge sundhedsforholdene i  

 amtsrådskredsene, påse, at sundhedslovgivningen overholdes, henlede  

 myndighedernes opmærksomhed på mangler ved de sundhedsmæssige  

 foranstaltninger og fremkomme med forslag til forbedringer.
 Det tilsyn, der udøves af embedslægeinstitutionerne/stadslægeembedet  

 (efter anmodning eller på eget initiativ), sker således såvel med henblik på  

 vurdering af konkrete forhold inden for det psykiatriske hospitalsvæsen som  

 med henblik på vurdering af de generelle sundhedsforhold på området«.
Efter flere henvendelser modtager tilsynet den 18. februar 1988 meddelelse  

 fra Sundhedsstyrelsen om, at styrelsen har mange spørgsmål til besvarelse fra  

 Folketingets Retsudvalg i anledning af forslaget til lov om frihedsberøvelse  

 og anden tvang i psykiatrien, som er sendt til udtalelse bl.a. i Københavns  

 Kommune.
Sundhedsstyrelsen antager, at nogle af svarene fra Københavns  

 Kommune vil kunne dække tilsynets anmodning om en undersøgelse.
Endvidere  

 forespørger Sundhedsstyrelsen, om tilsynet derfor vil vente med  

 undersøgelsen, til styrelsen har svaret Folketinget.
Endelig beder  

 Sundhedsstyrelsen om en nærmere konkretisering af formålet med undersøgelsen  

 for at kunne tilrettelægge det nærmere indhold i en sådan undersøgelse.
Tilsynet finder det utilfredsstillende, at man efter en henvendelse om  

 undersøgelse af forhold, der af kompetente personer var stærkt kritiseret,  

 21/2 måned senere bliver spurgt om, hvad tilsynets formål er med denne  

 undersøgelse.
På denne baggrund retter tilsynet henvendelse til Folketingets  

 formand om at få midler stillet til rådighed for at få foretaget den af  

 tilsynet ønskede undersøgelse ved hjælp af uafhængige  

 undersøgelsesinstitutter.
Efter aftale med Folketingets formand retter  

 tilsynet henvendelse til Amtskommunernes og Kommunernes Forskningsinstitut  

 (AKF) for at få instituttet til at foretage en vurdering af  

 behandlingsforholdene på de lukkede psykiatriske afdelinger i Københavns  

 Kommune.
AKF's særlige erfaring efter udarbejdelse af Københavnerrapporten  

 for Indenrigsministeriet i 1985 gav tilsynet en særlig formodning om, at AKF  

 ville have den fornødne indsigt i de københavnske forhold til at foretage  

 undersøgelsen.
Den 25. maj 1988 meddeler AKF's bestyrelse, »at det -  

 uanset opgavens vigtighed - falder uden for AKF's muligheder at gennemføre en  

 undersøgelse af behandlingsforholdene og behandlingen af personer, som  

 opholder sig på lukkede psykiatriske afsnit i Københavns Kommunes hospitaler  

 og plejehjem.« AKF henviser til, at Dansk Sygehus Institut - der ligesom  

 AKF har en uafhængig status - formentlig vil have bedre forudsætning for at  

 løse opgaven.
Den 22. august 1988 forespørger tilsynet Dansk Sygehus Institut, om det  

 ville være i stand til at foretage en undersøgelse af behandlingsforholdene  

 og behandlingen af personer, som opholder sig på de lukkede psykiatriske  

 afsnit i Københavns Kommunes hospitaler og plejehjem.
I slutningen af  

 september oplyser Dansk Sygehus Institut på telefonisk forespørgsel, at man  

 ikke umiddelbart vil være i stand til at gå ind i en sådan undersøgelse, men  

 instituttet har den 25. november meddelt, at man under visse forudsætninger,  

 herunder om samarbejde med Sundhedsstyrelsen og de pågældende  

 sygehuskommuner, vil være i stand til at foretage en undersøgelse af lukkede  

 psykiatriske afdelinger, der er undergivet tilsynet.
Overbelægning, herunder gangbelægning Tilsynet har undersøgt spørgsmålet om overbelægningen, særlig  

 gangbelægningen på de lukkede psykiatriske hospitalsafdelinger, herunder  

 anmeldelsen af Københavns Kommune for overtrædelse af brandlovgivningen.
Det  

 er af Justitsministeriet og politidirektøren i København oplyst over for  

 tilsynet, at flugtveje på sygehuse i henhold til bl.a. brandloven skal være  

 fri og ryddelige i hele deres bredde, at brandkommissionen kan dispensere fra  

 forbudet, hvis dette ikke medfører væsentlig forøget brandbelastning eller  

 reducerer gangenes funktion som flugtveje, samt at hospitalerne i henhold til  

 lov om sygehusvæsen og lov om sindssyge personers hospitalsophold er  

 forpligtet til at modtage sindslidende til behandling.
I det omfang  

 hospitalet som følge af forpligtelsen efter hospitalslovgivningen har  

 overbelægning på afdelingerne, risikerer hospitalet således at komme i  

 konflikt med brandlovgivningen.
Tilsynet er orienteret om, at Københavns Kommune den 15. oktober 1984 af  

 justitsministeren har fået afslag på en anmodning om en lempelse af  

 brandværnsforanstaltningerne for så vidt angår benyttelsen af flugtveje på  

 hospitaler.
Justitsministeren udtaler i den anledning: »Man har  

 forståelse for, at der undtagelsesvis kan forekomme en akut  

 overbelægning på en hospitalsafdeling med deraf følgende placering af senge  

 med patienter i gange.
En sådan nødsituation vil næppe nogen sinde give  

 anledning til påtale, såfremt den stedlige brandmyndighed underrettes herom  

 og der straks tages skridt til en normalisering af forholdene efter nærmere  

 aftale med brandmyndigheden.« Tilsynet er orienteret om, at Københavns  

 Kommunes Hospitalsdirektorat månedligt indberetter til brandmyndigheden i  

 Københavns Kommune om bl.a. antallet af senge på gangarealet på de  

 københavnske hospitalsafdelinger.
 I meddelelse den 24. juni 1988 oplyser politidirektøren med tilslutning af  

 Justitsministeriet, at der ikke er grundlag for at rejse tiltale mod nogen i  

 Københavns Kommune eller hospitalsvæsen, idet der ikke er tale om forsæt  

 eller grove eller ofte gentagne forsømmelser efter straffelovens §§ 156 og  

 157 eller om uagtsomhed efter brandlovgivningen.
Københavns Borgerrepræsentation har den 30. november 1987 drøftet  

 forholdene i forbindelse med gangbelægningen.
Borgerrepræsentationen tog  

 hospitalsborgmesterens redegørelse til efterretning.
Det fremgik, at  

 Københavns magistrat havde truffet konkrete foranstaltninger til på længere  

 sigt at få nedbragt overbelægningen på kommunens hospitaler, og at  

 overbelægningen skyldes generel mangel på plejepersonale, hvilket medførte,  

 at en række sengepladser måtte lukkes.
Tilsynet har modtaget et statistisk materiale fra Københavns Kommunes  

 Hospitalsdirektorat vedrørende sengekapacitet og belægningsprocenter samt  

 gangbelægningen.
Endvidere blev det fra Hospitalsdirektoratet oplyst, at der  

 ikke i de senere år er nedlagt lukkede psykiatriske afsnit.
Tværtimod er der  

 gennemført en omfattende modernisering og standardforbedring på de lukkede  

 afsnit på Kommunehospitalet.
En nærmere vurdering af det modtagne statistiske materiale er ikke mulig,  

 bortset fra den som bilag 1 medfølgende oversigt af 24. november 1988 fra  

 Hospitalsdirektoratet over sengekapacitet m.v.
Det fremgår af oversigten, at  

 belægningsprocenterne for de lukkede psykiatriske afsnit i 1988 oversteg 100  

 pct., særlig for Bispebjerg Hospitals vedkommende.
Det skal dog hertil  

 bemærkes, at den angivne belægning er gennemsnitstal for de enkelte måneder,  

 og at det ikke af oversigten fremgår, hvor på afdelingerne overbelægningerne  

 har fundet sted.
 Hospitalsdirektoratet har desuden fremsendt eksemplarer af de skemaer til  

 daglig registrering af bl.a. gangbelægningen, der tilgår brandvæsenet.  

 Materialet efterlader indtrykket af en gennemsnitlig daglig belægning  

 af gangarealet, der begrundes med overbelægning i almindelighed på  

 afdelingen, overbelægning med specialepatienter og m/k-problemer.
Tilsynets undersøgelser Da tilsynet konstaterede, at det ikke hidtil havde været muligt at  

 igangsætte en bredere undersøgelse af behandlingsvilkårene på de lukkede  

 psykiatriske afdelinger i Københavns Kommune og at gangbelægningsproblemet  

 stadig var aktuelt, beslutter tilsynet at aflægge afdelingerne et besøg og at  

 anmode ledelsen af det københavnske hospitalsvæsen om at deltage i en  

 drøftelse med tilsynet.
 Den 30. november 1988 aflægger medlemmer af tilsynet besøg på afdeling MC  

 og KC på Københavns Kommunehospital samt E 7 og E 10 på Bispebjerg Hospital.  

 Endvidere får tilsynet forevist funktionen i psykiatrisk ambulatorium,  

 psykiatrisk skadestue samt daghospitalsfunktionen.
Beskrivelsen nedenfor af de besøgte afdelinger hviler alene på det  

 grundlag, som kortvarige besøg gav de besøgende.
Københavns Kommunehospitals  

 lukkede mands- og kvindeafdeling var begge nyistandsatte, indrettede i  

 stueetagen med udgang til aflukket have.
Afdelingerne havde plads til 10  

 patienter, og der var den pågældende dag henholdsvis to til tre senge med  

 patienter på gangene i afdelingerne.
Afdelingerne havde fortrinsvis enestuer,  

 der var indrettet besøgsrum, og der var mulighed for at etablere to  

 opholdsrum, som dog også fungerede som spisestue og terapikøkken.
Bispebjerg Hospitals lukkede afdelinger er beliggende på henholdsvis 1. og  

 2. sal, men med mulighed for adgang til have.
Begge afdelinger på Bispebjerg  

 Hospital havde to-, tre- og firesengsstuer.
Der var på begge afdelinger senge  

 på gangen med patienter.
Der var på afdelingerne kun een dagligstue, som også  

 fungerede som spisestue.
Endvidere savnede man på den lukkede kvindeafdeling  

 adgang til en mønttelefon med mulighed for at tale under private former.
Ved den efterfølgende drøftelse med hospitalsborgmester,  

 hospitalsdirektør, den lægelige direktør, administrerende overlæger,  

 overlæger, sygeplejerskeledelse samt repræsentanter for medarbejdere i  

 samarbejdsudvalgene udvekslede man bemærkninger om tilsynets kompetence, om  

 baggrunden for tilsynets opmærksomhed på forholdene på de lukkede afdelinger.  

 Tilsynet blev orienteret om Københavns Kommunes beslutninger vedrørende  

 psykiatriplan og distrikspsykiatri.
For så vidt angår gangbelægningen  

 henviste repræsentanterne for kommunen til, at det er den ansvarlige ledelses  

 ansvar at prioritere hospitalslovgivningens krav til hospitalerne om at  

 modtage sindslidende til behandling med eventuel overbelægning til følge over  

 for brandlovgivningens krav om uhindrede flugtveje bl.a. gennem afdelingernes  

 gangarealer.
Tilsynet blev gjort opmærksom på, at man på Kommunehospitalet i  

 løbet af 1989 etablerer en halvåben afdeling og dermed regner med at kunne  

 begrænse, eventuelt afskaffe belægningen på dette hospitals lukkede  

 afdelinger og dermed fjerne den omtalte konflikt.
Udtalelse Tilsynet må beklage, at det ikke hidtil har været muligt for de offentlige  

 myndigheder, under hvem det overordnede tilsyn med den sundhedsfaglige  

 virksomhed inden for sundhedsvæsenet henhører, på tilsynets foranledning at  

 gennemføre en aktuel undersøgelse af behandlingsforholdene på de lukkede  

 psykiatriske afdelinger.
Tilsynet finder det på grundlag af de foreliggende  

 oplysninger, herunder det ved tilsynets besøg fremkomne, kritisabelt, at brug  

 af gangarealer på afdelinger til sengeliggende patienter er anset for  

 nødvendigt i det omfang, det finder sted.
Tilsynet vil hermed påpege de  

 forringede vilkår for patienternes behandling og sikkerheden for disse  

 patienter, som netop ikke har mulighed for at forlade afdelingen.
Tilsynet er gjort bekendt med de planer for forbedring af vilkårene for  

 behandlingen af de patienter, der omfattes af tilsynets virksomhed, som  

 Københavns Kommune har vedtaget.
Tilsynet forventer, at kommunen prioriterer  

 hensynet til behandlingen af patienterne på de lukkede psykiatriske  

 afdelinger så højt, at forholdene kan forbedres inden for en kortere årrække.
 Viggo Fischer (KF) Else Theill Sørensen (KF) Inge Dahl-Sørensen (V) Tove  

 Niemann (FP) Kirsten Lee (RV) Pia Gjellerup (S) Tove Lindbo Larsen (S) Grete  

 Schødts (S) Carsten Andersen (SF) fmd.
