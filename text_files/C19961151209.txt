 Hermed sendes cirkulære af d.d. om ændring af cirkulære af 14. september  

 1978 om adgangen til at anbringe indsatte i enrum.
 Ved ændringen af cirkulæret tilvejebringes hjemmel til på baggrund af  

 konkrete omstændigheder at anbringe indsatte i enrum i op til 3 timer, når de  

 skal afgive urinprøve.
 Direktoratet skal hermed præcisere følgende:
 Den nye hjemmel forudsættes alene anvendt, hvor det ud fra en konkret  

 vurdering skønnes nødvendigt for at forhindre, at der "snydes" i  

 forbindelse med afgivelsen af urinprøven.
Hjemmelen kan ikke anvendes i tilfælde, hvor det fra starten er klart, at  

 den indsatte ikke vil afgive urinprøve.
Sådanne sager skal som hidtil  

 behandles efter de gældende regler om nægtelse af at afgive urinprøve.
Som det fremgår af ændringens ordlyd, kan enrumsanbringelsens varighed  

 udstrækkes til højst 3 timer.
Er urinprøven ikke afgivet inden for den første  

 time, bør den indsatte tilbydes at drikke 1/4 liter vand, og eventuelt  

 yderligere 1/4 liter vand efter en halv times forløb.
Er urinprøve herefter  

 ikke afgivet inden for de i alt 3 timer, skal enrumsanbringelsen bringes til  

 ophør, og sagen må da behandles efter de gældende retningslinjer om nægtelse  

 af at afgive urinprøve.
Det bemærkes, at direktoratet i forbindelse med beslutningen om, at også  

 afgørelser om foreløbig enrumsanbringelse skal indberettes, inden længe vil  

 udsende nye indberetningsskemaer.
Direktoratet vil i denne forbindelse tage  

 højde for den nye adgang til enrumsanbringelse.
Enrumsanbringelse med henblik  

 på afgivelse af urinprøve skal således indberettes fra den 1. januar 1997,  

 hvorfra også indberetning om afgørelser om foreløbig enrumsanbringelse skal  

 ske.
 E.B.
