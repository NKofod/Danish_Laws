Skriftlig fremsættelse (9. februar 2022) Ministeren for ligestilling (Trine Bramsen):
 Herved tillader jeg mig for Folketinget at fremsætte:
Forslag til lov om ændring af lov om ligestilling af kvinder og mænd (Måltal og politik for kønssammensætningen i ledelse og bestyrelser i offentlige institutioner og virksomheder m.v.) (Lovforslag nr.
L 124) Lovforslaget har sammen med en række ændringsforslag på Erhvervsministeriets område til formål at fremme en mere ligelig kønssammensætning i ledelse og bestyrelser i private virksomheder og den offentlige sektor.
For at understøtte arbejdet med en mere ligelig kønsfordeling i ledelse og bestyrelser i den offentlige sektor foreslås det, at der i lov om ligestilling af kvinder og mænd indføres en forpligtelse for statslige virksomheder og institutioner med 50 eller flere medarbejdere til at opstille måltal for de øverste ledelsesniveauer.
Endvidere foreslås det, at de største kommunale fællesskaber omfattes af reglerne og dermed skal opstille måltal for kønssammensætningen i både bestyrelsen og de øverste ledelsesniveauer, hvis de ikke allerede har en ligelig kønsfordeling.
 Derudover foreslås det, at ministerier, statslige institutioner og virksomheder uden en bestyrelse (typisk departementer og underliggende styrelser) samt den kommunale og regionale forvaltning og de regionale sygehuse omfattes af forpligtelsen til at opstille måltal for kønssammensætningen i de øverste ledelsesniveauer.
 Med lovforslaget forpligtes offentlige institutioner mv., der ikke har en ligelig kønssammensætning i de øverste ledelsesniveauer, til at udarbejde en politik for at øge det underrepræsenterede køn.
 For at fremme gennemsigtigheden om kønssammensætningen i ledelsen i den offentlige sektor foreslås det desuden, at der etableres en offentligt tilgængelig hjemmeside, der giver mulighed for at sammenligne og følge udviklingen i kønssammensætningen i bestyrelser og ledelse i den offentlige sektor.
 Endelig foreslås det at ensrette kravet til statslige institutioner og virksomheder omfattet af ligestillingsloven, så alle fremover skal tilstræbe en ligelig sammensætning af kvinder og mænd, hvorved forstås en fordeling på mindst 40/60 pct.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
