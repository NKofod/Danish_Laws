Fremsat den 26. marts 2010 af Christine Antorini (S), Kirsten Brosbøl (S), Carsten Hansen (S), Per Husted (S), Leif Lahn Jensen (S), Bjarne Laustsen (S) og Kim Mortensen (S) Forslag til folketingsbeslutning om obligatorisk idræt på erhvervsuddannelserne Folketinget pålægger regeringen at nedsætte et hurtigtarbejdende udvalg med det formål at udarbejde et oplæg til, hvordan det er økonomisk og praktisk muligt at sikre obligatorisk idræt på erhvervsuddannelser og erhvervsgymnasiale uddannelser.
Bemærkninger til forslaget Formålet med forslaget er at sikre obligatorisk idræt på erhvervsuddannelser og erhvervsgymnasiale uddannelser.
Igennem indførelsen af en obligatorisk idrætsordning sidestilles det erhvervsfaglige uddannelsesforløb med forholdene i det almene gymnasium.
Der er bred enighed om, at idrætsudøvelse både bidrager til bedre sundhed og et stærkere fællesskab mellem mennesker.
Denne erkendelse har bl.a. ført til indførelsen af obligatoriske idrætsordninger i flere eksisterende uddannelsesforløb, f.eks. folkeskolen og det almene gymnasium.
I dag er erhvervsuddannelser og erhvervsgymnasiale uddannelser ikke omfattet af den obligatoriske idrætsordning.
Det medfører efter Socialdemokratiets mening, at elever i disse uddannelsesforløb bliver ringere stillet end elever fra andre uddannelsesretninger.
Regelmæssig idrætsudøvelse forbedrer den enkelte elevs fysiske velvære, ligesom det højner koncentrationsniveauet og dermed evnen til at tilegne sig ny faglig viden.
Endvidere forebygges mod senere helbredsmæssige problemer, hvilket på sigt sparer samfundet for en lang række sundhedsøkonomiske omkostninger.
 For at fremme sundhed og socialt sammenhold på erhvervsuddannelserne og hhx/htx bør idræt være en integreret del af det almene uddannelses- eller grundforløb.
 Ud over de positive effekter, som en vedvarende idrætsudøvelse har på sundheden, vil det ligeledes styrke sammenholdet blandt eleverne i de respektive klasser og hold på erhvervsuddannelserne og dermed skabe grundlaget for et mere attraktivt uddannelsesmiljø.
Der er enkelte steder taget initiativ til at gennemføre forsøg med idrætsordninger  f.eks. har samarbejdet mellem Idrætsdaghøjskolen og Aarhus tekniske Skole været et vellykket forsøg.
De succesfulde erfaringer herfra bør således komme alle elever til gode.
 Det er helt essentielt at få skabt et godt studiemæssigt miljø på erhvervsuddannelser og erhvervsgymnasiale uddannelser for at løse nogle af de aktuelle frafaldsproblemer.
De senere år har erhvervsuddannelser og erhvervsgymnasiale uddannelser været præget af et voldsomt frafald blandt eleverne.
Forslagsstillerne er af den overbevisning, at det fremsatte forslag også vil bidrage til generelt at forbedre uddannelses- og studiemiljøet på disse uddannelser.
Økonomiske konsekvenser Forslaget kan gennemføres inden for rammerne af ministeriets generelle driftsbudget.
Skriftlig fremsættelse Christine Antorini (S):
 Forslag til folketingsbeslutning om obligatorisk idræt på erhvervsuddannelserne.
(Beslutningsforslag nr.
B 172).
