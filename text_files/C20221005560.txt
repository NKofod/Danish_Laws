Vejledning om anvendelse af karantænebekendtgørelsen Indledning Karantænebekendtgørelsen, bekendtgørelse nr. 757 af 23/07/2019 om krav til karantænefaciliteter og eksportkarantæner, som trådte i kraft 24. juli 2019, er en bekendtgørelse som omfatter alle karantænefaciliteter og eksportkarantæner, der skal benyttes ved eksport af levende dyr til tredjelande, når der er krav om officiel karantæne.
Krav og procedurer til godkendelse af faciliteter og drift mv. er derfor tidligere i vidt omfang sket på baggrund af tredjelandenes krav samt ud fra konkrete faglige vurderinger i Veterinærenhederne i Fødevarestyrelsen.
Karantænebekendtgørelsen er udarbejdet på baggrund af tidligere praksis og procedurer og sikrer derved kontinuitet og ensretning.
Af hensyn til Fødevarestyrelsens forpligtelser over for tredjelandene præciserer bekendtgørelsen i højere grad end tidligere, hvem der har ansvaret for hvilke procedurer.
Nedenfor gives vejledninger til de enkelte bestemmelser, som er angivet i karantænebekendtgørelsen.
Vejledningen er rettet mod de bestemmelser, hvor Fødevarestyrelsen tidligere har oplevet, at erhvervet har behov for yderligere afklaring Vejledning til bestemmelserne Anvendelsesområde og definitioner Ad § 2, nr. 1 og nr. 2: Når der fra modtagerlandets myndighed er krav om, at karantænefaciliteten skal være officielt godkendt, og/eller at eksportkarantænen skal være under offentlig kontrol eller tilsyn, finder betingelserne i bekendtgørelsen anvendelse.
Ad § 2, nr. 4: Der skal være en fysisk person, som har det overordnede ansvar i forbindelse med funktionen som karantænedyrlæge.
Vedkommende kan dog godt uddelegere arbejdet til andre dyrlæger, eksempelvis fra samme klinik.
Generelle betingelser for godkendelse af karantænefaciliteter Ad § 3, stk. 1: Karantænefaciliteterne skal forud for anvendelsen være godkendt af Fødevarestyrelsen.
Det er derfor vigtigt at ansøge om godkendelse heraf i god tid og mindst 10 dage før godkendelse ønskes af hensyn til Fødevarestyrelsens godkendelsesbesøg og sagsbehandlingstid.
 Ad § 3, stk. 2: Lister med godkendte karantænefaciliteter offentliggøres med godkendelsesnummer på Fødevarestyrelsens hjemmeside.
Ad § 3, stk. 3: Karantænefaciliteter, der kun anvendes til én eksport, kan f.eks. være privates eller kommercielle aktørers eksport af dyr, hvor denne er underlagt krav om officiel karantæne forud for eksport.
Eksporten og anvendelsen af karantænefaciliteten forventes at være enkeltstående.
Lokaliteten kan være et givent sted, der opfylder de krav, som Fødevarestyrelsens embedsdyrlæge vurderer nødvendigt for anvendelse til eksportkarantæne og evt. særlige krav fra tredjelandet.
Ad § 4, stk. 2, nr. 2: Den detaljerede plan og beskrivelse af karantænefaciliteten bør som minimum indeholde oversigt over bygningerne på ejendommen, og deres funktion og placering samt plantegning over indretningen af den bygning, der skal godkendes som karantænefacilitet.
Arbejdsprocedurer og intern logistik for dyr og personel i karantænefaciliteten skal fremgå af de tilsendte oversigter, således at Fødevarestyrelsen herudfra kan vurdere, hvor vidt smittemæssige beskyttelsesforanstaltninger er tilstrækkelige.
Dette er især af betydning for eksportkarantæner, der er oprettet som en sektion af en besætning, hvor kun en andel af dyrene i besætningen sættes i eksportkarantæne.
Det bør undersøges, om der er særlige tredjelandskrav til eksportkarantænen, f.eks. at dyrene i karantænen ikke må have kontakt til andre dyr.
Det vil være hensigtsmæssigt at foretage en sådan undersøgelse allerede ved embedsdyrlægens godkendelse af karantænefaciliteten, hvor det vurderes til hvilke lande, der skal eksporteres fra den givne karantænefacilitet.
Ad § 4, stk. 3: Fødevarestyrelsen besigtiger faciliteten ved et fysisk besøg for at vurdere, om faciliteterne opfylder betingelserne for afvikling af eksportkarantæner samt om faciliteten opfylder evt. særlige tredjelandskrav.
Besigtigelsen har til formål at gennemgå de fysiske rammer og de procedurer, som er beskrevet i ansøgningen, og har til formål at sikre, at faciliteterne kan opfylde betingelserne for anvendelse til afvikling af eksportkarantæner.
Det kan derfor forventes, at besigtigelsen også vil indeholde en drøftelse med den ansvarlige for karantænefaciliteten i forhold til afklaring af eventuelle tvivlsspørgsmål fra embedsdyrlægen.
 Der vil ved besigtigelsen ligeledes ske en gennemgang som sikrer, at betingelserne beskrevet i bekendtgørelsens § 8 er opfyldt.
Ad § 5, stk. 1: Ved godkendelse af karantænefaciliteten, vil Fødevarestyrelsen meddele dette i en godkendelsesskrivelse.
Godkendelsesskrivelsen vil indeholde beskrivelse af, hvad godkendelsen dækker, og hvilke vilkår der gælder for godkendelsen.
Herunder kan Fødevarestyrelsen også give særlige instrukser for, hvordan den ansvarlige for karantænefaciliteten skal indrette sig for at opretholde godkendelsen af karantænefaciliteten.
 Ved anmodning om påbegyndelse af eksportkarantæne i karantænefaciliteten skal der refereres til godkendelsesskrivelsen eller vedlægges kopi heraf i en skriftlige anmodning til Fødevarestyrelsen om påbegyndelse af eksportkarantæne.
 Ad § 5, stk. 2: Hvis en karantænefacilitet, der er godkendt efter § 3, stk. 3, skal benyttes igen til en efterfølgende eksport, skal Fødevarestyrelsen efter skriftlig henvendelse herom tage stilling til, hvorvidt der er behov for fornyet godkendelse af den pågældende karantænefacilitet jf. bekendtgørelsens § 3 stk. 2 eller stk. 3.
Ad § 6: Oprettelsen i Eksportportalen sker med henblik på at sikre forhåndsanmeldelse af planlagte eksporter og for at bestille en embedsdyrlæge, som skal syne dyrene og certificere for eksporten.
Adgang til Eksportportalen kan ske via Fødevarestyrelsens hjemmeside.
Ad § 7, stk. 1: Ændringer af karantænefaciliteten eller driftsmæssige ændringer kan være f.eks. omfordeling af rum, tilbygning, ændringer af logistikken i staldafsnit, som kan give øget risiko for smittespredning etc., herunder ændringer i materialer, der kan kompromittere smittebeskyttelsen i eksportkarantænen f.eks., gitter i forhold til fast væg.
Ved tvivlsspørgsmål i forhold til ændringer, bør man konsultere den lokale veterinærenhed med henblik på at få en veterinærfaglig vurdering af ændringen.
Væsentlige ændringer kan betyde, at Fødevarestyrelsen skal foretage et opfølgende besøg for at vurdere godkendelsen på ny og eventuelt revidere den eksisterende godkendelse.
 Ad § 7, stk. 2: På baggrund af skriftlig underretning af ændring i ejerforhold eller i den ansvarlige ledelse af karantænefaciliteten, vil Fødevarestyrelsen vurdere om ændringerne har nogen væsentlig betydning for den eksisterende godkendelse, og om der kan være behov for at ændre i godkendelsesskrivelsen eller helt godkende karantænefaciliteten på ny.
Ad § 7, stk. 3: De enkelte tredjelande kan med øjeblikkeligt varsel ændre deres betingelser for eksport fra Danmark til det pågældende tredjeland.
I den forbindelse kan de også ændre kravene til afvikling af karantæne forud for eksporten.
Der kan derfor ske ændringer i kravene til karantænefaciliteten og eksportkarantænen, som kan betyde at en tidligere godkendelse af karantænefaciliteten ikke længere er tilstrækkelig til at opfylde kravene fra tredjelandene.
I den forbindelse kan der derfor være behov for, at karantænefaciliteten godkendes på ny efter de nye krav fra tredjelande.
 Det er altid eksportørens ansvar at sikre sig, at kravene fra tredjelandene hvortil der eksporteres opfyldes, hvorfor eksportøren ved planlægningen af en eksport skal sikre sig, at kravene til såvel karantænefaciliteten som til eksportkarantænen er opfyldt.
Særlige betingelser for godkendelse af karantænefaciliteter Ad § 8, nr. 1: Ved ansøgning om godkendelse af karantænefaciliteter skal ansøgeren tage stilling til, hvilke tredjelandes krav, der skal efterleves i forbindelse med eksporten.
Herunder er det vigtigt, at ansøgeren er opmærksom på, om man ønsker at eksportere til tredjelande, som stiller særlige krav til karantænefaciliteten og/eller til eksportkarantænen forud for eksporten.
Særlige krav til karantænefaciliteter og/eller eksportkarantæner kan blandt andet findes i importtilladelser, krav fra tredjelandene, i eksportcertifikater, eller i vejledninger til certifikater i Certifikatdatabasen på Fødevarestyrelsens hjemmeside.
Disse særlige krav kan inkludere specifikke krav til den fysiske indretning af karantænefaciliteterne eller særlige krav til adskillelsen af dyr i eksportkarantænerne.
Desuden kan tredjelande stille særlige krav til, hvem der må håndtere dyrene samt til prøvetagning, behandling og syning af dyrene i løbet af karantæneperioden.
 Hvis man efter godkendelse af karantænefaciliteterne ønsker at eksportere til et særligt tredjeland, som stiller specifikke krav til karantænefaciliteterne, og som ikke har været vurderet i forbindelse med godkendelsen, kan det betyde, at Fødevarestyrelsen må vurdere godkendelsen på ny herunder påse, at karantænefaciliteterne opfylder disse specifikke krav.
 Ad § 8, nr. 2:
 Litra a) Fødevarestyrelsen foretager en faglig vurdering af karantænefaciliteterne, som ønskes godkendt i forhold til facilitetens anvendelse og placering samt alle omkringliggende faciliteter, som kan have indflydelse på afvikling af karantæneaktiviteter i karantænefaciliteterne.
Litra b) Fødevarestyrelsen foretager en faglig vurdering af om karantænefaciliteterne har tilstrækkelig smittebeskyttelse, og om de er tilpasset den epidemiologiske situation i området omkring karantænefaciliteterne, og endvidere af om dette også er tilfældet, hvis den epidemiologiske situation ændrer sig for listeopførte og nye sygdomme.
I tilfælde af en ændret epidemiologisk situation i et område, hvor en godkendt karantænefacilitet er beliggende, kan Fødevarestyrelsen afhængig af ændringens karakter, være nødsaget til at tilbagetrække eller suspendere godkendelsen eller at angive supplerende krav til karantænefaciliteterne for at godkendelsen kan opretholdes.
Litra c) Faciliteter til af- og pålæsning af dyrene skal tilgodese, således at dyrene kan af- og pålæsses med mindst mulig risiko for dyrenes sundhed og sikkerhed.
Herunder bør ramper og gangarealer sikre, at dyrene færdes sikkert, og at de kan undgå skader.
 Litra d) Der er ikke behov for yderligere afklaring.
Litra e) Faciliteter til støvlevask og desinfektion samt håndvask m.v., skal være placeret så de fagligt sikrer, at man kan opnå en tilstrækkelig smittebeskyttelse og hygiejne i karantænefaciliteterne og eksportkarantænen.
Dette er især væsentligt i de karantænefaciliteter, hvor dele af en eksisterende besætning godkendes til eksportkarantæne, og som derfor eventuelt opnår højere dokumenteret sundhedsstatus end resten af besætningen.
 Litra f) Fødevarestyrelsens personale og karantænedyrlægen skal have inspektionsfaciliteter til rådighed, som gør det muligt at foretage visuel inspektion af dyrene i forbindelse med opstart og afvikling af eksportkarantænen samt i forbindelse med certificering af dyreeksporter.
Litra g) I karantænefaciliteterne skal der være egnede faciliteter til adskillelse af dyrene, og de skal gøre det muligt for karantænedyrlægen at isolere dyr med henblik på at foretage kliniske undersøgelser, behandlinger m.v. i det omfang det måtte være nødvendigt.
Karantænefaciliteterne skal også give mulighed for, at et dyr kan undersøges og aflives i tilfælde af mistanke om alvorlige dyresygdomme i eksportkarantænen.
Litra h) Udstyr til rengøring og desinfektion af karantænefaciliteter og transportmidler (bure, transportkasser og lignende), omfatter også det materiel som anvendes i karantænefaciliteterne, og som ikke er en del af det mur- og nagelfaste inventar.
Rengøring og vask af køretøjer skal ske i overensstemmelse med gældende lovgivning herom.
Litra i) Oplagringsplads til foder, strøelse og husdyrgødning m.v., skal være placeret og indrettet, så man sikrer sig, at det ikke kan udgøre en smitterisiko for opretholdelse af karantæneaktiviteter i karantænefaciliteterne.
Man skal i den forbindelse tage hensyn til, hvordan tildeling af foder og strøelse samt bortskaffelse af husdyrgødning finder sted i karantænefaciliteterne, og om dette kan udgøre en smitterisiko for at kunne opretholde eksportkarantænerne.
Litra j) Spildevandsanlæg, der opfylder gældende lovgivning.
Dette skal kunne dokumenteres.
 Litra k) I forbindelse med embedsdyrlægens certificering af dyreeksporter, er det væsentligt, at der ved karantænefaciliteterne er mulighed for at håndtere dokumenter relateret til disse eksporter samt mulighed for at benytte computer og printer.
Ad § 9, stk. 2: Ved ønske om at benytte karantænefaciliteterne til almindelig drift mellem karantæneperioderne, skal det så vidt muligt afklares med Fødevarestyrelsen i forbindelse med godkendelsen af karantænefaciliteterne, således at dette kan fremgå af godkendelsesskrivelsen.
Det bør fremgå af godkendelsesskrivelsen, hvilke aktiviteter til almindelig drift samt på hvilke betingelser karantænefaciliteterne må anvendes mellem karantæneaktiviteterne.
Ad § 9, stk. 3: Hvis der ikke er krav om brug af en officiel karantæne, kan samling af dyr med henblik på eksport til tredjelande, ske i karantænefaciliteten, hvis den ansvarlige for karantænefaciliteten på forhånd har Fødevarestyrelsens godkendelse hertil.
Herunder kan der forekomme andre certifikatkrav såsom dokumentation fra oprindelsesbesætninger mv., som skal certificeres af Fødevarestyrelsen ved eksport.
Flytning af dyr indenfor Unionen er ikke omfattet af bekendtgørelsens § 9, stk. 3 og kan derfor ikke finde sted fra godkendte karantænefaciliteter.
Samling af dyr skal ske i overensstemmelse med gældende regler og kan begrænse dyrenes anvendelse i forhold til omsætning i Danmark og EU, f.eks. i forbindelse med restdyr fra en afviklet eksport til tredjeland.
Godkendelse til løbende anvendelse til eksporter uden krav om eksportkarantæne, kan gives af Fødevarestyrelsen, hvis der er opsat betingelser om hvorledes Fødevarestyrelsen adviseres med de nødvendige informationer for aktiviteten inden denne påbegyndes.
Betingelser for eksportkarantæner Ad § 10, stk. 1: Den ansvarlige for eksportkarantænen skal være bekendt med godkendelsesskrivelsen for den pågældende karantænefacilitet og henvise til denne ved anmodning til Fødevarestyrelsen om opstart af en eksportkarantæne.
Anmodningen om opstart med alle relevante oplysninger om den forestående eksportkarantæne skal sendes til Fødevarestyrelsen i god tid inden den forventede karantæneaktivitet.
Dette tilrådes ved, at benytte Fødevarestyrelsens blanket hertil, der ligger på Fødevarestyrelsens hjemmeside, men alternativt hertil kan tilsvarende oplysninger skriftligt forelægges for Fødevarestyrelsen.
Ad § 10, stk. 2: Særlige betingelser til eksportkarantænen kan findes i importtilladelser, betingelser fra tredjelandene, i eksportcertifikater, eller i vejledninger til certifikater i Certifikatdatabasen på Fødevarestyrelsens hjemmeside.
Ved anmodning om opstart af eksportkarantænen, som nævnt i stk. 1, skal det over for Fødevarestyrelsen dokumenteres, at disse betingelser er opfyldt.
Ad § 11, stk. 1: Ved anmodning om opstart af eksportkarantænen skal Fødevarestyrelsen have oplysninger om den dyrlæge, der skal fungere som karantænedyrlæge i den pågældende karantæneperiode.
Nærmere oplysninger om det materiale eller dokumentation, der skal sendes til Fødevarestyrelsen i forbindelse med anmodning om opstart af eksportkarantænen, fremgår af Fødevarestyrelsens hjemmeside.
Ad § 11, stk. 2: Tredjelande kan stille krav om, at det skal være en embedsdyrlæge/officiel dyrlæge, der inspicerer dyrene ved opstart af eksportkarantænen.
Der skal derfor træffes aftale med Fødevarestyrelsen herom.
Afhængig af kravene fra tredjelandet, behøver det dog ikke nødvendigvis være en embedsdyrlæge, der fungerer som karantænedyrlæge i hele karantæneperioden.
Ad § 11, stk. 3: Inspektion af dyrene indbefatter kontrol af dyrene og det kendskab til deres identifikation (CHR-nr./øremærker/placering), som skal videregives til Fødevarestyrelsen.
For at sikre, at karantænefaciliteterne på opstartstidspunktet lever op til betingelserne i godkendelsesskrivelsen, skal karantænedyrlægen være bekendt med denne skrivelse.
Ad § 12, stk. 1: Karantænedyrlægens underretning til Fødevarestyrelsen om inspektion af dyr, og om opstart af eksportkarantænen kan ske ved anvendelse af blanketten på Fødevarestyrelsens hjemmeside, eller ved skriftligt henvendelse til Fødevarestyrelsen med tilsvarende oplysninger.
Af Fødevarestyrelsens bekræftelse på opstart af en eksportkarantæne vil det officielle tidspunkt for opstart af eksportkarantænen fremgå.
Karantæneperioden starter officielt på det tidspunkt, hvor karantænedyrlægen har inspiceret dyrene, og Fødevarestyrelsen har fået oplysninger herom.
Det vil i praksis betyde hurtigst muligt efter inspektionen og senest 24 timer efter.
Dette er for at sikre, at Fødevarestyrelsen har mulighed for at kontrollere eksportkarantænen i hele karantæneperioden, og dermed officielt kan stå inde for af eksportkarantænen heraf over for tredjelandet.
 Ad § 12, stk. 3: Relevante dokumenter er f.eks. baggrundserklæringer fra besætningsdyrlæger eller besætningsejer, som kan være nødvendige for at kunne sikre at visse forhold er opfyldt og/eller dokumenteret inden dyrene indsættes i eksportkarantænen.
Ad § 12, stk. 4: Det skal sikres, at eventuelle afviste dyr ikke kompromitterer sundhedsstatus for de øvrige dyr i eksportkarantænen.
Ved tvivlsspørgsmål kan Fødevarestyrelsen til enhver tid kontaktes.
 Ad § 13, stk. 1: Ved behov for indsættelse af flere dyr i en eksportkarantæne, hvor karantæneperioden allerede er påbegyndt, skal karantæneperioden altid startes på ny efter forudgående aftale med karantænedyrlægen og Fødevarestyrelsen.
Ad § 13, stk. 2 - 3: Den ansvarlige for eksportkarantænen skal altid rette sig efter anvisninger fra karantænedyrlægen og anvisninger fra Fødevarestyrelsen.
I tilfælde hvor indsættelse og fraførsel af dyr overvejes, er det et nødvendigt krav, at den ansvarlige for eksportkarantænen først konsulterer karantænedyrlægen forud herfor.
Der kan endvidere være særlige krav fra tredjelandet som skal tages i betragtning i forhold til fjernelse af dyr fra eksportkarantænen.
 Ad § 13, stk. 4:  Krav fra tredjelande vedrørende eksport af dyr samt til karantænefaciliteterne kan findes i blandt andet importtilladelser, betingelser fra tredjelandene, i eksportcertifikater, eller i vejledninger til certifikater i Certifikatdatabasen på Fødevarestyrelsens hjemmeside.
Ad § 14: Det er den ansvarlige for eksportkarantænen, som skal sikre sig, at alle krav for afvikling af eksportkarantænen er opfyldt.
Dette skal ske i overensstemmelse med de relevante krav for den aktuelle karantæne og under tilsyn og vejledning fra karantænedyrlægen, som også står for udtagning af prøver, behandling og vaccination af dyr mv. i karantæneperioden.
Den ansvarlige for eksportkarantænen skal sikre, at karantænedyrlægen kan opfylde og efterleve de krav, som stilles for karantænen jf. godkendelsesskrivelse fra Fødevarestyrelsen.
Der kan eventuelt indgås en aftale om, hvilke opgaver karantænedyrlægen skal udføre for at afvikle eksportkarantænen.
 Ad § 14, stk. 3: Den ansvarlige for eksportkarantænen har pligt til at indmelde og underrette karantænedyrlægen ved mistanke eller tegn på sygdom samt om tvivlsomme eller positive analyseresultater, med henblik på en vurdering af om karantænen kan fortsætte, eller om den skal startes på ny.
 Ad § 14, stk. 4: Den ansvarlige for eksportkarantænen har oplysningspligt til karantænedyrlægen i tilfælde af ændringer omkring eksportkarantænen eller karantænefaciliteten, som forhindrer overholdelse af krav stillet af Fødevarestyrelsen og/eller tredjelandet.
Ad § 15: Optegnelser registreret af den ansvarlige for eksportkarantænen skal være skriftlige, og disse skal være tilgængelige på karantænefaciliteterne på anmodning fra karantænedyrlægen og Fødevarestyrelsen.
Optegnelserne kan være tilgængelige enten elektronisk eller fysisk, eksempelvis i form af en standard hændelseslog.
Ad § 16: Dyr, som har været holdt i eksportkarantæne, og som ikke eksporteres til et tredjeland, kan omsættes nationalt eller samhandles, så længe gældende regler herfor overholdes.
Ved flytning af dyr fra en eksportkarantæne, skal den ansvarlige for eksportkarantænen sikre sig, at man ved flytningen ikke kompromitterer sundhedsstatus på de dyr, hvortil man flytter dyr fra eksportkarantænen.
Betingelser for pålæsning, omlæsning og omladning Ad § 17: Eksportører skal være opmærksom på, at der kan være lande, som ikke tillader, at dyr omlæsses eller omlades under transporten til tredjelandet.
Det er derfor ikke altid muligt at anvende samlesteder til eksport af dyr til tredjelande.
Det er eksportørens ansvar at sikre sig, at disse krav overholdes, da forbud mod anvendelse af samlesteder samt omlæsning og omladning af dyr ikke altid fremgår af eksportcertifikater til tredjelande.
Forpligtelser vedr. rengøring og desinfektion rettet mod ejere og førere af transportmidler Ad § 18: Anvendelse af transportmidler til transport af levende dyr til eksport skal altid følge gældende lovgivning.
Der kan fra visse tredjelande være særlige krav til rengøring og desinfektion af transportmidler, bure og containere.
Der kan herunder være særlige krav til, hvilke midler som anvendes hertil.
Straf- og ikrafttrædelsesbestemmelser Ad § 20:  For allerede godkendte karantænefaciliteter gælder, at det skal sikres, at de lever op til bestemmelserne i bekendtgørelse nr. 757 af 23/07/2019, om krav til karantænefaciliteter og eksportkarantæner, såfremt de skal benyttes til eksportkarantæner fremadrettet.
Der gælder dog en overgangsperiode indtil 1. februar 2020, hvorefter der skal søges om godkendelse af karantænefaciliteterne på ny.
 Fødevarestyrelsen skal herved sikre, at godkendelse af karantænefaciliteten og godkendelsesskrivelsen er tidssvarende og opfylder alle de gældende betingelser.
