 Ikrafttrædelsen af aftalen om Det Europæiske Økonomiske Samarbejdsområde  

 den 1. januar 1994 medfører, at parallelimport af lægemidler fra Finland,  

 Island, Liechtenstein, Norge, Sverige og Østrig nu kan finde sted.  

 Sundhedsstyrelsen vil på baggrund af EØS-aftalen administrere området på de  

 samme betingelser og efter samme retningslinier, som gælder for  

 parallelimport af lægemidler fra EU-lande og som fremgår af  

 Sundhedsstyrelsens vejledning om parallelimport af lægemidler, nr. 209 af 14.  

 december 1993.
 Sundhedsstyrelsen skal særligt gøre opmærksom på, at ved ansøgning om  

 parallelimport af et lægemiddel fra et af de omfattede EFTA-lande skal der  

 fremsendes en prøvepakning til styrelsen og at de parallelimporterede  

 lægemiddelpakninger skal tildeles nyt nordisk varenummer.
 For så vidt angår de ansøgninger om parallelimport fra de omfattede  

 EFTA-lande, som Sundhedsstyrelsen allerede har modtaget, vil styrelsen  

 påbegynde sagsbehandlingen indenfor de første par måneder.
