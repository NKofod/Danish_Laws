Skriftlig fremsættelse (25. januar 2018) Undervisningsministeren (Merete Riisager):
 Herved tillader jeg mig for Folketinget at fremsætte:
Forslag til lov om ændring af lov om produktionsskoler (Justering af skoleydelse) (Lovforslag nr.
L 130) Lovforslaget har baggrund i finanslovsaftalen for 2018, hvor regeringen (Venstre, Liberal Alliance og Det Konservative Folkeparti) og Dansk Folkeparti er enige om med virkning fra den 1. januar 2018 at hæve produktionsskoleydelsen til niveauet for den kommende skoleydelse for ikkeforsørgere på den kommende forberedende grunduddannelse, jf.
Aftale om bedre veje til uddannelse og job af 13. oktober 2017 mellem regeringen (Venstre, Liberal Alliance og Det Konservative Folkeparti) og Socialdemokratiet, Dansk Folkeparti, Socialistisk Folkeparti, Det Radikale Venstre, Alternativet og Enhedslisten (aftalepartierne).
I den politiske aftale om bedre veje til uddannelse og job er aftalepartierne med hensyn til elevernes forsørgelsesgrundlag på den kommende forberedende grunduddannelse enige om, at der skal etableres en ny type ydelse  skoleydelsen.
Aftalepartierne er i den henseende enige om, at ydelsen til elever på 18 år og derover skal svare til niveauerne for satserne til uddannelseshjælp til uddannelsesparate.
Aftalepartierne er endvidere enige om, at ydelsen til elever under 18 år skal svare til det nuværende niveau for produktionsskoleydelsen til elever under 18 år.
Lovforslaget tager sigte på at gennemføre den del af finanslovsaftalen for 2018, hvorefter produktionsskoleydelsen skal hæves til niveauet for den kommende skoleydelse for ikke-forsørgere på den forberedende grunduddannelse.
I overensstemmelse med finanslovsaftalen for 2018 indeholder lovforslaget således ikke det forsørgertillæg til skoleydelsen, som efter den politiske aftale om bedre veje til uddannelse og job påtænkes etableret med den kommende forberedende grunduddannelse.
 Det foreslås, at loven træder i kraft dagen efter bekendtgørelsen i Lovtidende, men at loven har virkning fra den 1. januar 2018. Dette indebærer, at udbetalinger af produktionsskoleydelse, der har fundet sted fra den 1. januar 2018 og indtil datoen for loven ikrafttræden, kan efterreguleres, således at den foreslåede justering af ydelsen vil have virkning med tilbagevirkende kraft fra dette tidspunkt.
Det foreslås endvidere, at loven ikke finder anvendelse for produktionsskoledeltagere, der ved lovens ikrafttræden måtte være omfattet af § 2, stk. 2, i lov nr. 1749 af 27. december 2016, og som modtager skoleydelse i medfør heraf.
Dette indebærer, at sådanne deltageres skoleydelse fortsat vil have udgangspunkt i det takstniveau, der var gældende i 2016.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
