 I medfør af § 1, stk. 1 og 2, § 4 og § 24, i lov om administration af Det  

 Europæiske Fællesskabs forordninger om markedsordninger for landbrugsvarer  

 mv., jf. lovbekendtgørelse nr. 65 af 9. februar 1996, fastsættes:
 § 1.  Denne bekendtgørelse vedrører ordningen med  

 udligning af lageromkostninger for sukker i henhold til Det Europæiske  

 Fællesskabs markedsordning for sukker.
 Stk. 2.  Ud over de af Det Europæiske Fællesskab  

 fastsatte betingelser vedrørende udligningsordningen skal de i §§ 2 og 3  

 anførte vilkår opfyldes.
 § 2.  Enhver, der i henhold til markedsordningen for  

 sukker omfattes af udligningsordningen for lageromkostninger, skal indhente  

 en bevilling fra de statslige told- og skattemyndigheder og skal have  

 sukkeret oplagret på et af disse myndigheder godkendt lager.
 Stk. 2.  Det er en betingelse for godkendelse af et  

 lager, at den pågældende told- og skatteregion finder det velegnet til  

 opbevaring af sukker, og at såvel ejeren af sukkeret som lagerholder giver  

 regionen adgang til at gennemføre den fornødne kontrol med det oplagrede  

 sukker.
 § 3.  De i § 2 omhandlede ejere og lagerholdere samt  

 afgiftspligtige sukkerproducenter skal inden den 15. i hver måned på den af  

 de statslige told- og skattemyndigheder foreskrevne måde til regionen  

 indsende foreskrevne oplysninger om lagerbeholdninger, omsætning og  

 produktion.
 Stk. 2.  Oplysningernes rigtighed kan kræves attesteret  

 af en registreret eller statsautoriseret revisor.
 Stk. 3.  De lagerholdere, som måtte ønske refusion af  

 udgifterne ved lagerhold af sukker og sirup, skal inden den i stk. 1 nævnte  

 frist indgive ansøgning herom.
 Stk. 4.  Ansøgningen indgives på en af EU-direktoratet  

 foreskrevet blanket til den pågældende Told- og Skatteregion sammen med de i  

 stk. 1 nævnte oplysninger om lagerbeholdninger, omsætning og produktion.
§ 4.  Udbetaling af refusion foretages af  

 EU-direktoratet, mens opkrævning af afgift foretages af de statslige told- og  

 skattemyndigheder.
Der kan foretages modregning mellem refusions- og  

 afgiftsbeløb.
 § 5.  Der må kun indgives ansøgning om refusion for  

 lagerhold af:
 - sukker produceret på grundlag af sukkerroer eller sukkerrør høstet inden  

 for Den Europæiske Union.
 - præferencesukker som defineret i Fællesskabets retsregler.
 Ansøgning må ikke indgives for lagerhold af denatureret sukker.
 Stk. 2.  Det er endvidere en betingelse, at andet sukker  

 end præferencesukker hidrører fra en produktion inden for den maksimumskvote,  

 der er tildelt producenten af det pågældende sukker.
 Stk. 3.  Overtrædelse af stk. 1 og 2 straffes med bøde,  

 medmindre højere straf er forskyldt i henhold til kapitel 5 i lov om  

 administration af Det Europæiske Fællesskabs forordninger om markedsordninger  

 for landbrugsvarer m.v., jf. lovbekendtgørelse nr. 65 af 9. februar 1996.
 § 6.  Bekendtgørelsen træder i kraft dagen efter  

 offentliggørelsen i Lovtidende.
 Stk. 2.  Samtidig ophæves bekendtgørelse nr. 33 af 18.  

 januar 1988 om udligningsordning for omkostninger ved lagerhold af sukker og  

 sirup.
