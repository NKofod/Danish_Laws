Bekendtgørelse om PENSAB I medfør af tekstanmærkning nr. 134 ad 36.61.01 til § 36 på finansloven for finansåret 2019 fastsættes:
Kapitel 1 Formål m.v.
§ 1. Efter tjenestemandspensionsloven optjenes en tjenestemandspension i pensionsalder i takt med ansættelsens forløb.
Formålet med registrering i PENSAB af pensionsalder m.v. for erhvervsaktive med ret til statslig tjenestemandspension er 1) understøttelse af ministerier, styrelser og andre pensionsalderansvarlige virksomheder i korrekt administration af pensionsalder m.v. for deres erhvervsaktive tjenestemænd m.fl., og 2) etablering af overblik over de optjente, statslige pensionsforpligtelser som grundlag for budgettering m.v. af forventede pensionsudgifter på finanslovens § 36, og til pensionsstatistik.
 Stk. 2. De oplysninger, der registreres i PENSAB, danner grundlag for beregning af tjenestemandspensioner på det statslige område i pensioneringsprocessen, der er knyttet til PENSAB, samt for videregivelse af pensionsoplysninger til www.tjenestemandspension.dk og til www.pensionsinfo.dk.
 § 2. I PENSAB findes tjenestemandspensionsrelevante oplysninger om tjenestemænd, pensionerede tjenestemænd og disses pårørende, dvs. ægtefæller/tidligere ægtefæller, børn og ægtefællers særbørn, som kan være omfattet af tjenestemandspensionslovgivningen, samt oplysninger for personer, der har ret til statslig tjenestemandspension på andet retsgrundlag end ansættelse efter lov om tjenestemænd.
 Stk. 2. Oplysninger i PENSAB slettes tidligst, når alle afledte tjenestemandspensionsrettigheder er udtømte.
Kapitel 2 Ansvar for korrekt registrering i PENSAB § 3. PENSAB skal indeholde de pensionsrelevante oplysninger om den enkelte tjenestemand, herunder optjent pensionsalder og pensionsgivende skalatrin, og dermed vise pensionsoptjeningen i hele optjeningsperioden.
Det er ansættelsesmyndighedens ansvar som pensionsalderansvarlig virksomhed, at PENSAB til enhver tid er opdateret med disse oplysninger.
Tilsvarende gælder for de pensionsalderansvarlige virksomheder for øvrige personer med statslig tjenestemandspensionsret.
Stk. 2. Erhvervsaktive, som har ret til statslig tjenestemandspension på andet retsgrundlag end ansættelse efter lov om tjenestemænd, skal ligeledes være registreret med pensionsrelevante oplysninger, jf. § 1, stk. 2. For medlemmer af statslige pensionsordninger, herunder statsgaranterede pensionskasser, er pensionsalderansvaret hos administrationen af ordningen.
For personer ansat i tidligere statslige virksomheder, nu aktieselskaber m.v. er pensionsalderansvaret hos selskabet.
De tjenestemandspensionsdækkede grupper fremgår af finanslovens § 36 med anmærkninger.
 Stk. 3. De pensionsalderansvarlige virksomheder vil med pensionskassekoder fremgå af en liste, som offentliggøres i den information om PENSAB, der vil kunne findes på www.virk.dk.
 Stk. 4. De pensionsalderansvarlige virksomheder er ansvarlige for korrekt registrering af pensionsalder, skalatrin m.v. i forhold til deres erhvervsaktive tjenestemænd m.fl., mens ansvar for behandling m.v. af de registrerede data i PENSAB er hos Udbetaling Danmark, jf. kapitel 4.
 § 4. Ved ændringer af oplysninger i PENSAB via et lønsystem eller ved manuel ændring ved fx medregning af pensionsalder under tjenestefrihed uden løn, er det den pensionsalderansvarlige virksomheds ansvar at kontrollere, at ændringerne er blevet korrekt registreret i PENSAB.
Stk. 2. Den pensionsalderansvarlige virksomhed kontrollerer regelmæssigt, at alle ansatte, henholdsvis medlemmer, er registreret med korrekte pensionsrelevante oplysninger, herunder om de står som aktive, med tjenestefrihed med eller uden pensionsoptjening, som fratrådte, pensionerede el.lign.
Hvis korrektion af data i PENSAB kun kan foretages af systemnære medarbejdere i Udbetaling Danmark, vil der til Udbetaling Danmark skulle fremsendes dokumentation for korrektionen.
 § 5. Digital indberetning til PENSAB fra de af ansættelsesmyndighederne m.v. anvendte lønsystemer om ændringer i den registreredes pensionsrelevante data, sker gennem de digitale indberetningsløsninger, som stilles til rådighed af Udbetaling Danmark i overensstemmelse med de vejledninger og beskrivelser om PENSAB, der vil kunne findes på www.virk.dk.
 Stk. 2. Manuelle ændringer i PENSAB, så de registrerede oplysninger stemmer overens med personalesagen, gennemføres med personadskilt kontrol af den pensionsalderansvarlige virksomhed eller af Udbetaling Danmark på virksomhedens vegne.
Kapitel 3 Udbetaling Danmarks administration af PENSAB § 6. Udbetaling Danmark er ansvarlig for, at der kan ske registrering i PENSAB, samt for drift, vedligeholdelse og udvikling af PENSAB, herunder at PENSAB og tilknyttet funktionalitet til enhver tid afspejler tjenestemandspensionsrettigheder i overensstemmelse med den til enhver tid gældende lovgivning om tjenestemandspension.
 § 7. Udbetaling Danmark er ansvarlig for de opgaver, der knytter sig til PENSAB i form af administration, tilslutning, adgangsstyring og support samt udveksling og videregivelse af data i forhold til de omfattede pensionsalderansvarlige virksomheder, tjenestemænd og andre med statslig tjenestemandspensionsret, til www.tjenestemandspension.dk, www.pensionsinfo.dk, samt til Moderniseringsstyrelsen.
 Stk. 2. Udbetaling Danmark fastsætter krav til de pensionsalderansvarlige virksomheder om tilslutning, sikkerhed, funktionsadskillelse, adgangsstyring og -kontrol ved anvendelse og benyttelse af digitale indberetningsløsninger til overførslen af oplysninger til PENSAB.
Stk. 3. Udbetaling Danmark fastsætter krav om tilslutning, sikkerhed, adgangsstyring og -kontrol ved anvendelse og benyttelse af digitale løsninger til videregivelse af oplysninger til www.tjenestemandspension.dk og www.pensionsinfo.dk om udtræk af oplysninger og online-adgang til PENSAB.
Ved tilladelse til online-adgang til PENSAB tildeler Udbetaling Danmark den enkelte bruger en adgang, og Udbetaling Danmark fastlægger, hvilke oplysninger den pågældende bruger kan få adgang til.
 Stk. 4. For så vidt angår regnskab og revision, herunder revisionserklæringer henvises til bekendtgørelse nr. 139 af 1. februar 2017 om regnskab m.v. for Udbetaling Danmark.
 Stk. 5. I forbindelse med support til de pensionsalderansvarlige virksomheders anvendelse af PENSAB vil Udbetaling Danmark efter anmodning fra en pensionsalderansvarlig virksomhed kunne korrigere registeroplysninger i PENSAB på grundlag af virksomhedens fremsendte dokumentation for korrektionen.
Kapitel 4 Adgang til brug af oplysninger fra PENSAB § 8. Udbetaling Danmark kan videregive oplysninger i PENSAB til henholdsvis tjenestemandspension.dk og til pensionsinfo.dk med henblik på, at tjenestemænd og andre med statslig tjenestemandspensionsret, herunder forhenværende tjenestemænd m.fl., der har en registreret ret til opsat tjenestemandspension, kan få elektronisk adgang til egne oplysninger om deres tjenestemandspension samt foretage simuleringsberegninger.
 § 9. Udbetaling Danmark giver Moderniseringsstyrelsen online-adgang til elektronisk søgning og opslag til de registrerede pensionsoplysninger i PENSAB.
 Stk. 2. Moderniseringsstyrelsen kan fra Udbetaling Danmark rekvirere udtræk af PENSAB i elektronisk form til brug for budgettering, fremregning, beregning m.v. af fremtidige tjenestemandspensionsudgifter på det statslige område på finanslovens § 36 samt til brug for administrative formål, for pensionsstatistik og udviklingstiltag på området samt til lovforberedende arbejde.
 § 10. Udbetaling Danmark giver de pensionsalderansvarlige virksomheder online adgang til elektronisk søgning og opslag til de registrerede oplysninger i PENSAB.
 § 11. Udbetaling Danmark giver online-adgang til elektronisk søgning og opslag til sekretariatet for Nævnet for Helbredsbedømmelser i Tjenestemandssager, der behandler sager i relation til personers krav på statslig tjenestemandpension.
 § 12. Oplysninger fra PENSAB udleveres digitalt.
§ 13. I pensioneringsprocessen i PENSAB vil de pensionsrelevante oplysninger, der videregives til Udbetaling Danmark, være godkendt af såvel den pensionsalderansvarlige virksomhed som af den registrerede person.
Når oplysningerne i pensioneringsprocessen er videregivet, er Udbetaling Danmark dataansvarlig for anvendelsen af de registrerede oplysninger, der anvendes ved de pensionsberegningsopgaver m.v., som Udbetaling Danmark varetager efter lov om Udbetaling Danmark.
Det gælder også de i PENSAB registrerede opsatte pensioner, som endnu ikke er kommet til udbetaling.
Kapitel 5 Tvivlsspørgsmål og ikrafttræden § 14. Eventuelle tvivlsspørgsmål i relation til bestemmelserne i denne bekendtgørelse kan forelægges Finansministeriet, Moderniseringsstyrelsen.
 § 15. Bekendtgørelsen træder i kraft den 1. januar 2019.
 Stk. 2. Cirkulære nr. 59 af 20. marts 1990 om central registrering af tjenestemænds pensionsalder (PENSAB) ophæves.
