Udtalelse afgivet af Klagekomitéen for Etnisk Ligebehandling J.nr. 770.5 Klagekomitéen for Etnisk Ligebehandling afviste en klage over artikler bragt i et dagsblad omhandlende klager, idet klagen faldt uden for lov om etnisk ligebehandlings anvendelsesområde.
Klager indgav en klage til Klagekomitéen over, at et dagblad i en række artikler havde bragt opdigtede og stærkt insinuerende artikler om klager som led i en artikel serie om klagerens formandspost i en organisation.
Klagekomitéen fandt, at klagen faldt uden for lov om etnisk ligebehandlings anvendelsesområde og afviste derfor klagen.
 Sagsfremstilling:
Klager sendte ved e-mail af 19. februar 2004 en klage til Klagekomitéen for Etnisk Ligebehandling over, at en række artikler i et dagblad, skrevet som led i en kampagne mod klager angående dennes formandspost i en organisation, indeholdt elementer af etnisk diskrimination.
Klager oplyste, at dagsbladet i en række tilfælde havde fremsat opdigtede og stærkt insinuerende artikler om klager.
Klager oplyste endvidere, at dagsbladet med disse artikler havde sået tvivl i en del af samfundet om klagers personlige integritet.
Det fremgik yderligere af klagen, at klager i november 2003 klagede til Pressenævnet over dagsbladets mistænkeliggørelse og krænkelse af klagerens personlige integritet og omdømme i det danske samfund.
Det fremgår i den forbindelse, at Pressenævnet ved kendelse af 16. marts 2004 udtalte, at dagsbladet i en række forhold i forbindelse med kampagnen havde handlet mod god presseskik.
Det fremgår endvidere af klagen, at klager ikke fandt det tilstrækkeligt, at dagsbladet efterfølgende havde bragt Pressenævnets kendelse, og at klager derfor overvejede yderligere skridt i sagen.
 Klagekomitéen for Etnisk Ligebehandlings udtalelse:
"Efter lov om etnisk ligebehandling § 10, stk. 2, er Institut for Menneskerettigheder tillagt kompetence til at behandle klager over overtrædelse af lovens forbud mod forskelsbehandling på grund af race eller etnisk oprindelse og for overtrædelse af lovens forbud mod repressalier.
Denne opgave varetages på instituttets vegne af Klagekomitéen for Etnisk Ligebehandling, som i den forbindelse er tillagt beføjelse til at give udtryk for sin opfattelse af, om der er sket en overtrædelse af forbudet mod forskelsbehandling af de anførte grunde eller en overtrædelse af forbudet mod repressalier.
 Ifølge lovens § 2, stk. 1, gælder forbudet mod forskelsbehandling for al offentlig og privat virksomhed for så vidt angår social beskyttelse, herunder social sikring og sundhedspleje, sociale goder, uddannelse samt adgang til og levering af varer og tjenesteydelser.
 Det forhold, De klager over, falder efter Klagekomitéens vurdering ikke ind under nogen af de nævnte kategorier i lovens § 2, og Klagekomitéen er således afskåret fra at behandle Deres klage.
