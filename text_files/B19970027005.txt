 I medfør af § 1, stk. 3, § 4, stk. 2 og 3, § 5, § 8 og § 15, stk. 3, i lov  

 nr. 341 af 14. maj 1992 om opdræt af vildt og ræve, fastsættes:
 § 1.  Bekendtgørelsen finder anvendelse på opdræt af  

 ræve i fangenskab (rævefarme).
 Stk. 2.  Ræve i zoologiske haver, dyreparker og  

 lignende, der kræver politiets tilladelse efter dyreværnsloven, er ikke  

 omfattet af bekendtgørelsen.
 § 2.  En rævefarm skal før ibrugtagning af ejeren  

 anmeldes til registrering i Veterinærdirektoratet.
 Stk. 2.  Anmeldelse skal foretages på et skema  

 rekvireret i Veterinærdirektoratet, Rolighedsvej 25, 1958 Frederiksberg C.
 § 3.  Ejeren af en registreret rævefarm skal  

 skriftligt underrette Veterinærdirektoratet om adresseændring, ejerskifte,  

 bortforpagtning eller ophør med rævehold senest en måned efter, at ændringen  

 er sket.
§ 4.  Anlæg til ræve skal bestå af vejrbestandigt  

 materiale og yde beskyttelse mod vejrliget.
Anlæggene skal være konstrueret  

 således, at dyrene ikke kan undslippe.
Anlæggene skal i videst muligt omfang  

 hindre, at vildtlevende dyr får kontakt med rævene.
 Stk. 2.  Buranlæg i åbne haller skal være omgivet af et  

 hegn, der sikrer, at dyrene ikke kan undslippe, og i videst muligt omfang  

 hindrer, at vildtlevende dyr får kontakt med rævene.
§ 5.  Anlæg til ræve skal være indrettet således, at  

 rævene har fornøden plads og kan bevæge sig ubesværet og rejse sig op på  

 bagbenene.
De skal have mulighed for at opholde sig på en særlig afskærmet  

 hylde.
Der skal i fornødent omfang forefindes redekasser af en sådan form og  

 placering, at rævene uhindret kan gå ind i og op på kassen, og derudover skal  

 rævene kunne opholde sig i kassen.
Anvendes bundtråd, skal denne være  

 fremstillet af et materiale, der sikrer, at rævens poter ikke lider overlast.
§ 6.  Personer, der forestår driften af et opdræt af  

 ræve, skal have gennemgået et af Veterinærdirektoratet godkendt kursus i  

 ræveopdræt.
Kurset skal være gennemgået inden 1 år efter, at den pågældende  

 har overtaget ansvaret for driften.
 Stk. 2.  Undtaget fra kravet i stk. 1 er personer, der  

 kan dokumentere, at de inden for de sidste 10 år fra datoen for ansøgning om  

 fritagelse for kursus har forestået driften af et ræveopdræt i mindst 2 år.  

 Opdrættet skal have været på mindst 25 årstæver.
 § 7.  En rævefarm underkastes rutinemæssigt uanmeldt  

 tilsyn af Veterinærdirektoratet.
 Stk. 2.  Såfremt forholdene måtte give anledning dertil,  

 kan yderligere tilsynsbesøg aflægges.
 § 8.  Veterinærdirektoratets udgifter til registrering  

 af en rævefarm og tilsyn med denne betales i henhold til bekendtgørelse om  

 betaling for autorisation, registrering, godkendelse, attestering, tilsyn  

 eller kontrol udført af Veterinærdirektoratet.
 § 9.  Med bøde eller hæfte straffes den, der  

 overtræder §§ 2-6.
 Stk. 2.  Der kan pålægges selskaber m.v. (juridiske  

 personer) strafansvar efter reglerne i straffelovens 5. kapitel.
 § 10.  Bekendtgørelsen træder i kraft den 18. april  

 1997.
 Stk. 2.  Samtidig ophæves bekendtgørelse nr. 996 af 14.  

 december 1995 om opdræt af ræve.
