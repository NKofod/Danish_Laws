Kapitel 1   Generelle bestemmelser, definitioner Kapitel 2   Information om energibesparelser til forbrugerne, kortlægning af energiforbrug Kapitel 3   Realisering af energibesparelser Kapitel 4   Samarbejde om energispareaktiviteter mellem net- og distributionsvirksomheder Kapitel 5   Forpligtelser for net- og distributionsvirksomheder, som ikke deltager i samarbejde Kapitel 6   Tilsyn, påbud m.v.
Kapitel 7   Økonomi Kapitel 8   Klageadgang Kapitel 9   Straf Kapitel 10   Ikrafttrædelses- og overgangsbestemmelser Bilag 1 Bilag 2 Bekendtgørelse om energispareydelser i net- og distributionsvirksomheder I medfør af § 22, stk. 5, og §§ 88 og 92 i lov om elforsyning, jf. lovbekendtgørelse nr. 1115 af 8. november 2006, i medfør af § 14, stk. 2, og §§ 50, 52 og 54 i lov om naturgasforsyning, jf. lovbekendtgørelse nr. 1116 af 8. november 2006, og i medfør af § 26 a, og § 28 b, stk. 3, § 34, stk. 2 og 3, i lov om varmeforsyning, jf. lovbekendtgørelse nr. 347 af 17. maj 2005, som ændret ved lov nr. 520 af 7. juni 2006, fastsættes:
Kapitel 1 Generelle bestemmelser, definitioner § 1. Net- og distributionsvirksomheder skal i overensstemmelse med bestemmelserne i denne bekendtgørelse fremme realiseringen af omkostningseffektive energibesparelser til gavn for energiforbrugerne og samfundet.
 Stk. 2. Net- og distributionsvirksomhedernes indsats skal medvirke til at øge den samlede besparelsesindsats og den skal have særlig fokus på realisering af energibesparelser i slutforbruget, som ikke ville være blevet realiseret på nuværende tidspunkt uden virksomhedernes indsats.
 Stk. 3. Net- og distributionsvirksomhedernes besparelsesindsats er rettet mod det endelige energiforbrug, dvs. slutforbruget af energi i Danmark inklusiv nettab.
 Stk. 4. Bekendtgørelsen gælder ikke for energiforbrug i transportmidler.
 § 2. I denne bekendtgørelse anvendes følgende definitioner:
 1) Med en netvirksomhed forstås en kollektiv elforsyningsvirksomhed, der udøver netvirksomhed med bevilling i medfør af bestemmelserne i kapitel 4 i lov om elforsyning.
 2) Med en distributionsvirksomhed forstås en naturgas- eller varmedistributionsvirksomhed, jf. nr. 3 og 4.
 3) Med en naturgas-distributionsvirksomhed forstås enhver fysisk eller juridisk person, der varetager transport af naturgas via lokale eller regionale ledningsnet med henblik på levering til forbrugere, jf. § 6 i lov om naturgasforsyning.
 4) Med en varmedistributionsvirksomhed forstås en virksomhed, som har til formål at levere energi i form af opvarmet vand, damp eller andre brændbare gasarter end naturgas til forbrugere med henblik på bygningers opvarmning eller forsyning med varmt brugsvand, jf. § 2 i lov om varmeforsyning.
 5) Med en forbruger menes en slutforbruger, som aftager og forbruger leveret energi.
 6) Med kollektive produktionsanlæg menes el- og varmeproduktionsanlæg, som leverer energi til et kollektivt forsyningsnet.
 7) Med reduktion af slutenergiforbrug menes forskellen mellem den energimængde, der tilføres slutforbrugeren og den energimængde, der leveres fra slutforbrugeren til eksterne parter, f.eks. i form af overskudsvarme eller el.
8) Med energiforbrug i transportmidler menes energiforbrug som anvendes til al vejtransport med indregistrerede køretøjer, togdrift, herunder elforbrug til tog, signaler m.v. samt luft- og skibsfart.
Intern transport indenfor virksomheden, herunder brug af landbrugstraktorer, vandingsmaskiner m.v. er en del af erhvervenes procesenergiforbrug, og det er dermed ikke transport.
 9) Med nettab menes tabene i transmissions- og distributionsnettene, inklusiv tab i transformatorer, pumper, målere, regulatorer m.v. hele vejen fra el- og varmeproduktionsanlæg og gasbehandlingsanlæg til levering til forbrugerne.
 10) Med en aktør forstås en virksomhed, som indgår aftale med en net- eller distributionsvirksomhed om aktiviteter efter kapitel 2 eller om gennemførelse af energispareaktiviteter som nævnt i kapitel 3. En aktør kan være en koncernforbunden virksomhed.
 11) Med sikring af realiseringen af energibesparelser forstås, at net- og distributionsvirksomhederne gennemfører eller medvirker til at gennemføre energibesparelser hos forbrugerne efter bestemmelserne i kapitel 3.
12) Med anvendelsen af kvotebelagte brændsler menes brændselsanvendelse i anlæg og virksomheder, som er omfattet af CO2-kvoteordningen.
Alt brændselsforbrug til el- og fjernvarmeproduktion regnes som kvotebelagt brændsel.
Med ikke-kvotebelagte brændsler menes brændsler, som anvendes i øvrige anlæg og virksomheder.
Stk. 2. Med energispareaktiviteter forstås 1) Aktiviteter som reducerer behovet for tilførsel af energi til slutforbrugeren, herunder:
a) Effektivisering af energianvendelsen i produkter, anlæg, processer og bygninger hos forbrugerne, eller b) Udbredelse af nye energiproducerende anlæg hos forbrugerne, som netto reducerer behovet for levering af energi, herunder lokale vedvarende energianlæg som solfangere og solceller samt vindmøller, der er tilsluttet i egen installation.
I bygninger, som er tilsluttet fjernvarme kan der dog ikke medregnes en effekt af lokale solvarmeanlæg.
 2) Initiativer hos forbrugerne, der medfører energibesparelse i forsyningssystemet, såsom øget afkøling af fjernvarmevand på forbrugsstedet.
 3) Reduktion af nettabene.
 4) Opførelse af kollektive solvarmeanlæg i forbindelse med fjernvarmeforsyning.
5) Besparelser i forbindelse med ventilation, belysning, pumper, varmeanlæg samt forbrug i administrationsbygninger hos kollektive produktionsanlæg i det omfang dette forbrug afregnes via en forbrugsmåler og således ikke er et internt egetforbrug.
Besparelser på selve produktionsanlæggene, herunder kedler, turbiner, gasmotorer, røggasrensning og -køling m.v. med tilknyttet udstyr som f.eks. motorer, reguleringsudstyr m.v. kan ikke medregnes.
Energistyrelsen offentliggør en liste over de kollektive produktionsanlæg på Energistyrelsens hjemmeside på www.ens.dk.
Kapitel 2 Information om energibesparelser til forbrugerne, kortlægning af energiforbrug § 3. Net- og distributionsvirksomhederne skal varetage de i §§ 4-6 nævnte opgaver i deres forsyningsområde.
 Stk. 2. Net- og distributionsvirksomhederne kan udføre opgaverne selv, i fællesskab med andre net- og distributionsvirksomheder eller ved aftale med andre aktører.
§ 4. Net- og distributionsvirksomhederne skal sikre, at alle forbrugere i forsyningsområdet årligt får information om udviklingen i deres forbrug af energi fra net- og distributionsvirksomheden.
Informationen skal indeholde:
1) oplysning om det seneste års energiforbrug, 2) sammenligning med de tre foregående års energiforbrug og 3) sammenligning med energiforbruget hos tilsvarende forbrugerkategori, i det omfang der foreligger et relevant sammenligningsgrundlag.
Sammenligningen skal ske ved indplacering af forbrugeren på en relativ skala for forbrug, der viser bedste praksis.
Stk. 2. Net- eller distributionsvirksomheden meddeler informationen til forbrugerne elektronisk eller på anden måde samtidig med udsendelsen af fakturaen for den senest afsluttede forbrugsperiode.
Hvis informationen ikke udsendes sammen med fakturaen, skal fakturaen indeholde oplysning om, hvorledes informationen bliver meddelt forbrugerne.
 § 5. Net- og distributionsvirksomhederne skal give oplysning til alle forbrugerkategorier i forsyningsområdet om mulighederne for at opnå energibesparelser, for eksempel ved besvarelse af spørgsmål fra forbrugerne, generel information, hjemmesider, informationsmateriale, undervisning og anden oplysningsvirksomhed.
 Stk. 2. Net- og distributionsvirksomhedernes realisering af energibesparelser, som virksomhederne oplyser om som nævnt i stk. 1, skal ske efter bestemmelserne i kapitel 3.
 § 6. Net- og distributionsvirksomhederne skal kortlægge deres energilevering i deres forsyningsområde fordelt på forbrugerkategorier og kategorier af energianvendelse.
Stk. 2. Net- eller distributionsvirksomheden skal offentliggøre informationer om energiforbrug m.v., som fremkommer ved kortlægningen, på en offentligt tilgængelig hjemmeside eller på anden tydelig måde, eller meddele disse informationer efter anmodning.
I anmodningen skal de informationer, som ønskes meddelt, være identificeret.
Stk. 3. Informationer, som muliggør identificering af energiforbrug hos en enkelt forbruger, må kun offentliggøres eller meddeles som nævnt i stk. 2 efter skriftligt samtykke fra den pågældende.
Et sådant samtykke kan til enhver tid tilbagekaldes.
Kapitel 3 Realisering af energibesparelser § 7. Net- og distributionsvirksomhederne skal sikre, at der realiseres dokumenterbare energibesparelser i et omfang, der mindst opfylder de i bilag 1 nævnte energibesparelsesmålsætninger for årene 2010-2020.
 Stk. 2. Til opfyldelsen af energisparemålsætningerne kan net- og distributionsvirksomhederne medregne energibesparelser, som kan tilskrives som realiserede af virksomhederne efter § 8, og som kan opgøres efter § 9.
 Stk. 3. Net- og distributionsvirksomhederne skal inden for de fastlagte rammer opfylde deres energibesparelsesforpligtelse så effektivt og billigt som muligt.
 Stk. 4. Net- og distributionsvirksomhederne kan sikre realiseringen af energibesparelser inden for alle energiarter i hele landet, jf. dog § 1, stk. 4.
 Stk. 5. Net- og distributionsvirksomhederne beslutter, hvilke aktiviteter de vil iværksætte for at realisere energibesparelser.
 § 8. Realiserede energibesparelser kan tilskrives net- og distributionsvirksomhederne såfremt de opfylder betingelser i stk. 2-7.
 Stk. 2. Net- og distributionsvirksomhederne kan tilskrives realiseringen af en energibesparelse, når virksomhederne har gennemført energispareaktiviteter eller har medvirket hertil, f.eks. ved sagkyndig bistand eller ved organisering eller finansiering af aktiviteten, jf. i øvrigt § 10 om indgåelse af aftale om gennemførelsen, på en af følgende måder:
 1) Konkrete energispareaktiviteter hos en eller flere konkrete forbrugere, jf. stk. 3, som enten kan opgøres specifikt eller efter standardiserede metoder, jf. § 9 stk. 1.
 2) En specifik markedspåvirkning rettet mod en ubestemt kreds af forbrugere som vil medføre et dokumenteret øget salg af energieffektive produkter og løsninger set i forhold til det forventede salg uden den specifikke markedspåvirkning.
Stk. 3. Hvis energispareaktiviteten retter sig mod en eller flere konkrete forbrugere, skal net- eller distributionsvirksomheden endvidere have indgået aftale om tilskrivning af energibesparelsen som nævnt i stk. 4, inden den fysiske energispareaktivitet påbegyndes eller bindende aftale om igangsætning indgås.
Der skal være en ubrudt aftalekæde eventuelt via aktører i flere led fra slutbrugeren til net- og distributionsvirksomheden.
Ved alle specifikke opgørelser og andre besparelser større end 20 MWh skal aftalen være skriftlig.
Stk. 4. Net- eller distributionsvirksomheden eller en aktør, som har en aftale med en net- eller distributionsvirksomhed, indgår aftalen, som nævnt i stk. 3, med den forbruger, som modtager energispareaktiviteten og helt eller delvis afholder omkostninger ved aktiviteten.
Net- eller distributionsvirksomheden kan indgå aftale med en aktør, som således agerer på vegne af net- eller distributionsvirksomheden.
En sådan aftale kan indeholde flere led af aktører, men der skal være en ubrudt aftalekæde fra slutforbruger til net- og distributionsvirksomheden forud for realiseringen, jf. stk. 3.
 Stk. 5. Hvis net- og distributionsvirksomhederne gennemfører energispareaktiviteter inden for energianvendelser, hvor der i lovgivningen er fastsat krav om energieffektivisering, eller hvor en myndighed har indgået aftaler med berørte parter om energieffektivisering, eller på områder, hvor der er samarbejde med Center for energibesparelser, kan net- og distributionsvirksomhederne tilskrive sig den fulde virkning af de energibesparelser, som opgøres efter § 9.
Stk. 6. Net- og distributionsvirksomhederne skal ved indbyrdes aftale sikre, at virkningen af realiserede energibesparelser tilskrives en enkelt net- eller distributionsvirksomhed eller fordeles mellem flere virksomheder efter objektive kriterier.
I tilfælde af uenighed herom mellem flere virksomheder skal disse lade en udpeget uvildig opmand afgøre fordelingen.
 Stk. 7. Retten til at indrapportere energibesparelser, som er realiseret og dokumenteret efter stk. 1-6, og som således kan tilskrives en given net- eller distributionsvirksomhed, kan efterfølgende, evt. via mellemmand, overdrages fra den pågældende net- og distributionsvirksomhed til en anden net- og distributionsvirksomhed.
 § 9. Virkningen af energispareaktiviteter, som ifølge § 8 anses for realiseret af net- og distributionsvirksomhederne, opgøres som nævnt nedenfor:
1) Ved en standardiseret aktivitet hos en konkret forbruger opgøres energibesparelsen på grundlag af generelle standardværdier, som fastsættes af Energistyrelsen efter drøftelse med repræsentanter for net- og distributionsvirksomhederne.
Standardværdierne offentliggøres på Energistyrelsens hjemmeside www.ens.dk.
 2) Ved en konkret aktivitet hos en konkret forbruger inden for områder, hvor der ikke findes en standardværdi, opgøres energibesparelsen specifikt.
3) Ved specifik markedspåvirkning opgøres energibesparelsen ud fra et dokumenteret øget salg af energieffektive produkter og løsninger set i forhold til det forventede salg uden den specifikke markedspåvirkning.
I det omfang det er muligt skal effekten heraf opgøres via standardværdier, jf. nr. 1.
4) I forbindelse med aktiviteter, der reducerer nettabene, kan der alene medregnes den besparelse som fremkommer ved valg af løsninger, som er bedre end dagens standard for nye anlæg, eller ved forbedringer, som ellers ikke ville være gennemført.
Besparelserne opgøres specifikt og dokumenteres.
Stk. 2. Energibesparelser som realiseres i 2010 opgøres som besparelsen i det første år efter gennemførelsen af aktiviteten, og alle besparelser vægtes ens.
Ved beregning af energibesparelsen ved omstilling mellem elektricitet og andre energiformer multipliceres elforbruget dog med en faktor på 2,5.
 Stk. 3. For energibesparelser, der realiseres fra og med 1. januar 2011 vægtes første års besparelsen med de prioriteringsfaktorer som fremgår af bilag 2.
 § 10. En net- eller distributionsvirksomhed, som vil sikre realiseringen af energibesparelser ved aktiviteter som nævnt i stk. 2 og 3, skal indgå aftale med en aktør om, at denne gennemfører aktiviteterne for net- eller distributionsvirksomheden.
Stk. 2. I forbindelse med energispareaktiviteter, jf. § 2, stk. 2, nr. 1 og 2, i sit eget forsyningsområde og inden for den pågældende energiart skal net- eller distributionsvirksomheden indgå aftale som nævnt i stk. 1, hvis virksomheden vil 1) gennemføre konkrete energibesparelsesaktiviteter hos forbrugere, herunder installationsarbejder, energieffektivisering af udstyr og processer m.v. eller 2) deltage i salg af energieffektivt udstyr og tilvejebringelse af lån til realisering af energibesparelser.
 Stk. 3. Net- og distributionsvirksomhederne kan selv:
1) gennemføre aktiviteter, jf. § 2, stk. 2, nr. 3, i det omfang det vedrører reduktion af tabene i egne net, 2) etablere kollektive solfangeranlæg, jf. § 2, stk. 2, nr. 4, i det omfang det er en del af virksomhedens egen varmeproduktion, 3) gennemføre besparelser, jf. § 2, stk. 2, nr. 5, i det omfang det sker i forbindelse med egne produktionsanlæg.
 Stk. 4. I forbindelse med gennemførelse af energispareaktiviteter af enhver art uden for sit eget forsyningsområde eller uden for sin egen energiart, herunder generelle aktiviteter som nævnt i kapitel 2, skal net- eller distributionsvirksomheden indgå aftale som nævnt i stk. 1.
 Stk. 5. Med henblik på at sikre en markedsorientering og gennemsigtighed i virksomhedernes indsats skal de enkelte virksomheders omkostninger til opnåelse af besparelser synliggøres, og der skal skabes rammer for en øget involvering af aktører og forbrugere, bl.a. gennem udarbejdelse af stadardkontrakter.
 § 11. Net- og distributionsvirksomhederne skal dokumentere, at energisparemålsætningerne og bestemmelserne om tilskrivning og opgørelse af energibesparelser er opfyldt, jf. §§ 7-9.
 Stk. 2. Net- og distributionsvirksomhederne skal opbevare dokumentationen i 5 år efter det år, som dokumentationen vedrører.
Kapitel 4 Samarbejde om energispareaktiviteter mellem net- og distributionsvirksomheder § 12. Net- og distributionsvirksomhederne skal samarbejde i fornødent omfang om realiseringen af energibesparelser i medfør af denne bekendtgørelse, jf. dog kapitel 5.
Stk. 2. Net- og distributionsvirksomhederne skal udpege samarbejdsorganer for virksomheder inden for hver af energiarterne elektricitet, naturgas og fjernvarme.
Virksomhederne kan oprette et fælles samarbejdsorgan for to eller alle energiarter.
 Stk. 3. Samarbejdsorganerne skal udføre følgende opgaver:
1) Hvert samarbejdsorgan skal hvert år udarbejde en rapport i skemaform med samlet opgørelse af de deltagende virksomheders realiserede energibesparelser på grundlag af dokumentation som nævnt i § 9. Rapporten indsendes til Energistyrelsen.
Styrelsen udarbejder, efter drøftelse med de berørte organisationer, standardskemaer for rapporten med oplysning om frist for indsendelsen.
 2) Samarbejdsorganerne skal, hvor der vurderes at være behov herfor, i fællesskab aftale principper for tilskrivning og opgørelse af energibesparelser og dokumentation herfor, jf. §§ 8, 9 og 11.
 Stk. 4. De net- og distributionsvirksomheder som deltager i samarbejdsorganet dækker i fællesskab samarbejdsorganets omkostninger.
Stk. 5. Omkostningerne efter stk. 4 fordeles forholdsvist mellem virksomhederne på grundlag af den enkelte virksomheds levering af energi til forbrug igennem virksomhedens distributionsnet i forhold til den samlede levering inden for pågældende energiart.
Et samarbejdsorgan kan dog anvende standardbeløb for forskellige kategorier af net- og distributionsvirksomheder til dækning af samarbejdsorganets omkostninger som nævnt i stk. 3, nr. 1 og 2.
§ 13. Net- og distributionsvirksomhederne skal deltage i samarbejdsorganets aktiviteter i medfør af bestemmelserne i denne bekendtgørelse, jf. dog kapitel 5, og herunder 1) indberette realiserede energibesparelser som nævnt i kapitel 3 til samarbejdsorganet, 2) følge samarbejdsorganets beslutninger om, hvorledes energibesparelser skal opgøres og dokumenteres, 3) efter anmodning meddele fornødne oplysninger i øvrigt til samarbejdsorganet til brug for dettes virksomhed som nævnt i § 12 og 4) betale bidrag til samarbejdsorganet som nævnt i § 12, stk. 4 og 5.
 Stk. 2. Hvis en deltagende virksomhed uanset skriftlig påtale fra samarbejdsorganet tilsidesætter sine forpligtelser efter stk. 1 i et væsentligt omfang, underretter samarbejdsorganet Energistyrelsen herom.
Kapitel 5 Forpligtelser for net- og distributionsvirksomheder, som ikke deltager i samarbejde § 14. En net- eller distributionsvirksomhed kan ved meddelelse til samarbejdsorganet afslå at deltage i samarbejdet som nævnt i kapitel 4. Meddelelsen kan gives ved oprettelsen af samarbejdsorganet eller på et senere tidspunkt og med et halvt års varsel.
 Stk. 2. Hvis virksomheder, som repræsenterer 75 pct. af leverancen af energi inden for en af energiarterne elektricitet, naturgas eller fjernvarme, ikke deltager i samarbejdet, kan der ikke etableres et samarbejdsorgan, som kan varetage de i § 12 nævnte opgaver for virksomhederne inden for den pågældende energiart.
§ 15. Energistyrelsen træffer afgørelse om, hvorledes net- og distributionsvirksomheder, som ikke deltager i et samarbejde som nævnt i § 14, skal overholde bestemmelserne i kapitel 3 om realisering af energibesparelser.
Afgørelsen rettes til net- og distributionsvirksomhederne som nævnt i nr. 1 og 2:
 1) Hvis en enkelt virksomhed ikke deltager i et samarbejde som nævnt i § 14, stk. 1, rettes afgørelsen til denne virksomhed.
 2) Hvis der ikke etableres et samarbejdsorgan som nævnt i § 14, stk. 2, rettes afgørelsen til alle virksomheder inden for den pågældende energiart.
Stk. 2. Hvis afgørelsen retter sig til en enkelt virksomhed som nævnt i stk. 1, nr. 1, træffer Energistyrelsen afgørelse om, at virksomheden skal 1) sikre realiseringen af en forholdsmæssig del af de i bilag 1 nævnte målsætninger for energibesparelser, 2) overholde retningslinjer for virksomhedernes involvering i forbindelse med realisering af energibesparelser, for opgørelsesmetoder og prioriteringsfaktorer, for markedsorientering og gennemsigtighed samt for dokumentation og kvalitetssikring af energispareaktiviteterne.
3) udarbejde en rapport hvert år om virksomhedens realiserede energibesparelser og indsende rapporten til Energistyrelsen i overensstemmelse med bestemmelserne i § 12, stk. 3, nr. 1, og 4) efter anmodning meddele fornødne oplysninger til samarbejdsorganet til brug for dettes indsamling af data om energibesparelser.
Stk. 3. Hvis afgørelsen rettes til alle virksomheder inden for en af energiarterne elektricitet, fjernvarme eller naturgas, jf. stk. 1, nr. 2, træffer Energistyrelsen afgørelse om, at den enkelte virksomhed skal 1) sikre realiseringen af en forholdsmæssig del af energibesparelsesmålsætningerne og udarbejde og indsende en årlig rapport som nævnt i stk. 2, nr. 1 og 3, 2) samarbejde i fornødent omfang med virksomheder og samarbejdsorganer for de øvrige energiarter om tilskrivning, opgørelse og dokumentation af energibesparelser som nævnt i §§ 8, 9 og 11.
 Stk. 4. Den enkelte net- eller distributionsvirksomheds forholdsmæssige andel af de samlede forpligtelser beregnes på grundlag af virksomhedens leverede mængde energi i 2008 i forhold til den samlede leverede mængde energi fra virksomheder inden for pågældende energiart i 2008.
Kapitel 6 Tilsyn, påbud m.v.
 § 16. Energistyrelsen fører tilsyn med overholdelsen af bestemmelserne i denne bekendtgørelse.
 Stk. 2. Net- og distributionsvirksomheder og samarbejdsorganer skal efter anmodning meddele Energistyrelsen fornødne oplysninger til dokumentation af forhold, som omfattes af denne bekendtgørelse.
§ 17. Energistyrelsen kan give påbud til en net- eller distributionsvirksomhed om, at virksomheden skal udføre nærmere angivne energispareaktiviteter eller opfylde nærmere angivne betalingsforpligtelser i overensstemmelse med bestemmelserne i denne bekendtgørelse, hvis virksomheden 1) overtræder bestemmelserne i kapitel 2 om information, oplysning og kortlægning, 2) tilsidesætter Energistyrelsens afgørelse efter § 15 om, hvilke forpligtelser der påhviler en virksomhed, som ikke deltager i et samarbejde, eller 3) i væsentligt omfang tilsidesætter forpligtelser, som påhviler virksomheden som led i deltagelse i et samarbejde efter bestemmelserne i kapitel 4.
 § 18. Energistyrelsen offentliggør sine retningslinier som nævnt i § 15, stk. 2, nr. 2, og skemaer for til brug for rapporter som nævnt i § 12, stk. 3, nr. 1, på Energistyrelsens hjemmeside www.ens.dk.
 Stk. 2. Retningslinierne og skemaerne udarbejdes efter forhandling med de berørte organisationer for net- og distributionsvirksomhederne.
Kapitel 7 Økonomi § 19. Net- og distributionsvirksomhederne får dækket de faktiske omkostninger til opfyldelse af deres energispareforpligtelser i henhold til denne bekendtgørelse.
Der kan kun medregnes omkostninger i forbindelse med aktiviteter, som er en del af en omkostningseffektiv opfyldelse af besparelsesforpligtelserne.
Stk. 2. I forbindelse med reduktion af tabene i egne net, jf. § 2, stk. 2, nr. 3 og § 9, stk. 1, nr. 4, kan der alene medregnes de ekstra omkostninger, som er knyttet til valg af løsninger, som er bedre end dagens standard for nye anlæg.
I det omfang disse ekstra omkostninger ikke kan opgøres fastsættes de som virksomhedens gennemsnitlige omkostninger for øvrige gennemførte besparelser.
Ved etablering af kollektive solfangeranlæg, jf. § 2, stk. 2, nr. 4, fastsættes energispareomkostningerne som virksomhedens gennemsnitlige omkostninger for øvrige gennemførte besparelser.
Stk. 3. I 2010-2012 får elnet- og naturgasdistributionsvirksomhederne dækket deres omkost¬ninger, som følger af de nye myndighedspålagte forpligtelser gennem en midlertidig forhøjelse af deres indtægtsrammer.
Samtidig reduceres virksomhedernes indtægtsrammer fra den 1. januar 2010 med de omkostninger til den hidtidige energispareindsats, som har indgået i indtægtsrammerne.
For elnetvirksomhederne sker dette gennem en reduktion af reguleringspriserne, således at indtægtsrammerne for 2010 reduceres med det beløb, som den enkelte virksomhed anvendte til energispareaktiviteter i 2004. Disse beløb korrigeres med pristalsreguleringen og eventuelt pålagte effektivitetskrav.
For naturgasdistributionsvirksomhederne sker der for hvert selskab en reduktion med de faktiske omkostninger til energibesparende foranstaltninger i 2008. I 2010-2012 holdes omkostninger i forbindelse med opfyldelse af besparelsesforpligtelsen uden for indtægtsrammereguleringens generelle regler om benchmarking og udmøntning af effektivitetskrav.
 Stk. 4. Fjernvarmevirksomhedernes omkostninger til opfyldelse af forpligtelserne kan indregnes i tarifferne som en nødvendig omkostning i overensstemmelse med bestemmelserne i varmeforsyningsloven.
Stk. 5. I 2011, når regnskabstallene fra 2010 foreligger, etableres en benchmarking, som viser de enkelte virksomheders samlede omkostninger i forbindelse med besparelsesindsatsen og omkostninger per sparet kWh.
Denne benchmarking offentliggøres af Energitilsynet på tilsynets hjemmeside.
Kapitel 8 Klageadgang § 20. Afgørelser, som Energistyrelsen træffer efter denne bekendtgørelse, kan påklages til Energiklagenævnet.
Afgørelserne kan ikke påklages til klima- og energiministeren.
 Stk. 2. Klage som nævnt i stk. 1 skal være indgivet skriftligt inden 4 uger efter, at afgørelsen er meddelt.
Kapitel 9 Straf § 21. Med mindre højere straf er forskyldt efter anden lovgivning, straffes med bøde den net- eller distributionsvirksomhed, som 1) overtræder bestemmelserne i § 4 om meddelelse af information til forbrugerne om energiforbrug, 2) tilsidesætter Energistyrelsens påbud efter § 17, eller 3) afgiver urigtige oplysninger om forhold, hvorom virksomheden er forpligtet til at give oplysninger til styrelsen efter bestemmelser i denne bekendtgørelse, eller undlader at afgive sådanne oplysninger.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Kapitel 10 Ikrafttrædelses- og overgangsbestemmelser § 22. Bekendtgørelsen træder i kraft den 31. marts 2010, og gælder for besparelsesindsatsen fra 1. januar 2010 og frem.
 Stk. 2. Samtidig ophæves bekendtgørelse nr. 1105 af 9. november 2006.
 § 23. Hvis en net- eller distributionsvirksomhed ved udgangen af 2009 for perioden 2006-2009 har gennemført og indrapporteret flere besparelser end det gældende mål for denne periode, kan disse besparelser tælles med i forbindelse med opfyldelse af forpligtelser for perioden 2010-2012. Tilsvarende skal en evt. underopfyldelse af målene indgå ved opfyldelsen af forpligtelserne for perioden 2010-12.
 Stk. 2. Alle besparelser, som er gennemført og dokumenteret i 2009 skal opgøres efter bekendtgørelse nr. 1105 af 9. november 2006. Hvis de tilhørende omkostninger optræder i virksomhedernes regnskaber for 2009, skal besparelserne indberettes for 2009 per 15. februar 2010 i henhold til reglerne i bekendtgørelse nr. 1105.
Energistyrelsen, den 26. marts 2010 Ib Larsen / Henrik Andersen Bilag 1 Målsætninger for net- og distributionsvirksomhedernes realisering af energibesparelser Net- og distributionsvirksomhederne skal jf. § 7 i perioden 2010-2020 i gennemsnit sikre realiseringen af følgende årlige energibesparelser:
 Ovenstående besparelsesmål for net- og distributionsvirksomhederne gælder som helhed for alle de virksomheder i brancherne, der er omfattet af forpligtelsen.
 De nævnte målsætninger for energibesparelser skal opfyldes således:
 1) Besparelsesmålene udgør et gennemsnit over aftaleperioden.
2) Ved udgangen af et kalenderår kan der maksimalt være en underdækning på 35 pct. af det gennemsnitlige mål for et år.
Ved udgangen af 2010 kan underdækningen dog være 45 pct.
 3) Over- og underdækning for virksomhedernes energispareindsats i perioden 2006-09 jf. bekendtgørelse nr. 1105 af 9. november 2006 overføres til perioden 2010-12.
Bilag 2 Prioriteringsfaktorer Fra 1. januar 2011 anvendes der, jf. § 9, stk. 3 følgende prioriteringsfaktorer i forbindelse med opgørelse af besparelserne:
 a) I forbindelse med opgørelse af besparelserne inden for en given energiart anvendes der de prioriteringsfaktorer, som fremgår af tabel 1.
Tabel 1: Prioriteringsfaktorer ved besparelser inden for en given energiart b) I forbindelse med konvertering mellem el og andre energiarter anvendes de prioriteringsfaktor, der fremgår af tabel 2.
Tabel 2: Prioriteringsfaktorer ved konvertering mellem el og øvrige energiarter c) For konvertering fra ikke-kvotebelagte fossile brændsler (olie, naturgas og kul) til fjernvarme anvendes der for fjernvarme en faktor på 0,8.
