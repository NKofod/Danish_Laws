 Resumé  


  

 A klagede for 10 elever ved en handelsskole over, at  

 Undervisningsministeriet ikke havde fundet grundlag for at bestemme, at der  

 skulle foretages en omprøve eller omcensur af en skriftlig eksamen, der var  

 afholdt på handelsskolen i juni måned 1991. Eksamensbesvarelserne var blevet  

 bedømt af fagets lærer og en af Undervisningsministeriet beskikket censor i  

 fællesskab, selv om det fremgik af den dagældende bekendtgørelse, at  

 eksamensbesvarelserne skulle bedømmes af to eksterne censorer, beskikket af  

 Undervisningsministeriet.
Ombudsmanden udtalte, at han fandt det meget beklageligt, at  

 Undervisningsministeriet ved en fejl overså en ny bekendtgørelse og  

 beskikkede  

 censorer efter de hidtil gældende regler, d.v.s. én censor til den skriftlige  

 eksamen.
Ombudsmanden henstillede til Undervisningsministeriet at  

 foranledige,  

 at handelsskolen foretog en ny bedømmelse af A's og de øvrige klageres  

 eksamensbesvarelser, hvor reglerne om to eksterne censorer blev iagttaget.  

 (J.  

 nr. 1992-640-719).
 Censorbeskikkelse til skriftlig handelsskoleeksamen ikke sket  

 efter gældende regler.
A klagede over  

 Undervisningsministeriet, Erhvervsskoleafdelingens afgørelse, hvorved  

 ministeriet havde meddelt A, at der ikke var baggrund for en omprøve eller  

 omcensur af den eksamen, som A og ni andre elever havde aflagt ved højere  

 handelseksamen i juni 1991 i faget maskinskrivning med ETB, niveau II.
Det  

 fremgik af sagen, at A på vegne af en række elever i en klasse på X  

 handelsskole, klagede til skolen over de karakterer, som de havde opnået ved  

 HH-eksamen i maskinskrivning med ETB i juni  

 1991. A  

 anførte bl.a., at det ikke  

 havde været muligt at konstatere, hvilke individuelle fejl, der lå til grund  

 for bedømmelsen, idet skolen havde nægtet at imødekomme A's anmodning om at  

 få  

 adgang til gennemsyn af eksamensopgaverne.
A anførte endvidere, at der var en  

 markant forskel mellem klassens årskaraktergennemsnit og  

 eksamensgennemsnittet.  

 På baggrund heraf anmodede A om, enten at opgaverne blev omcensurerede, eller  

 at eleverne fik mulighed for at gå til en ny prøve i faget.
Efter at X handelsskole havde  

 indhentet udtalelser fra censor og eksaminator meddelte skolen A, at der  

 efter  

 skolens opfattelse hverken var grundlag for omcensur eller en ny prøve.
A's  

 klage var derfor blevet afvist.
A klagede herefter til  

 Undervisningsministeriet, Erhvervsskoleafdelingen, over X handelsskoles  

 afgørelse.
A anførte bl.a., at han fandt afgørelsen utilstrækkeligt  

 begrundet.
 Undervisningsministeriet  

 meddelte A, at ministeriet fastholdt handelsskolens afgørelse.  

 Undervisningsministeriet anførte herved bl.a. følgende:
 "...
Det fremgår af jeres klage,  

 at der var en usædvanlig og markant forskel mellem årskaraktergennemsnittet  

 og  

 eksamenskaraktergennemsnittet i det pågældende fag.
Dette forhold i sig selv  

 giver ikke anledning til en omcensur eller omprøve.
Vi har nu modtaget  

 redegørelser fra hhv. lærer og censors hjemskole, og det fremgår af disse, at  

 der var tale om flere slags fejl i opgavebesvarelserne.
Ud over de nævnte  

 opstillingsfejl havde man konstateret urettede slåfejl, forglemmelser,  

 uigennemtænkte dispositioner og manglende færdiggørelse af opgaver.
 Derudover skal det bemærkes,  

 at lærer og censor ved karaktergivningen var enige om bedømmelsen af de fejl,  

 som var afgørende for den endelige karaktergivning.
 I den forbindelse skal vi  

 gøre opmærksom på, at når lærer og censor er enige om de afgivne karakterer  

 og  

 har underskrevet en karakterliste, udvisende samme karakterer, er der ikke  

 baggrund for en omprøve eller omcensur.
..." I en udtalelse i anledning af  

 klagen til mig anførte Undervisningsministeriet om det retlige grundlag for  

 bedømmelsen af eksamensbesvarelserne følgende:
 "...
Om det retlige grundlag  

 bemærkes, at reglerne om undervisningen og eksamen i faget på  

 eksamenstidspunktet var fastsat i bekendtgørelse nr. 764 af 5. november 1986  

 om  

 højere handelseksamen, kapitel 3, jf. § 8, sidste afsnit.
En række af denne  

 bekendtgørelses øvrige bestemmelser, herunder de almindelige regler om  

 eksamen  

 (kapitel 4) og klagereglerne ( § 27) var imidlertid med virkning fra den 15.  

 maj 1991 blevet erstattet af bestemmelser i bekendtgørelse nr. 265 af 29.  

 april  

 1991 om de erhvervsgymnasiale uddannelser.
Sidstnævnte bekendtgørelse er  

 udstedt med hjemmel i lov nr. 434 af 13. juni 1990, der trådte i kraft den 1.  

 januar 1991.
 Bekendtgørelse nr. 764 fra  

 1986 er ophævet ved bekendtgørelse nr. 747 af 12. november 1991 om den  

 erhvervsgymnasiale uddannelse til højere handelseksamen.
Efter § 20, stk. 3, 1. pkt.,  

 i bekendtgørelse nr. 265 af 29. april 1991 fastsættes karaktererne for  

 skriftlige prøver af to censorer i fællesskab.
Ministeriet beskikkede  

 censorer  

 efter de hidtil gældende regler, dvs. én censor til den skriftlige eksamen.
 Ministeriet er imidlertid  

 overbevist om, at det i den foreliggende sag har været uden betydning for  

 karakterfastsættelsen og skolens og ministeriets behandling af klagen, at  

 1986-bekendtgørelsens regler om censur m.v. har været anvendt.
I den foreliggende sag klages  

 over, at censors karaktergivning lå en del lavere end de karakterer  

 faglæreren  

 ville have givet.
Det kan derfor formodes, at lærerens deltagelse i  

 karaktergivningen ikke har været til ugunst for eleverne i den foreliggende  

 bedømmelse.
Ministeriet finder det derfor ikke sandsynligt, at de ti elever  

 ville have opnået bedre karakterer, såfremt to censorer havde bedømt  

 opgaverne.
Fagligt set er det  

 forsvarligt og sagligt velbegrundet at benytte faglærer og én censor ved  

 bedømmelsen af de skriftlige opgaver.
Det er næppe heller til ugunst for  

 eleverne at læreren bedømmer de skriftlige opgaver.
Dette har hidtil været  

 gældende for eksamen til hhx, og det har fungeret tilfredsstillende.
Man  

 opgav  

 brug af to censorer ved hhx eksamen med virkning for eksamen maj/juni 1992,  

 jf.  

 bekendtgørelse nr. 277 af 24. april 1992, der ændrer bekendtgørelse nr. 203  

 af  

 24. marts 1992. (Bekendtgørelse nr. 203 fra 1992 afløste bekendtgørelse nr.  

 265  

 fra 1991).
 Reglen i § 20, stk. 3, i  

 bekendtgørelse nr. 265 fra 1991 om bedømmelse af to censorer for de  

 skriftlige  

 hhx-eksaminer har således aldrig været anvendt.
For så vidt angår spørgsmålet  

 om vurderingen af elevernes ønske om ombedømmelse eller omprøve har det efter  

 ministeriets vurdering ikke haft betydning, hvilken af de to regelsæt, der  

 blev  

 anvendt.
Reglerne i § 28 i bekendtgørelse nr. 265 fra 1991 svarer til fast  

 praksis i tilknytning til 1986-bekendtgørelsen, jf. redegørelsen ovenfor.
 Der er heller ikke sket  

 væsentlige ændringer vedr. fremgangsmåden ved censorbeskikkelse og  

 retningslinier for censors virke og kvalifikationer.
..." I en skrivelse til A udtalte  

 jeg følgende:
 "...
 Bestemmelsen i § 20, stk. 3,  

 i bekendtgørelse nr. 265 af 29. april 1991 om de erhvervsgymnasiale  

 uddannelser  

 har følgende indhold:
"Karakteren for  

 skriftlige prøver fastsættes af to censorer i fællesskab.
Kan censorerne ikke  

 blive enige, fastsættes karakteren af en opmand, der er udpeget af  

 Undervisnings- og Forskningsministeriet." Efter bestemmelsen i § 30,  

 stk. 1, i den samme bekendtgørelse, trådte reglen om to udefra kommende  

 censorer i kraft den 15. maj 1991. Reglen erstattede den tidligere  

 bestemmelse  

 i § 17 i bekendtgørelse nr. 764 af 5. november 1986 om højere handelseksamen,  

 hvorefter eksamenskarakteren ved såvel mundtlig som skriftlig eksamen  

 fastsattes af censor og eksaminator i fællesskab.
Reglen om to udefra  

 beskikkede censorer blev gentaget i § 20, stk. 3, i bekendtgørelse nr. 203 af  

 24. marts 1992 om de erhvervsgymnasiale uddannelser, men ophævet med virkning  

 fra 1. maj 1992 ved bekendtgørelse nr. 277 af 24. april 1992 om ændring af  

 bekendtgørelse om de erhvervsgymnasiale uddannelser.
Det er således uomtvistet, at  

 handelsskoleeleverne på eksaminationstidspunktet i juni måned 1991 havde et  

 krav på at få deres eksamensbesvarelser bedømt af to eksterne censorer,  

 beskikket af Undervisningsministeriet.
Jeg må finde det meget beklageligt, at  

 Undervisningsministeriet ved en fejl overså den nye bekendtgørelse og  

 beskikkede censorer efter de hidtil gældende regler, dvs. én censor til den  

 skriftlige eksamen.
 Jeg har gjort  

 Undervisningsministeriet bekendt med min opfattelse.
Undervisningsministeriet har  

 i udtalelsen til mig anført, at fejlen efter ministeriets opfattelse har  

 været  

 uden betydning for karakterfastsættelsen.
Ministeriet har endvidere anført,  

 at  

 det må formodes, at lærerens deltagelse i karaktergivningen ikke har været  

 til  

 ugunst for eleverne.
Grundlaget for denne bedømmelse har jeg ikke kendskab  

 til.
 Jeg har fundet samtidig  

 hermed at burde henstille til Undervisningsministeriet at foranledige, at (X  

 handelsskole) foretager en ny bedømmelse af Deres og de øvrige klageres  

 eksamensbesvarelser,  

 hvor reglerne om to eksterne censorer iagttages.
 Jeg har i øvrigt med nogen  

 undren noteret mig følgende udtalelse i Undervisningsministeriets skrivelse  

 af... til Dem:
 "...
 I den forbindelse skal vi  

 gøre opmærksom på, at når lærer og censor er enige om de afgivne karakterer  

 og  

 har underskrevet en karakterliste, udvisende samme karakterer, er der ikke  

 baggrund for en omprøve eller omcensur.
..." I en senere skrivelse oplyste  

 Undervisningsministeriet, at ministeriet havde pålagt handelsskolen, at de 10  

 elever blev tilbudt en ny bedømmelse af deres eksamensbesvarelser med  

 deltagelse af to eksterne censorer.
Handelsskolen havde herefter  

 oplyst, at alle opgavebesvarelser fra sommerterminen 1991 var blevet  

 makuleret,  

 herunder også opgavebesvarelserne fra de 10 klagere.
Undervisningsministeriet  

 pålagde derpå handelsskolen i stedet at tilbyde klagerne omprøve i faget.
Jeg meddelte  

 Undervisningsministeriet, at jeg tog ministeriets stillingtagen til  

 efterretning.
Jeg fandt imidlertid at måtte anmode ministeriet om at  

 iværksætte  

 en undersøgelse af de nærmere omstændigheder i forbindelse med, at de nævnte  

 eksamensbesvarelser var blevet makuleret, herunder om hvornår makuleringen af  

 besvarelserne havde fundet sted, og om makuleringen var sket efter sædvanlig  

 praksis på skolen.
 Jeg anmodede  

 Undervisningsministeriet om at underrette mig om resultatet af ministeriets  

 undersøgelse.
