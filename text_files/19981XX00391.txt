Skriftlig fremsættelse (21. april 1999) Skatteministeren (Ole Stavad):
 Herved tillader jeg mig for Folketinget at  

 fremsætte:
 Forslag til lov om ændring af skattekontrolloven,  

 kildeskatteloven, momsloven og kommuneskatteloven (Indgreb mod sort arbejde,  

 socialt bedrageri m.v.).
(Lovforslag nr.
L 229).
Lovforslaget er - sammen med det lovforslag, som  

 socialministeren fremsætter samtidig hermed - en udmøntning af  

 det led i finanslovsaftalen for 1999, hvor det mellem Regeringen, Venstre,  

 Det Konservative Folkeparti, Centrum-Demokraterne og Kristeligt Folkeparti  

 blev aftalt, at der igangsættes »initiativer, der kan mindske omfanget  

 af socialt bedrageri og sort arbejde, herunder forbedre mulighederne for  

 registersamkøring og myndighedernes kontrolmuligheder og vilkår  

 vedrørende bevisbyrde.« Embedsmænd fra Finansministeriet,  

 Justitsministeriet, Socialministeriet, Arbejdsministeriet, Skatteministeriet,  

 Erhvervsministeriet og Økonomiministeriet har i et samarbejde  

 redegjort for en række initiativer, som kan bidrage til at nedbringe  

 omfanget af socialt bedrageri og sort arbejde.
 En del af disse initiativer søges gennemført  

 ved nærværende lovforslag.
 1. På baggrund af erfaringer med bl.a.  

 selskabstømmere, konkursryttere, dårlige betalere m.v., der har  

 vist, at en lille del af befolkningen udviser betydelig kreativitet for at  

 undgå at betale skat, foreslås Told & Skat muligheder for at  

 imødegå sådanne initiativer styrket på  

 følgende to måder:
 1)	Skatteministeren bemyndiges til at indhente oplysninger  

 vedrørende fysiske eller juridiske personers økonomiske eller  

 erhvervsmæssige forhold fra andre myndigheders registre med henblik  

 på at samkøre disse oplysninger med oplysninger i Told &  

 Skat=s egne registre.
2)	Told & Skat bemyndiges til at etablere et observationsregister  

 over personer og virksomheder, der efter objektive kriterier har  

 påført eller forsøgt at påføre det  

 offentlige betydelige tab.
Registrerede oplysninger skal slettes efter 5  

 år.
2. Hidtil har visse virksomheder indberettet de  

 ansattes personnumre til Told & Skat en gang om måneden.
Fra  

 år 2000 sker der en forenkling af dette indberetningssytem.  

 Virksomhederne får herefter muligheden for samtidigt at indberette  

 både de ansattes personnumre og den indeholdte A-skat til Told &  

 Skat.
Indberetningen kan ske enten skriftligt på samme blanket eller  

 ved benyttelse af Internettet.
 På baggrund af denne forenkling af  

 indberetningssystemet, og med henblik på at begrænse den form for  

 socialt bedrageri, der består i at modtage tilskud fra det offentlige  

 uden samtidig at oplyse om lønindkomst, foreslås der  

 indført en pligt for alle indeholdelsespligtige til  

 månedligt at indberette personnumre på modtagere af A-indkomst  

 til Told & Skat.
3. Med henblik på at styrke de sociale  

 myndigheders beregning af kontanthjælp foreslås der  

 indført en pligt for den finansielle sektor til at foretage  

 årlige indberetninger af personnumrene på ejere af hvilende  

 pensionsordninger.
I dag skal der som udgangspunkt kun foretages indberetning  

 om pensionsordninger, hvor der i årets løb er foretaget ind-  

 eller udbetalinger.
 4. Med henblik på at modvirke en udvikling i  

 retspraksis de senere år, hvorefter domstolene er tilbageholdende med  

 at idømme straf i tilfælde af fjernere former for medvirken til  

 skattesvig, foreslås det præciseret i skattekontrollovens  

 bestemmelse om straf for skattesvig, at straffelovens almindelige regler om  

 straf for medvirken fuldt ud finder anvendelse i forbindelse med  

 skattesvig.
 I forlængelse heraf foreslås endvidere en  

 kriminalisering af virksomheders »medvirken« til skatte- eller  

 afgiftsunddragelse dels ved udstedelse af urigtige fakturaer og  

 lignende dokumentation for aftagelse eller levering af varer eller ydelser,  

dels ved aftagelse af »sorte« varer eller ydelser.
 Det skønnes, at en gennemførelse af dette  

 lovforslag tillige med det nævnte samtidigt fremsatte lovforslag fra  

 Socialministeriet vil medføre en budgetforbedring på 500 mill.  

 kr. på helårsbasis.
Udover de nævnte initiativer, der er en  

 opfølgning på finanslovsaftalen for 1999, er der medtaget en  

 teknisk ændring af den del af kommuneskatteloven, der vedrører  

 regulering og afregning af kommunale skatter for gamle år mellem staten  

 og kommunerne.
Formålet hermed er at reducere de administrative  

 omkostninger, der er forbundet med nedlukningen af det maskinelle  

 kildeskattesystem for årene 1970 til og med 1986, for bl.a., at  

 undgå at skulle »år 2000-sikre« disse gamle edb-systemer.  

 Samtidig muliggør lovændringen en rullende systemnedlukning  

 fremover.
Forslaget fremsættes efter aftale med kommunerne.
 Lovforslaget skønnes samlet set ikke at have  

 nævneværdige erhvervsøkonomiske eller  

 erhvervsadministrative konsekvenser.
 Det forventes endvidere, at den foreslåede  

 kriminalisering af sort arbejde vil bidrage til at modvirke  

 konkurrenceforvridning i erhverv med meget sort arbejde.
Det er på baggrund af forskellige vurderingers  

 uensartede resultater fundet hensigtsmæssigt, at lade gennemføre  

 en fornyet analyse med henblik på at verificere byrdeniveauet i  

 forbindelse med ændring af indberetningsordningen.
Det forventes, at  

 denne analyse gennemføres i løbet af april måned i et  

 samarbejde mellem Erhvervs- og Selskabsstyrelsen og Told- og  

 Skattestyrelsen.
 Det er herefter tanken, at ordningen kun ændres i  

 det omfang, der mellem partierne bag finanslovsforliget er enighed om, at der  

 er et acceptabelt forhold mellem de erhvervsadministrative konsekvenser og de  

 samfundsmæssige gevinster.
Gennemførelse af det samlede lovforslag vurderes at  

 medføre engangsudgifter på i størrelsesordenen 10 mill.  

 kr. og årlige driftsudgifter på i størrelsesordenen 3  

 mill. kr. til edb-udgifter for Told & Skat.
Derudover skønnes  

 forslaget ikke at have administrative konsekvenser for stat eller  

 kommuner.
 Forslagets sene fremsættelse skyldes, at det som  

 nævnt er en del af udmøntningen af forliget om finansloven for  

 1999, og at den nærmere udformning af visse af forslagets bestemmelser  

 har været forholdsvis tidskrævende.
 Idet jeg i øvrigt henviser til bemærkningerne  

 til lovforslaget, anbefaler jeg forslaget til en hurtig og velvillig  

 behandling i det høje ting.
