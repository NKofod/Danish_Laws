Indledning 1. På finanslov 1983 er der afsat en ordinær  

 tilsagnsramme på 463,7 mill. kr. til sanerings- og byfornyelsesaktiviteter.  

 Herudover er boligministeren bemyndiget til i 1983 at give tilsagn om  

 statsstøtte til boligforbedring inden for et beløb af 100 mill. kr., jfr.  

 kapitel III i lov nr. 300 af 9. juni 1982 om byfornyelse og boligforbedring  

 som ændret ved lov nr. 136 af 13. april 1983.
 Dette beløb er i lighed med den ordinære tilsagnsramme en ramme for de  

 samlede investeringer, hvortil der kan ydes støtte.
Til brug for fordelingen af rammen har boligstyrelsen i samarbejde med  

 Kommunernes Landsforening og Kommunedata I/S etableret et administrativt  

 edb-styringssystem.
Systemet er opbygget således, at midlerne som  

 udgangspunkt tildeles kommunerne - med henblik på videre tildeling til ejerne  

 - i ansøgningsrækkefølge.
For at sikre en geografisk spredning har  

 boligstyrelsen dog fastsat lofter for, hvor store beløb der i alt kan  

 reserveres i hver enkelt kommune.
 Kommunens andel af den ordinære tilsagnsramme vil ikke blive berørt af, i  

 hvilket omfang kommunen kan opnå andel af de 100 mill. kr.
Der er endvidere et loft for den investering, der kan støttes for hver  

 enkelt ejendom.
Loftet udgør 1 mill. kr. pr. ejendom, uanset dennes størrelse  

 og art.
 Boligforbedringsbeslutninger med statsstøtte inden for den ekstraordinære  

 ramme på 100 mill. kr. er som hovedregel omfattet af de samme bestemmelser om  

 tilvejebringelse, gennemførelse og offentlig støtte som for  

 boligforbedringsbeslutninger i øvrigt.
Nærværende cirkulære indeholder en kortfattet gennemgang af disse  

 bestemmelser.
I gennemgangen er særligt understreget de få principielle  

 forskelle på vilkårene for beslutninger med støtte inden for 100 mill. kr.'s  

 rammen og for beslutninger med støtte inden for den ordinære tilsagnsramme.
Cirkulæret indeholder herefter Betingelser for at træffe  

 boligforbedringsbeslutning Beslutningens indhold Beslutningens tilvejebringelse Procedure for beslutningens gennemførelse Klageregler Offentlig støtte til boligforbedringer Procedure for ansøgning om støtte Betingelser for at træffe boligforbedringsbeslutning 2. I områder, hvor der ikke er behov for at træffe  

 beslutning om byfornyelse efter reglerne i byfornyelseslovens kapitel II, kan  

 kommunalbestyrelsen - efter lovens § 32, stk. 1, - i stedet træffe beslutning  

 om gennemførelse af boligforbedringer.
For ejendomme, der ligger i et  

 byområde, der efter lovens § 2 er utidssvarende, kan der således ikke træffes  

 beslutning om gennemførelse af boligforbedringer efter lovens kapitel III.
Et  

 sådant område må forbedres ved, at kommunalbestyrelsen efter lovens kapitel  

 II træffer beslutning om byfornyelse, der både omfatter forbedringer af selve  

 bebyggelsen og dens omgivelser.
Efter lovens § 8, stk. 1, skal kommunalbestyrelsen, efter vurdering af  

 behovet for evt. byfornyelse i byfornyelsesområdet i sammenhæng med det  

 eventuelle behov for forbedringer i andre områder, i almindelighed søge  

 forbedring af byfornyelsesområderne gennemført forud for forbedringer efter  

 lovens kapitel III.
På grundlag af nævnte bestemmelser og forarbejderne  

 hertil kan det fastslås, at kommuner, hvor der både er byfornyelsesområder og  

 boligforbedringsområder, som hovedregel skal gennemføre en fornyelse af  

 byfornyelsesområderne, før der kan iværksættes boligforbedringer i rene  

 boligforbedringsområder.
Kun i særlige tilfælde, hvor der skønnes at være  

 særligt behov for boligforbedring efter lovens kapitel III, kan  

 kommunalbestyrelsen give disse områder højere eller samme prioritet som  

 byfornyelsesområder.
I den første periode efter byfornyelseslovens ikrafttræden må det således  

 påregnes, at der kun i begrænset omfang vil være mulighed for at iværksætte  

 boligforbedring efter kapitel III.
Anvendelse af kapitel III forudsætter  

 enten, at kommuner, som ikke har byfornyelsesområder, ønsker at iværksætte  

 boligforbedringer, eller at der i kommuner, som har begge slags områder, er  

 særligt behov for at gennemføre boligforbedringer forud for byfornyelse.
 Prioriteringsreglen i § 8, stk. 1, gælder imidlertid ikke for den  

 ekstraordinære særbevilling på 100 mill. kr.
Det er efter loven en betingelse for at træffe en  

 boligforbedringsbeslutning, at denne omhandler ejendomme med beboelse.  

 Bestemmelsen kan anvendes såvel på rene beboelsesejendomme som på ejendomme,  

 der tillige indeholder lokaler med anden anvendelse, f.eks. butikker.
I  

 blandede ejendomme kan kommunalbestyrelsen beslutte, at forbedringer af  

 bygningen og dens installationer, f.eks. centralvarme, skal gennemføres,  

 medens en modernisering af erhvervslokalerne falder udenfor bestemmelsernes  

 anvendelsesområde.
Den omstændighed, at ejendommen er kondemneret efter  

 reglerne i boligtilsynsloven eller efter byfornyelseslovens kapitel VIII, og  

 forbuddet mod benyttelse af ejendommen til beboelse eller ophold er trådt i  

 kraft, hindrer imidlertid ikke anvendelse af reglerne i kapitel III, såfremt  

 de nedlagte boliger ikke er overgået til anden anvendelse.
 Endvidere er det efter loven en betingelse, at kommunalbestyrelsen  

 påregner disse ejendomme bevaret og anvendt helt eller delvis til beboelse i  

 mindst 15 år.
Kommunalbestyrelsens boligforbedringsbeslutning efter § 32, stk. 1, skal  

 som udgangspunkt vedrøre et område.
Der er imidlertid i lovens § 33, stk. 1,  

 adgang til, at kommunalbestyrelsens beslutning alene kan omfatte en enkelt  

 ejendom.
I disse tilfælde gælder dog yderligere, at ejeren og (ved  

 udlejningsejendomme) mindst halvdelen af ejendommens lejere anmoder  

 kommunalbestyrelsen om at træffe beslutning om gennemførelse af  

 boligforbedringer.
Bestemmelsen i § 33 forudsætter frivillighed fra ejerens  

 side og ved udlejningsejendomme fra mindst halvdelen af lejernes side.
 Konsekvensen af nævnte lofter for den ekstraordinære bevilling vil ofte  

 være, at beslutningen ikke omfatter et område, men alene en enkelt ejendom.
 Det er i lovens § 6 bl.a. bestemt, at bestemmelserne i kapitel II og III  

 kan anvendes, når der foreligger det fornødne plangrundlag.  

 Kommunalbestyrelsen skal sikre, at plangrundlaget er tilstrækkeligt til at  

 foretage en helhedsvurdering og koordineret gennemførelse af de  

 foranstaltninger, der er nødvendige for at gøre hele området tidssvarende.  

 Boligforbedringer efter kapitel III vil imidlertid sædvanligvis kunne udføres  

 uden forudgående lokalplanlægning.
Beslutningens indhold 3. I en boligforbedringsbeslutning kan kræves opfyldt  

 de normer for bygningens og boligens standard, der er nævnt i lovens § 3 samt  

 i boligstyrelsens bekendtgørelse af 11. maj 1983 om kvalitetsnormer for  

 beboelsesejendomme, jfr. lov om byfornyelse og boligforbedring § 3.
Om det nærmere indhold af disse normer henvises til boligstyrelsens  

 cirkulære af 11. maj 1983 om byfornyelsesbeslutningers indhold.
Som nævnt i  

 dette cirkulære skal normerne betragtes som maksimumskrav, og der er intet i  

 vejen for, at en beslutning går ud på, at normerne kun skal opfyldes i et  

 nærmere angivet omfang.
Det fremgår endvidere af § 32, stk. 2, at bestemmelsen i § 7, stk. 2,  

 finder tilsvarende anvendelse.
De i denne bestemmelse nævnte lokalplankrav og  

 krav i medfør af anden lovgivning, som også er nærmere behandlet i ovennævnte  

 cirkulære om byfornyelsesbeslutningers indhold, kan således også kræves  

 opfyldt i en boligforbedringsbeslutning.
Som tidligere nævnt vil gennemførelse af en boligforbedringsbeslutning  

 sædvanligvis ikke i sig selv medføre lokalplanpligt.
Hvis der således ikke  

 findes en lokalplan for området med bestemmelse om lejlighedssammenlægninger,  

 ville sådanne ikke kunne kræves ved gennemførelse af en  

 boligforbedringsbeslutning.
Der er derfor i § 34 optaget særskilt hjemmel  

 til, at kommunalbestyrelsen kan forlange sammenlægning af  

 beboelseslejligheder, hvis gennemførelsen af forbedringer efter § 3 vil  

 medføre, at en lejlighed bliver uhensigtsmæssig.
 § 34  giver også mulighed for mod eventuel erstatning  

 at forlange nedlæggelse af lejligheder og ændret anvendelse af lokaler,  

 således at beboerne kan få passende fællesrum.
Beslutningens tilvejebringelse 4. Bestemmelser om, hvorledes en  

 boligforbedringsbeslutning tilvejebringes, er fastsat i lovens § 33, stk. 2.  

 Der er her foreskrevet en forudgående offentlighedsfase, inden  

 kommunalbestyrelsen kan træffe beslutning om boligforbedring.
Når  

 kommunalbestyrelsen har planer herom, skal kommunalbestyrelsen orientere  

 offentligheden om disse planer og skal sende en skriftlig meddelelse til  

 ejerne og lejerne i de berørte ejendomme med en nærmere orientering om de  

 gældende bestemmelser om offentlig støtte, om genhusning m.v. som nærmere  

 foreskrevet i § 33, stk. 2.
Denne forudgående offentlighedsfase er imidlertid fundet unødvendig i de  

 tilfælde, hvor boligforbedringsbeslutningen alene vedrører en enkelt ejendom  

 og ikke et større område.
Som nævnt ovenfor i cirkulærets afsnit I er der i  

 lovens § 33, stk. 1, hjemmel til at lade en boligforbedringsbeslutning alene  

 omfatte en enkelt ejendom, og som anført samme sted vil det ofte være en  

 konsekvens af de nævnte rammer for den ekstraordinære bevilling, at  

 boligforbedringsbeslutningen kun vil omfatte en enkelt ejendom.
Efter lovens  

 § 33, stk. 1, er det en betingelse herfor, at ejeren og i udlejningsejendomme  

 mindst halvdelen af lejerne har anmodet kommunalbestyrelsen om at træffe en  

 sådan beslutning.
Denne betingelse sikrer, at ejeren og hovedparten af  

 lejerne ønsker en beslutning gennemført for den enkelte ejendom alene, og  

 derfor er det fundet unødvendigt at fastholde de bestemmelser om en  

 forudgående offentlighedsfase, som findes i § 33, stk. 2. Bestemmelse herom  

 er fastsat i bekendtgørelse om gennemførelse af boligforbedringer efter lov  

 om byfornyelse og boligforbedring, jfr. bilag 1.
Procedure for beslutningens gennemførelse 5. En boligforbedringsbeslutning gennemføres efter en  

 procedure, som stort set er identisk med proceduren for gennemførelse af  

 byfornyelsesbeslutninger efter lovens kapitel II, jfr. henvisningen i lovens  

 § 33, stk. 3, til procedurebestemmelserne i §§ 10, 12 og 19-24.
Når kommunalbestyrelsen har truffet en boligforbedringsbeslutning efter  

 kapitel III, skal kommunalbestyrelsen således bekendtgøre beslutningen, jfr.  

 § 10, stk. 1, og sende den til ejerne og lejerne i de berørte ejendomme efter  

 § 10, stk. 2, samt lade beslutningen tinglyse, jfr. § 10, stk. 3. Endvidere  

 gælder også for boligforbedringsbeslutninger bestemmelserne i § 12 om  

 beslutningens bindende virkning samt de nærmere bestemmelser i § 19 om, at  

 kommunalbestyrelsen skal opfordre ejeren til selv at fremkomme med et projekt  

 til udførelse af foranstaltningerne.
Hvis ejeren ikke fremkommer med et  

 sådant projekt, gælder bestemmelserne i § 20, der giver kommunalbestyrelsen  

 hjemmel til i så fald at meddele påbud om gennemførelse af  

 boligforbedringsbeslutningen inden for passende frister.
Nærmere bestemmelser  

 om dette påbud er fastsat i §§ 20-21, og såfremt påbuddet ikke efterkommes,  

 har kommunalbestyrelsen hjemmel i § 22, stk. 2, til at gennemtvinge påbuddet.  

 Endelig gælder tilsvarende bestemmelserne i § 23 om, hvornår  

 kommunalbestyrelsen kan meddele påbud samt ankebestemmelserne i § 24.
 Det skal i denne forbindelse specielt fremhæves, at de vetobestemmelser,  

 som findes i § 19, stk. 5, og i § 21, stk. 4, også finder anvendelse på  

 boligforbedringsbeslutninger, jfr. henvisningen i § 33, stk. 3.
Hvis imidlertid boligforbedringsbeslutningen alene vedrører en enkelt  

 ejendom, gælder tilsvarende betragtninger som ovenfor i afsnit II, hvorefter  

 det ikke er fundet nødvendigt at fastholde alle de regler, som ellers i  

 almindelighed gælder for gennemførelse af boligforbedringsbeslutninger.
Da en  

 sådan beslutning kun kan træffes for en enkelt ejendom, såfremt ejeren og i  

 udlejningsejendomme mindst halvdelen af lejerne anmoder kommunalbestyrelsen  

 derom, er det fundet forsvarligt og rimeligt at fritage kommunalbestyrelsen  

 for at iagttage nogle af de ovennævnte bestemmelser i §§ 10, 12 og 19-24.
 Nærmere bestemmelser herom er fastsat i bekendtgørelse om gennemførelse af  

 boligforbedringer efter lov om byfornyelse og boligforbedring (bilag 1). Det  

 er således her fastsat, at kommunalbestyrelsen ikke behøver at foretage  

 bekendtgørelse efter § 10, stk. 1, når der er tale om en beslutning alene for  

 en enkelt ejendoms vedkommende.
 Hvorvidt procedurebestemmelserne i §§ 19-24 skal iagttages, når det drejer  

 sig om en beslutning for en enkelt ejendom, afhænger ganske af, hvad der  

 danner grundlag for kommunalbestyrelsens beslutning om boligforbedring for  

 denne ejendoms vedkommende.
 Såfremt ejerens og mindst halvdelen af lejernes anmodning til  

 kommunalbestyrelsen om beslutning for en enkelt ejendom er ledsaget af et  

 detaljeret projekt med tilhørende prissætning, orientering om  

 finansieringsmuligheder og konsekvenser for den fremtidige husleje, og  

 såfremt dette projekt med tilhørende orientering har været gennemgået og  

 tiltrådt af ejeren og hovedparten af lejerne, kan kommunalbestyrelsen ifølge  

 bekendtgørelsen træffe boligforbedringsbeslutning uden at iagttage alle  

 bestemmelserne i §§ 19-24. Der er undtaget fra bestemmelserne i § 19 om, at  

 kommunalbestyrelsen skal opfordre ejeren til at fremkomme med et projekt samt  

 bestemmelserne i §§ 20-21, stk. 3, og 22-23, der som nævnt ovenfor vedrører  

 kommunalbestyrelsens hjemmel til at meddele påbud og nærmere bestemmelser i  

 tilknytning hertil.
 De øvrige procedurebestemmelser i §§ 19-24 samt bestemmelserne i § 12  

 gælder i alle tilfælde, uanset at anmodningen til kommunalbestyrelsen er  

 ledsaget af projekt m.v.
Således gælder i alle tilfælde vetoretten i § 21, stk. 4, og selv om der  

 formelt er undtaget fra § 22, kan og bør kommunalbestyrelsen fastsætte en  

 frist for arbejdernes gennemførelse.
Det er således forudsat, at  

 kommunalbestyrelsen i alle tilfælde skal følge sagen op og tilse, at  

 arbejderne udføres korrekt og rettidigt.
Der er heller ikke undtaget fra  

 ankebestemmelsen i § 24, jfr. herom nærmere cirkulærets afsnit V.
Endvidere må det understreges, at de nævnte undtagelser fra §§ 19-24 kun  

 gælder, såfremt anmodningen til kommunalbestyrelsen er ledsaget af projekt  

 m.v. som nærmere anført ovenfor.
Hvis derimod ejerens og hovedparten af  

 lejernes anmodning til kommunalbestyrelsen om at træffe beslutning for den  

 enkelte ejendom kun har beskrevet de ønskede arbejder i store træk og ikke er  

 ledsaget af nærmere overvejelser om arbejdernes udførelse, om deres  

 finansiering og i øvrigt økonomiske konsekvenser af projektets gennemførelse,  

 skal kommunalbestyrelsen nøje følge hele proceduren efter lovens §§ 19-24,  

 således at det sikres, at ejerens og lejernes retsstilling ikke forringes i  

 forhold til det ved loven forudsatte.
Dette indebærer bl.a., at lejerne, når  

 projektet på et senere tidspunkt foreligger mere detaljeret, vil have vetoret  

 efter de nærmere bestemmelser i § 19, stk. 5, uanset at lejerne tidligere har  

 været med til at anmode kommunalbestyrelsen om at træffe beslutning for den  

 enkelte ejendoms vedkommende.
Klageregler 6. I henhold til § 33, stk. 2, finder  

 klagebestemmelsen i § 24 også anvendelse på kommunalbestyrelsens beslutninger  

 i forbindelse med boligforbedringer efter kapitel III.
Det vil sige, at de i  

 § 24 nævnte afgørelser kan indbringes for byfornyelsesnævnet af ejeren eller  

 mindst 1/4 af de lejere i ejendommen, der berøres af afgørelsen.
Afgørelser  

 skal indbringes for nævnet skriftligt inden 6 uger efter, at klageren har  

 fået meddelelse om den beslutning, der påklages, jfr. § 80, stk. 1.
Offentlig støtte til boligforbedring Boligforbedringsprojektet 7. Til gennemførelse af de af kommunalbestyrelsen  

 besluttede boligforbedringsarbejder ydes offentlig støtte i henhold til  

 lovens kap.
VII.
For at opnå støtte skal ejeren, når kommunalbestyrelsen har  

 truffet boligforbedringsbeslutningen, men inden arbejderne påbegyndes,  

 fremkomme med et projekt med tilhørende prissætning og øvrige nødvendige  

 oplysninger til bedømmelse af arbejdernes art og beregningen af støtte.
 I reglen vil det være nødvendigt at udarbejde et dispositions- eller  

 projektforslag med beskrivelse, tegninger og overslag (med angivelse af  

 prisniveau). Endvidere må foreligge en tidsplan for arbejdernes udførelse,  

 som angiver tidligste startdato, arbejdsetapernes længde (i dage/uger) og  

 udbetalingsraternes størrelse og tidspunkt.
En videregående projektering, påbegyndelse af arbejder eller andre  

 udgiftskrævende dispositioner, før der foreligger et skriftligt tilsagn om  

 støtte, sker for ejerens egen regning og risiko.
Tilsagn og accept 8. Når ejeren modtager tilsagnet, må han tage stilling  

 til tilbuddet om støtte og de vilkår, bl.a. om overholdelse af cirkulærets  

 bestemmelser, der er knyttet dertil.
Accepterer ejeren tilsagnet som helhed, kan den videre projektering  

 påbegyndes og arbejderne må herefter udbydes og udføres inden for tilsagnets  

 rammer.
Opmærksomheden henledes på, at fornøden byggetilladelse må indhentes  

 fra bygningsmyndigheden.
Hvis ejeren ikke kan acceptere tilsagnet, må han straks optage forhandling  

 med kommunen om de problemer, der er i sagen, for eventuelt at få tilsagnet  

 ændret.
Opnås der ikke enighed om tilsagnets indhold, f.eks. fordi  

 forudsætningerne for kommunens boligforbedringsbeslutning med hensyn til  

 arbejdernes omfang og pris sammenholdt med støttemulighederne viser sig  

 urigtige, kan det blive nødvendigt for kommunen at lade beslutningen og  

 dermed tilsagnet helt bortfalde eller ændre med hensyn til arbejdernes  

 omfang. Ændres beslutningen, skal kommunen på ny følge den fremgangsmåde, som  

 gælder for sådanne beslutninger.
 Bortfalder beslutningen, kan ejeren få dokumenterede rimelige udgifter til  

 udarbejdelse af ansøgning, projektmateriale m.v. erstattet i det omfang, han  

 ikke selv bærer skylden for de urigtige forudsætninger for beslutningen.  

 Kommunens udgift hertil kan medtages i refusionsopgørelsen og refunderes af  

 staten med 50 pct.
Byggesagens gennemførelse 9. Det er ejeren, der bindende kan disponere over  

 ejendommen, og det er derfor også ejeren, som bærer ansvaret for, at de  

 besluttede arbejder gennemføres til en pris, som ikke overstiger, hvad der er  

 en nødvendig og rimelig udgift for de besluttede arbejder.
 Om nødvendigt må ejeren søge sagkyndig bistand til udførelsen af  

 bygherrefunktionen.
Støtteberettigede arbejder 10. Det er kommunalbestyrelsens principielle  

 beslutning om boligforbedringen samt kommunalbestyrelsens godkendelse af det  

 enkelte forbedringsprojekt, i henhold til lovens § 22, der er afgørende for,  

 hvilke arbejder der kan ydes støtte til.
Såfremt det under byggesagen viser sig, at forudsætningerne for projektets  

 godkendelse brister, f.eks. fordi bygningens tilstand er væsentlig ringere,  

 end det kunne forudses under projekteringen, må ejeren straks underrette  

 kommunen, så forbedringsbeslutningen kan overvejes ændret efter de  

 konstaterede ændrede forhold.
En udvidelse af tilsagnsbeløbet er i praksis  

 næppe mulig.
 Hvis ejeren under arbejdets udførelse på egen hånd medtager arbejder, der  

 ikke er omfattet af beslutningen, f.eks. overgang til fjernvarme eller  

 fornyelse af el-installationer, hvor der ikke på forhånd er truffet  

 beslutning herom, må ejeren selv afholde udgifterne hertil uden støtte.
Det samme gælder, hvis ejeren lader udføre arbejder på anden måde end  

 besluttet.
Som eksempler herpå kan nævnes udskiftning af tag, vinduer m.v. i  

 stedet for reparation, eller maleristandsættelse, som ikke er en nødvendig  

 følge af de besluttede arbejder, forbedringer, der kunne gennemføres inden  

 for den bestående rumopdeling, men udføres med indgreb i skillerum, trapper  

 m.v., således at løsningen bliver væsentlig dyrere end forudsat.
Det samme  

 gælder anvendelse af materialer og installationer, som er af en væsentlig  

 højere og dermed dyrere kvalitet, f.eks. i køkken og baderum eller f.eks.  

 fuldt monteret badeværelse i stedet for brusekabine.
Kommunen kan dog vælge at yde støtte, svarende til den del af udgifterne,  

 som efter kommunens skøn ville være nødvendige til den ved  

 boligforbedringsbeslutningen foreskrevne udførelse og standard.  

 Støtteberettigede udgifter 11. De udgifter, som kan medtages ved  

 boligforbedringsstøttens beregning, er de rimelige udgifter, som på forhånd  

 er godkendt af kommunen og som det har været nødvendigt at afholde for at  

 udføre netop de boligforbedringsarbejder, som er omfattet af  

 kommunalbestyrelsens boligforbedringsbeslutning.
Det påhviler ejeren som  

 vilkår for støtten at dokumentere de afholdte udgifter.
Der kan ikke påregnes støtte til arbejder, som kan kræves udført i medfør  

 af anden lovgivning.
Indvendige vedligeholdelsesarbejder (maling, hvidtning,  

 tapetsering af boligerne) kan kun medtages som støtteberettiget udgift, når  

 arbejderne er nødvendiggjort af andre boligforbedringsarbejder, eller når der  

 er tale om nedslidning eller grov misligholdelse.
Udbud 11.1. Byggestyrelsens cirkulære af 6. januar 1983 om udbud af bygge~ og  

 anlægsarbejder (udbudscirkulæret) gælder for arbejder med offentlig støtte  

 efter byfornyelsesloven og skal overholdes.
Boligforbedringsarbejder med  

 støtte efter byfornyelsesloven skal således i henhold til cirkulærets § 2,  

 stk. 1, udbydes offentligt eller begrænset og i konkurrence, jfr. især § 5.
Undtaget er alene arbejder, som efter sædvanlig praksis kan udføres i  

 regning, jfr. § 2, stk. 2, eller arbejder, hvorpå der i henhold til § 4 a-d  

 kan indhentes underhåndsbud.
Det er ikke hensigten, at disse bestemmelser  

 skal kunne anvendes til at fritage boligforbedringsarbejder som helhed.
Også  

 mere komplicerede restaurerings-, reparations- og ombygningsarbejder bør som  

 hovedregel udbydes i konkurrence.
Alene de dele af arbejderne, for hvilke der  

 ikke kan fastlægges et udbudsgrundlag, kan undtages.
De dele af arbejderne, der ikke dækkes af begrundelsen for regningsarbejde  

 eller underhåndsbud, skal kunne udskilles i selvstændige entrepriser med  

 henblik på udbud i konkurrence.
Bygherren kan undlade denne udskillelse mod  

 at forpligte den valgte entreprenør til at sørge for, at de delarbejder, der  

 skulle være udskilt, bliver udbudt i underentrepriser efter cirkulærets  

 regler.
 Om nødvendigt kan der for visse af arbejderne indhentes tilbud på  

 enhedspriser.
 Beløbsgrænsen i cirkulærets § 4 b skal ses i relation til det samlede  

 beløb, som anvendes til forbedring af ejendommen.
 Undersøgelser af ejendommens tilstand, som er nødvendige for at kunne  

 udarbejde et udbudsmateriale, kan udføres i regning.
 I øvrigt henvises til byggestyrelsens vejledning »Udbud 1983«.
 Prishentning foretages i overensstemmelse med cirkulæret af 11. november  

 1981 om pris og tid på bygge- og anlægsarbejder (Pris- og tidcirkulæret).
 Herom henvises nærmere til byggestyrelsens vejledning »Pris og tid  

 1982«.
Samlet byggeudgift 11.2. I det omfang håndværkertilbuddene ikke er indhentet som fast pris,  

 bør det fremgå, hvilket prisniveau de er baseret på.
I så fald bør priserne  

 sammenholdes med tidsplanen for boligforbedringens gennemførelse, og  

 tilsagnsbeløbet bør angives, så det svarer til den forventede endelige  

 udbetaling.
Rådgiverhonorarer 11.3. Arkitekt- og ingeniørbistand bør honoreres på grundlag af  

 rådgivningsaftaler, der indgås, før opgaven overdrages til rådgiveren.  

 Honorarerne for forslagsstillelse og projektering kan højst medtages i de  

 støtteberettigede udgifter med beløb, der svarer til byggeudgiftsafhængigt  

 honorar efter de af boligministeriet godkendte almindelige bestemmelser for  

 teknisk rådgivning og bistand (ABR) med tilhørende specialnormer.
 Honorarer for ydelser, der sædvanligvis honoreres i regning, beregnes  

 efter specialnormernes regler herom.
 De samlede udgifter til arkitekt- og ingeniørbistand incl. tilsyn og  

 kørsel, tryk, tegninger og andre udlæg må ikke overstige 18 pct. af  

 håndværkerudgifterne, medmindre der foreligger særlige forhold.
Til byggesagsadministration og anden bygherrebistand for ejeren kan som  

 støtteberettiget udgift, afhængig af bistandens omfang, højst medtages et  

 beløb, der svarer til det i boligministeriets cirkulære af 6. juni 1975 om  

 støtte til almennyttigt nybyggeri m.v. i bilag 2 fastsatte byggesagshonorar  

 på fra 2,5 pct. til 1,3 pct. af anskaffelsessummen, jfr. den under 13 anførte  

 post: investering i alt.
Begrænset støtte til arbejder, som udføres af ejeren  

 selv eller af andre, som ikke er momsregistrerede 11.4. I visse tilfælde ønsker private ejere, som skal udføre  

 boligforbedringsarbejder på deres ejendomme, selv helt eller delvis at udføre  

 eller levere materialer til arbejderne eller benytte ikke momsregistreret  

 medhjælp.
I disse tilfælde er det et vilkår for enhver støtte til arbejderne,  

 at dette forhold er udtrykkeligt oplyst i ansøgningen.
Dette vilkår har flere begrundelser.
Der er således ikke uden videre den  

 samme sikkerhed for, at ejeren selv eller medhjælpen kan udføre arbejdet  

 håndværksmæssigt rigtigt.
Fastsættelsen af et rimeligt materiale- og  

 tidsforbrug er ikke undergivet den konkurrence, som det er tilfældet, når en  

 bygherre udbyder arbejder, og det samme gælder materialepriser og arbejdsløn.  

 Endvidere kan udgifterne oftest ikke dokumenteres afholdt på normal måde  

 gennem kvitterede regninger, der indgår i en håndværksvirksomheds  

 momsregnskab m.v.
 Der er heller ikke et sædvanligt finansieringsbehov, når ejeren ikke skal  

 betale arbejdsløn til sig selv, ligesom ejerens eget arbejde oftest ikke er  

 indkomstbeskattet og tillige fri for moms, feriepenge og andre sociale  

 ydelser samt mestersalær, der indgår som en del af den sædvanlige  

 håndværkertimeløn.
 Er ejeren ikke uddannet håndværker, vil det være en forudsætning for  

 tilsagn om støtte til eget arbejde, at det i forbindelse med ansøgningen  

 sandsynliggøres, at han vil være i stand til at udføre arbejdet på  

 tilfredsstillende måde.
Hvis ejeren ønsker at udføre arbejderne som led i sin erhvervsudøvelse,  

 f.eks. i egenskab af bygningshåndværker, gør ovennævnte forhold sig kun  

 delvis gældende, men spørgsmålet bør under alle omstændigheder være klarlagt  

 på tilsagnstidspunktet.
I sådanne tilfælde bør støtten gøres betinget af, at  

 prisen afgives som fastpristilbud, og hvor der er tvivl om prisens  

 rimelighed, bør udbud kræves som anført ovenfor under 11.1.
Hvis det i tilsagnet godkendes, at arbejder udføres som eget arbejde eller  

 af ikke momsregistrerede, ydes støtten som udgangspunkt til de udgifter, som  

 kan dokumenteres afholdt, det vil sige til materialer m.v., rådgiverhonorar  

 og omkostninger.
Selve arbejdsindsatsen kan derimod kun medtages, når der er  

 tale om en momsberigtiget erhvervsmæssig udøvelse, der dokumenteres som  

 sådan, f.eks. over et virksomhedsregnskab.
 For at kunne afgøre om foranstaltninger på ejerboliger giver grundlag for  

 erstatning, må ejendommens værdi efter forbedringen sammenholdes med  

 ejendommens værdi før forbedringen med tillæg af de godkendte udgifter, som  

 ejeren har afholdt.
Da det ikke er muligt ved vurderingen af ejendommens markedsværdi efter  

 forbedringen at udskille den værdiforøgelse, som skyldes ejerens egen  

 arbejdsindsats, vil der ved denne opgørelse også på udgiftssiden blive taget  

 hensyn til værdien af ejerens arbejdsindsats.
Værdien heraf vil blive fastsat  

 ud fra et skøn over rimeligt tidsforbrug og nettotimeløn for en faglært  

 håndværker, således at ejerens timeløn, i det omfang ejeren ikke er moms- og  

 indtægtsskattepligtig, indgår med 1/3 af den overenskomstmæssige  

 håndværkerløn.
Til brug for udøvelsen af dette skøn må ejeren fremsende en  

 redegørelse for arbejdsindsatsen.
Byggelånsrenter og andre  

 finansieringsomkostninger 11.5. Boligforbedringerne må under arbejdernes udførelse finansieres af  

 ejeren, og sædvanlige lånefinansieringsudgifter kan medtages som  

 støtteberettiget udgift.
Kommunen yder om nødvendigt garanti for byggelån.
Såfremt ejeren selv  

 finansierer byggeriet, kan kun medtages rentetab svarende til almindeligt  

 byggelån i overensstemmelse med en udbetalingsplan, der sammen med projektet  

 er fremsendt til kommunen og godkendt af denne.
Driftstab 11.6. Driftstab i byggeperioden kan medtages som støtteberettiget udgift i  

 det omfang, det dokumenteres, at tabet ikke kunne være undgået.  

 Boligforbedringsbehov over 1 mio kr. pr. ejendom 12. Støtte af 100 mio kr.-rammen til boligforbedring  

 er maksimeret til en udgift på 1 mio kr. pr. ejendom.
Beslutning om boligforbedring af ejendomme, hvor udgiften til dækning af  

 det samlede boligforbedringsbehov overstiger dette beløb, kan dog træffes,  

 når støtten alene ydes til den del af den samlede udgift, der ikke  

 overskrider 1 mio kr.
Dette kan ske ved, at beslutningen begrænses til en  

 enkelt eller flere bygninger, som kan holdes inden for grænsen eller ved at  

 begrænse arbejdernes omfang.
I sidstnævnte tilfælde forudsættes det, at de  

 vigtigste forbedringer medtages i beslutningen forud for foranstaltninger,  

 der ikke medfører en forøgelse af leje- og brugsværdien.
Der kan også ydes støtte til boligforbedringer, hvor den samlede udgift  

 overskrider 1 mio kr., når ejeren påtager sig at afholde overskridelsen uden  

 støtte.
I så fald beregnes støtten til hele projektet, som om der ikke var en  

 beløbsgrænse, og fordelingen mellem den værdiforøgende og den tabsgivende del  

 af den samlede udgift er afgørende for, hvorledes støtten - begrænset til 1  

 mio kr. - udbetales.
Støttens beregning og berigtigelse.
Den endelige  

 finansiering 13. Den offentlige støtte til boligforbedringsarbejder  

 ydes som rentebidrag og afdragsbidrag eller erstatning, afhængig af  

 ejendommens art.
Ejerboliger: Erstatning og rentebidrag 13.1. Støtten til ejerboliger ydes dels som en kontant erstatning for de  

 eventuelle formuetab, som ejeren kan dokumentere at have lidt ved  

 boligforbedringsbeslutningens gennemførelse, dels som et løbende tilskud i  

 form af rentebidrag til nedbringelse af boligudgiftsforøgelsen for ejeren.
 Det eventuelle formuetab opgøres på grundlag af følgende opstilling (i  

 kontantbeløb og uden hensyn til rentebidraget til ejeren):
 Ejendommens handelsværdi før forbedring:
 Støtteberettigede udgifter:
 Investering i alt:
Ejendommens handelsværdi efter forbedring:
 Ombygningstab:
 Staten refunderer kommunen halvdelen af tabserstatningen.
Ejendommens handelsværdi før forbedring kan fastsættes med udgangspunkt i  

 den seneste offentlige kontantvurdering eller årsregulering.
Da de offentlige  

 vurderinger støtter sig på oplysninger i bygnings- og boligregisteret, bør  

 registerets oplysninger om ejendommen efterkontrolleres i forbindelse med  

 tilsagnet.
Ved den offentlige vurdering er der i et vist omfang ikke sket  

 besigtigelse af ejendommen, og vedligeholdelsestilstanden m.v. kan derfor  

 give anledning til tillæg eller fradrag til kontantvurderingen.
Det bør  

 tillige kontrolleres, om ejendommens tilstand er lovligt etableret.
Der må  

 også tages højde for, om istandsættelse eller forbedring af ejendommen er  

 udført efter den offentlige vurdering, men før beslutningen om  

 boligforbedring.
 Ved skønnet over ejendommens værdi efter forbedringen tages udgangspunktet  

 i den pris, omregnet på kontantbasis, som ejendomme af tilsvarende art og  

 kvalitet omsættes til i det pågældende område.
Til den del af de støtteberettigede udgifter, som ikke dækkes af  

 erstatningsbeløbet, ydes rentebidrag, jfr. 13.3. på betingelse af, at ejeren  

 finansierer udgiften med realkreditlån i form af indekslån.
Rentebidraget  

 ydes kun, indtil ejerboligen overdrages til andre end medejer, ægtefælle  

 eller livsarving.
Selv om ejendommen ikke overdrages, kan rentebidraget  

 bringes helt eller delvis til ophør, hvis ejendommens økonomi forbedres, jfr.  

 lovens § 59, stk. 4.
 For ejerlejligheder, som udlejes, gælder særlige regler, jfr. lovens § 63.
Udlejningsejendomme og andelsboligforeninger: rentebidrag og afdragsbidrag 13.2. Til disse ejendomskategorier ydes rentebidrag til hele den  

 støtteberettigede udgift, jfr. 13.3., på betingelse af, at udgiften  

 finansieres med realkreditlån i form af indekslån.
Til den del af den resterende ydelse på indekslånet, som ikke kan dækkes  

 gennem forhøjelse af boligafgiften, ydes tillige afdragsbidrag, som udgør  

 forskellen mellem hele ydelsen og rentebidraget.
Staten refunderer kommunen  

 halvdelen af afdragsbidraget.
Ved fastsættelse af boligafgiftsforhøjelsen må påses, at huslejen ikke  

 overstiger leje- og brugsværdien.
Fastsættelsen kan ske med udgangspunkt i  

 lejen i ejendomme med tilsvarende kvalitet og beliggenhed.
 Til illustration af de angivne principper kan nævnes, at det i  

 folketingets boligudvalgs tillægsbetænkning over lovforslaget er refereret,  

 at boligministeren som eksempel har tilkendegivet, at forbedring af  

 almindelige boligejendomme i centrale københavnske bydele normalt ikke bør  

 medføre huslejer over 250-275 kr./m2 (prisbasis 1. januar 1982). Hvis den  

 boligforbedrede ejendoms kvalitet (og forbedringsudgiften) ligger på linie  

 med nyere byggeri, vil lejen kunne sættes tilsvarende højere.
 Huslejefastsættelsen i udlejningsejendomme må ske med respekt af  

 lejelovens bestemmelser om lejeforhøjelser.
I henhold til § 62, stk. 2, kan afdragsbidrag helt eller delvis bringes  

 til ophør, når ejendommens økonomi forbedres, f.eks. som følge af tilladte  

 stigninger i huslejerne.
Rentebidrag 13.3. Bidraget, som i sin helhed refunderes kommunen af staten, udgør den  

 rente med tillæg af administrations- og reservefondsbidrag, som skal betales  

 på hele indekslånet.
Støtte i form af rentebidrag er betinget af, at der optages realkreditlån  

 som indekslån snarest muligt efter forbedringsarbejdernes afslutning.  

 Rentebidraget ydes først med virkning fra lånets optagelse og udbetales bagud  

 i tilknytning til de i pantebrevene fastsatte terminer til  

 realkreditinstituttet, som foretager beregningen af bidragets størrelse.  

 Kommunen foretager udbetalingen og skal løbende påse, at forudsætningerne for  

 rentebidragets udbetaling er til stede, f.eks. at ejerboligen ikke er  

 afhændet, jfr. § 59, stk. 4, eller at huslejedeklaration efter § 60, stk. 2,  

 overholdes.
Kommunen kan imidlertid indgå aftale med Kongeriget Danmarks  

 Hypotekbank og Finansforvaltning om, at rentebidraget på kommunens ansvar  

 udbetales direkte fra hypotekbanken til de respektive realkreditinstitutter.
 Såfremt indekslån ikke optages, fastsætter kommunalbestyrelsen en sidste  

 frist derfor, og såfremt denne ikke overholdes, kan rentebidragsstøtte  

 bortfalde og boligforbedringen må finansieres af ejeren efter de almindelige  

 regler for boligforbedringer.
 Som allerede tidligere nævnt vil rentebidraget kunne bortfalde efter  

 boligministerens bestemmelse, hvis ejendommens økonomi forbedres, jfr. § 59,  

 stk. 4.
Indekslånet 13.4. Rente- og afdragsbidrag ydes til indekslån, der bevilges af  

 realkreditinstitutterne efter reglerne i lov nr. 81 af 17. marts 1982 om  

 indeksregulerede realkreditlån og boligstyrelsens cirkulære af 21. september  

 1982 om indeksregulerede realkreditlån.
 Indekslån til boligforbedring, der udføres med støtte efter  

 byfornyelsesloven, ydes således, at lånebeløbet svarer til hele  

 forbedringsudgiften med fradrag af den støtte, som udbetales af det  

 offentlige efter anden lovgivning (f.eks. tilskud til energibesparende  

 arbejder), erstatning til ejerboliger i medfør af § 62, stk. 3, samt af  

 eventuel indestående på udvendig vedligeholdelseskonto, og på lejerbetalte  

 henlæggelser til fornyelser, når fornyelsen sker som led i boligforbedringen  

 og medtages som støtteberettiget udgift.
 Det herved fremkomne beløb nedrundes til nærmeste antal 1.000 kr.
 Indekslånet forrentes og afdrages efter samme regler, som gælder for  

 indekslån til nyt almennyttigt boligbyggeri (den såkaldte type IS, jfr.  

 nedenfor).
Indekslånet ydes som kontantlån.
Indskuddet til realkreditinstituttets  

 reservefond dækkes ved, at beløbet indgår ved beregningen af  

 kontantlånsrenten.
 Obligationerne, der ligger til grund for lånet indeksreguleres på basis af  

 ændringer i nettoprisindekset.
Obligationerne har en pålydende rente på 21/2 pct. p.a., som beregnes af  

 obligationernes indeksregulerede pålydende.
Statens rentebidrag dækker renten  

 samt de løbende bidrag til administration og reservefond.
Afdraget udgør første gang 2,4 pct. af den regulerede bogførte hovedstol.  

 Afdraget forhøjes derefter to gange årligt pr. 1. januar og 1. juli med 75  

 pct. af den halvårlige procentvise stigning i priserne udregnet på grundlag  

 af det af Danmarks Statistik offentliggjorte nettoprisindeks.
Overstiger den  

 halvårlige procentvise stigning i nettoprisindekset den halvårlige  

 procentvise stigning i indkomsterne - ifølge det af Danmarks Statistik  

 offentliggjorte timelønsindeks for industriens arbejdere - for den  

 tilsvarende maj henholdsvis november måned, forhøjes afdraget dog med 75 pct.  

 af den halvårlige procentvise stigning i sidstnævnte indeks.
 Sker der fald i timelønsindekset, reguleres afdraget efter dette indeks.  

 Afdraget nedsættes med 100 pct. af det halvårlige procentvise fald.
Betaling af afdrag ophører senest efter 351/2 år, hvorefter restgælden af  

 realkreditinstituttet kan opsiges til indfrielse med 1 måneds varsel.  

 Restgælden, der forfalder ved opsigelse, er restgælden for de modsvarende  

 obligationer.
Til indfrielse af restgælden kan der ydes et nyt indekslån.
Lån kan ekstraordinært indfries, helt eller delvis, med obligationer  

 svarende til dem, der er udstedt ved lånets optagelse.
Obligationerne  

 modtages til den regulerede værdi.
Kommunal lånegaranti 13.5. I det omfang rentebidragsberettigede boligforbedringsudgifter ikke  

 kan indeksfinansieres med realkreditlån alene med sikkerhed i ejendommen,  

 skal kommunalbestyrelsen yde garanti for den resterende del af lånet.
I denne  

 forbindelse må det påses, at ejendommen ikke er belånt efter, at  

 kommunalbestyrelsens boligforbedringsbeslutning er blevet bekendtgjort, jfr.  

 § 10, således at garantien bliver mere byrdefuld end forudsat på  

 beslutningstidspunktet.
 Såfremt der samtidig med eller efter gennemførelsen af  

 boligforbedringsbeslutningen udføres værdiforøgende arbejder på ejendommen  

 uden støtte efter byfornyelsesloven, kan kommunen tillade, at den  

 kommunegaranterede del af boligforbedringslånet rykker for en belåning af  

 sådanne arbejder, der svarer til værdiforøgelsen, hvis dette - bl.a. under  

 hensyn til ejendommens øvrige belåning skønnes rimeligt.
Procedure for ansøgning om støtte 14. En kommune, der ønsker at træffe en  

 boligforbedringsbeslutning med støtte inden for den særskilte ramme på 100  

 mill. kr., må anmode om reservering af midler hertil, inden beslutningen  

 træffes.
Dette sker ved at rette henvendelse til Kommunedata I/S.
Reserveringen finder sted på grundlag af ganske få oplysninger om  

 ejendommen og om den med boligforbedringen forbundne anslåede  

 investeringsudgift.
I de tilfælde, hvor beslutningen træffes efter anmodning  

 fra ejeren fremgår disse oplysninger af et af ejeren udfyldt ansøgningsskema,  

 som kan rekvireres af kommunen hos Kommunetryk eller Dafolo.
Det er ikke  

 meningen, at der på dette tidspunkt skal foreligge et egentligt projekt, men  

 alene et grundlag, der muliggør et rimeligt overslag over udgifternes  

 størrelse.
Opmærksomheden henledes på, at det beløb, der reserveres, vil  

 udgøre det endelige maksimale støttegrundlag.
Der kan maksimalt ydes støtte til en investering på 1 mill. kr. pr.  

 ejendom.
Der henvises i øvrigt til afsnit VI, punkt 12 om  

 boligforbedringsbehov over 1 mill. kr. pr. ejendom.
Ansøgningen om reservering af et beløb vil blive imødekommet, såfremt der  

 er plads inden for den samlede ramme for hele landet, og såfremt der er plads  

 inden for kommunens ramme.
I et vist omfang vil ansøgninger, der ikke kan  

 imødekommes, kunne optages på venteliste.
Hvis ansøgningen kan imødekommes, modtager kommunen en bekræftelse, som  

 bemyndiger kommunen til at meddele tilsagn om rentebidrag til  

 boligforbedringsarbejderne.
Bemyndigelsen er knyttet til præcis den ejendom,  

 som ansøgningen vedrører.
Såfremt projektet af en eller anden grund må  

 opgives, bortfalder bemyndigelsen, og den kan altså ikke overføres til en  

 anden ejendom.
Bekræftelsen indeholder en tidsfrist på 6 måneder, inden for hvilken  

 kommunalbestyrelsen skal træffe boligforbedringsbeslutningen og iværksætte  

 den i §§ 19-24 omhandlede gennemførelsesprocedure.
Inden fristens udløb skal  

 projektet være indsendt til kommunen, og kommunen skal have meddelt tilsagn  

 om offentlig støtte.
 Som følge af den forholdsvis snævre tidsfrist må det som hovedregel anses  

 for hensigtsmæssigt at foretage reservationen umiddelbart før,  

 kommunalbestyrelsen træffer boligforbedringsbeslutningen.
 Kommunalbestyrelsen har mulighed for at forlænge fristen inden for visse  

 grænser, jfr. kommende teknisk vejledning.
Når kommunen har modtaget og behandlet projektet, indberetter kommunen  

 støttegrundlag samt gennemførelsesfrist m.v. til edb-systemet, der herefter  

 udskriver et rentebidragstilsagn, som blot skal underskrives i kommunen og  

 fremsendes til ejeren.
Såfremt det ønskes, kan edb-systemet tillige  

 automatisk udskrive garantierklæring for byggelån, jfr. § 58, stk. 1. Denne  

 skal ligeledes underskrives i kommunen og fremsendes til ejeren.
Af tilsagnet vil fremgå, hvilken frist kommunen har fastsat for  

 gennemførelsen af arbejderne og udarbejdelse af byggeregnskab.
Kommunen har  

 mulighed for at søge om fristforlængelse inden for visse grænser, jfr.  

 vejledningen.
Et eventuelt bortfald af projektet kan og bør indberettes til  

 edb-systemet, som udskriver en bortfaldsmeddelelse.
Herved kan eventuelle  

 ansøgninger på venteliste komme i betragtning.
 Når kommunen har modtaget og behandlet byggeregnskabet, skal der  

 indberettes en regnskabsgodkendelse til edb-systemet.
Regnskabsgodkendelsen skal indeholde det endelige støttegrundlag, som ikke  

 kan overstige tilsagnet samt den endelige fastsættelse af det eventuelle  

 ombygningstab.
Edb-systemet vil herefter udskrive en kvittering til kommunen,  

 en oplysningsseddel til hypotekbanken samt en garantierklæring for  

 indekslånet (såfremt der er anmodet herom).
 Garantierklæringen skal underskrives af kommunen og fremsendes til ejeren.
 Det skal understreges, at de skrivelser, som edb-systemet udskriver til  

 kommunens underskrift og videresendelse til ejeren, er standardskrivelser, og  

 kommunen må før afsendelsen kontrollere, om de fuldt ud kan anvendes i den  

 konkrete sag.
 Når en kommune har færdigbehandlet projekter i alt svarende til det  

 fastsatte loft i den pågældende kommune, vil alle yderligere anmodninger om  

 reservering af midler automatisk blive afslået.
