Arbejdsmiljøklagenævnet fastholdt afgørelse om, at virksomheden skulle sikre de ansatte mod unødig påvirkning fra respirabelt kvartsstøv fra slibning af betongulv (støvsuger med filter af typen M eller L - ej tale om H-støvsuger) Resume Arbejdsmiljøklagenævnet vurderede, at arbejdet med slibning af betongulv ikke blev udført sundhedsmæssigt fuldt forsvarligt, da der var en betydelig risiko for, at de ansatte blev udsat for en unødig støvpåvirkning fra respirabelt kvartsstøv under arbejdet.
 Slibning af betongulve udvikler slibestøv indeholdende respirabelt kvartsstøv, som er kræftfremkaldende.
 Den støvsuger, der blev anvendt til at fjerne støvet, var ikke egnet til effektivt at rense luften for respirabelt kvartsstøv, inden den recirkulerede luften til arbejdsrummet.
Arbejdstilsynet konstaterede, at der til slibemaskinen var tilkoblet støvsugere med filter af typen M eller L.
Der var ikke tale om en H-støvsuger.
 Afgørelsen er truffet af et enigt nævn.
Den konkrete afgørelse [Adressat udeladt] Afgørelsen er skrevet til [navn udeladt].
Afgørelsen er sendt til [navn udeladt], som repræsenterer [navn udeladt] i sagen.
Afgørelse I har klaget over Arbejdstilsynets afgørelse af den 11. maj 2021 om unødig påvirkning af respirabelt kvartsstøv.
 Arbejdsmiljøklagenævnet har nu afgjort sagen på møde den 26. oktober 2021.
 Resultatet er:
  Arbejdsmiljøklagenævnet fastholder Arbejdstilsynets afgørelse af 11. maj 2021 med strakspåbud til jer om at sikre ansatte mod unødig påvirkning fra respirabelt kvartsstøv fra slibning af betongulv.
 Det betyder, at nævnet er kommet til samme resultat som Arbejdstilsynet.
 På de næste sider kan I læse mere om afgørelsen.
Begrundelse for afgørelsen Sådan vurderer vi sagen Arbejdsmiljøklagenævnet vurderer, at arbejdet med slibning af betongulv ikke blev udført sundhedsmæssigt fuldt forsvarligt, da der var en betydelig risiko for, at de ansatte blev udsat for en unødig støvpåvirkning fra respirabelt kvartsstøv under arbejdet.
 Nævnet vurderer, at den støvsuger, der blev anvendt til at fjerne støvet indeholdende kvartsstøv, ikke var egnet til effektivt at rense luften for respirabelt kvartsstøv, inden den recirkulerede.
Hvad er afgørende for resultatet Nævnet lægger vægt på, at Arbejdstilsynet konstaterede, at de ansatte arbejdede med slibning af betongulv.
Slibning af betongulve udvikler slibestøv indeholdende respirabelt kvartsstøv.
Respirabelt kvartsstøv er kræftfremkaldende.
Arbejdstilsynet konstaterede, at der til slibemaskinen var tilkoblet støvsugere med filter af typen M eller L.
Der var ikke tale om en H-støvsuger.
 Støvsugeren stod inden for afspærringen i arbejdsrummet og recirkulerede luften til arbejdsrummet.
I har anført, at anvendelse af et M-filter i støvsugeren er effektivt nok til at opsamle det støv, som kommer ved slibning af gulve.
De ansatte brugte herudover et personligt værnemiddel.
I finder, at Arbejdstilsynet ikke har dokumenteret, at der var respiratorisk støv i lokalet.
Der var slet ikke støv på tilsynets billeder.
Tilsynet har endvidere ikke dokumenteret, at der var mere end 2 pct. krystallinsk støv, eller konstateret, at der var krystallinsk støv med en partikelstørrelse mindre end 5 mikrometer.
Nævnet skal hertil bemærke, at afgørelsen er hjemlet i reglerne om arbejdets udførelse i arbejdsmiljølovens § 38 og § 16 i den tilhørende bekendtgørelse om arbejdets udførelse.
Det følger af § 16, at unødig påvirkning fra stoffer og materialer skal undgås.
Påvirkninger herfra skal nedbringes så meget, som det er rimeligt og under hensyntagen til den tekniske udvikling.
Fastsatte grænseværdier skal overholdes, men unødig påvirkning kan indebære, at niveauet skal nedbringes yderligere.
Det blev fastslået ved Højesterets dom 88/1987.
Det følger af § 27 i bekendtgørelse om foranstaltninger til forebyggelse af kræftrisikoen ved arbejde med stoffer og materialer, at recirkulation af udsuget luft med indhold af stofferne eller materialerne ikke må finde sted.
Det gælder dog ikke, hvis den udsugede luft er effektivt renset.
Det forudsætter, efter nævnets vurdering, at I anvender en støvsuger med H-filter, eller på anden vis sørger for at rense den recirkulerede luft tilsvarende effektivt, når I sliber betongulve som i den konkrete sag.
Beton indeholder kvartsstøv, som er kræftfremkaldende.
Om reglerne Det følger af arbejdsmiljøloven, at arbejdet skal planlægges, tilrettelægges og udføres, så det sikkerheds- og sundhedsmæssigt er fuldt forsvarligt.
Det følger af reglerne om arbejdets udførelse, at unødig påvirkning fra stoffer og materialer skal undgås.
Påvirkningen fra stoffer og materialer under arbejdet skal derfor nedbringes så meget, som det er rimeligt under hensyntagen til den tekniske udvikling, og fastsatte grænseværdier skal overholdes.
 Det følger af reglerne om foranstaltninger til forebyggelse af kræftrisikoen ved arbejde med stoffer og materialer, at recirkulation af udsuget luft med indhold af stofferne eller materialerne efter bekendtgørelsen ikke må finde sted.
 Det gælder ikke for arbejdsprocesser omfattet af bekendtgørelserne om bygge- og anlægspladser og skiftende arbejdssteders indretning, hvor den udsugede luft er effektivt renset og kommer fra arbejdsprocesser, hvor der dannes eller frigives stoffer og materialer.
Mødebehandling Sagen er behandlet på møde.
På mødet stemmer deltagerne om resultatet.
 Afgørelsen er truffet af et enigt nævn.
Oplysninger i sagen Nævnet har afgjort sagen ud fra de akter, som nævnet har modtaget fra Arbejdstilsynet, og brev af 20. august 2021 fra [navn udeladt].
Regler Her er de regler, nævnet har afgjort sagen efter.
Love og bekendtgørelser Om Arbejdstilsynets ret til at træffe afgørelse  § 77, stk. 1, i lov om arbejdsmiljø, jf. lovbekendtgørelse nr. 674 af 25. maj 2020.
Om arbejdets udførelse  § 38, stk. 1, i lov om arbejdsmiljø, jf. lovbekendtgørelse nr. 674 af 25. maj 2020.
 § 16, i bekendtgørelse nr. 1234 af 29. oktober 2018 om arbejdets udførelse Om kræftfremkaldende stoffer  § 27, i bekendtgørelse nr. 1795 af 18. december 2015 om foranstaltninger til forebyggelse af kræftrisikoen ved arbejde med stoffer og materialer Der er uddrag af reglerne til sidst i afgørelsen.
I kan finde reglernes fulde ordlyd på www.
Retsinformation.dk.
 Kopi er sendt til:
Arbejdstilsynet, j.nr. 20210042670 [Navn udeladt] [Navn udeladt] Att: Arbejdsmiljørepræsentanten/De ansatte Lovuddrag Bekendtgørelse nr. 674 af 25. maj 2020 af lov om arbejdsmiljø Kapitel 5 Arbejdets udførelse § 38. Arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
 Stk. 2. Anerkendte normer eller standarder, som har sikkerheds- eller sundhedsmæssig betydning, skal følges.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
Bekendtgørelse nr. 1234 af 29. oktober 2018 om arbejdets udførelse Kapitel 3 Arbejdets udførelse Særlige krav § 16. Unødig påvirkning fra stoffer og materialer skal undgås.
Påvirkningen fra stoffer og materialer under arbejdet skal derfor nedbringes så meget, som det er rimeligt under hensyntagen til den tekniske udvikling, og fastsatte grænseværdier skal overholdes.
Bekendtgørelse nr. 1795 af 18. december 2015 om foranstaltninger til forebyggelse af kræftrisikoen ved arbejde med stoffer og materialer Kapitel 5 Foranstaltninger Tekniske anlæg og ventilationssystemer § 27. Recirkulation af udsuget luft med indhold af stofferne eller materialerne må ikke finde sted, jf. dog stk. 2 og 3.
 Stk. 2. Stk. 1 gælder ikke for udsuget luft, der stammer fra arbejde og arbejdsprocesserne omfattet af § 35, stk. 5 og stk. 6, i bekendtgørelsen om faste arbejdssteders indretning.
 Stk. 3. Stk. 1 gælder endvidere ikke for arbejdsprocesser omfattet af bekendtgørelsen om bygge- og anlægspladser og bekendtgørelsen om skiftende arbejdssteders indretning, hvor den udsugede luft er effektivt renset og kommer fra arbejdsprocesser, hvor der dannes eller frigives stoffer og materialer.
 Stk. 4. Undtagelserne nævnt i stk. 3 gælder ikke for udsuget luft, der stammer fra arbejde med stoffer og materialer omfattet af bilag 1 og arbejdsprocesser omfattet af bilag 2.
