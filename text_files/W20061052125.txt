Klage over at patienten blev tilbageholdt på sin stue, ved at dørhåndtaget blev holdt udefra Overlægen påklagede afgørelsen fra Det lokale Psykiatriske Patientklagenævn til Sundhedsvæsenets Patientklagenævn.
 Sundhedsvæsenets Patientklagenævn ophævede afgørelsen fra Det lokale Psykiatriske Patientklagenævn, da nævnet fandt, at klagen faldt uden for den kompetence, der er henlagt til Det Psykiatriske Patientklagenævn.
Sundhedsvæsenets Patientklagenævn var af den opfattelse, at indgreb som tilbageholdelse på en stue ved at holde dørhåndtaget udefra ikke er reguleret af psykiatrilovens bestemmelser om anvendelse af fysisk magt.
Nævnet fandt endvidere, at indgrebet ikke er reguleret af de øvrige bestemmelser i psykiatriloven.
 Nævnet oplyste, at den endelige bedømmelse af magtanvendelsens lovlighed henhører under domstolene.
