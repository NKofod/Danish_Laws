Nr BTL 10 Betænkning over Forslag til lov for Grønland om forsyning, trafik,  

 postbesørgelse m.v.   

 Nr L 10 1985-86, 1. samling Blad nr Afgivet af udvalget Afgivet: 19851023 Udvalget har behandlet lovforslaget i en række møder og har herunder stillet spørgsmål til ministeren for Grønland, som denne har besvaret skriftligt.
Spørgsmål og svar er medtaget som bilag til denne betænkning.
Udvalget har desuden modtaget en skriftlig henvendelse fra Danmarks Rederiforening.
 Herefter indstiller udvalget lovforslaget til vedtagelse uændret.
Udvalget indstiller endvidere, at folketinget vedtager, at udvalget vedbliver at bestå til samlingens slutning.
Karen Thurøe Hansen (KF) nfmd.
Ikast (KF) Iversen (KF) Steenholdt (Grønl.) fmd.
Povl Brøndsted (V) Ivar Hansen (V) Birgith Mogensen (CD) Kofod-Svendsen (KrF) Søren Hansen (S) Arne Jensen (S) Søren B.
Jørgensen (S) Preben Lange (S) Tove Lindbo Larsen (S) Henning Nielsen (S) Margrete Auken (SF) Lilli Gyldenkilde (SF) Lone Dybkjær (RV) Partierne VS, FP og FD havde ikke medlemmer i udvalget.
Bilag Udvalgets spørgsmål til ministeren for Grønland og dennes svar Spørgsmål 1:
»Det bedes oplyst, om der er udestående spørgsmål med personaleorganisationerne, jfr. lovforslagets bemærkninger p. 8, 1. sp., 2. afsnit, ad § 10, generelt.« Svar:
Der er ikke udestående spørgsmål med personaleorganisationerne omkring § 10, idet personaleorganisationerne er indforstået med den foreslåede formulering.
 Spørgsmål 2:
»Findes der i anden lovgivning bestemmelser, der svarer til lovforslagets § 10, stk. 10?» Svar:
En bestemmelse svarende til lovforslagets § 10, stk. 10, findes i § 14 i lov nr. 257 af 8. juni 1978 om udlægning af åndssvageforsorgen og den øvrige særforsorg m.v.
 Spørgsmål 3:
»Ministeren bedes oplyse om de eventuelle bemærkninger, der ledsagede hjemmestyrets tiltrædelse af lovforslaget.« Svar:
Der vedlægges kopi af skrivelse af 28. juni 1985 fra Grønlands Hjemmestyre, Landsstyreområdet for Handel og Erhvervsuddannelser.
Vedrørende de af hjemmestyret anførte bemærkninger kan til udvalgets orientering oplyses følgende:
ad § 6 Det er med landsstyret aftalt, at spørgsmålet om kompetencen med hensyn til søtransport i forbindelse med forundersøgelse, efterforskning og udnyttelse af ikke-levende ressourcer kan indgå i de forestående drøftelser i Fællesrådet for Mineralske Råstoffer om eventuelle ændringer i råstofordningen.
ad § 9, stk. 2 Spørgsmålet om hjemmestyrets overtagelse af KGH's funktioner på forsvarsområderne drøftes som nævnt i lovforslagets bemærkninger for tiden mellem ministeren for Grønland og hjemmestyret.
De af hjemmestyret nævnte spørgsmål vedrørende postvæsenets logo, samarbejdet med farvandsdirektoratet og KGH's bygninger i Strandgade drøftes for tiden mellem hjemmestyret og de berørte danske myndigheder.
Der er mellem landsstyret og ministeren enighed om, at de nævnte spørgsmål må anses for mindre væsentlige detaljer, som vil blive bragt på plads i tiden op til overførslen pr. 1. januar 1986.
 Spørgsmål 4:
»Med henblik på et eventuelt senere samråd herom bedes ministeren tilstille udvalget en redegørelse for KGH's nuværende virksomhed på de dansk-amerikanske forsvarsområder.« Svar:
KGH udfører i dag en lang række funktioner i Søndre Strømfjord, som stort set kan opdeles i rene forretningsmæssige funktioner og funktioner, hvor KGH repræsenterer den danske stat, først og fremmest i relation til de amerikanske myndigheder i forsvarsområdet.
De forretningsmæssige funktioner består i driften af statens transithotel, postkontoret samt en butik (et mindre supermarked).
Hotellet, der råder over ca. 400 sengepladser samt cafeteria, tjener i altovervejende grad det formål at underbringe rejsende til, fra eller i Grønland, der afventer lejlighed til videretransport enten til de grønlandske kystbyer eller til Danmark.
Postvæsenet sorterer al post fra Danmark til de grønlandske kystbyer og omvendt og fungerer samtidig som lokalposthus for den fastboende stab af civile og for ventende transitpassagerer.
Butikken har dagligvaresalg til de fastboende civile og til ventende transitpassagerer.
Ud over disse rene forretningsmæssige funktioner varetager KGH som nævnt en lang række opgaver, der har karakter af egentlige myndighedsfunktioner.
Disse er i første række koncentreret om administration af det område inden for det dansk-amerikanske forsvarsområde, der i henhold til aftale med USA er overladt til civil benyttelse - det civile område - hvor en række civile danske institutioner (statens luftfartsvæsen, Dansk Esso, SAS m.fl.) samt hotellet, posthuset og butikken er beliggende.
KGH varetager kontakterne til de amerikanske myndigheder og indgår en lang række aftaler på statens vegne med de amerikanske myndigheder eksempelvis om levering af vand, elektricitet og renovation.
Desuden koordinerer KGH skibsanløb, herunder losning, lastning og transport til og fra havnen og indgår aftaler med USAF om betaling af start- og landingsafgifter.
Endelig kan det oplyses, at KGH repræsenterer den danske stat i bl.a. det lokale miljøudvalg.
GRØNLANDS HJEMMESTYRE 28. juni 1985 Til ministeriet for Grønland Vedrørende forslag til lov for Grønland om forsyning, trafik, postbesørgelse m.v.
I overensstemmelse med hjemmestyrelovens § 12 har landsstyret efter anmodning fra rigsmyndighederne forelagt ovennævnte lovforslag for Grønlands Landsting den 30. maj 1985.
Til ministeriets brug vedlægges - Forelæggelsesnotat - Redegørelse vedrørende forhandlingerne om hjemmestyrets overtagelse af KGH m.v. pr. 1. januar 1986 - Handels- og trafikdirektoratets referat af landstingets behandling af lovforslaget.
Landstinget tiltrådte, at »lov for Grønland om forsyning, trafik, postbesørgelse m.v.« kan sættes i kraft for Grønland, med følgende bemærkninger:
ad § 6 Landstinget tager forbehold for spørgsmålet angående skibstransport i forbindelse med forundersøgelser, efterforskning eller udvinding af råstoffer i Grønland, idet man finder, at hjemmestyret bør have kompetencen til ensidigt at regulere denne del af trafikken også - en kompetence, som ministeriet hidtil har haft i kraft af søtransportloven.
ad § 9, stk. 2 Landstingets holdning er, at hjemmestyret som et minimum pr. 1.
januar 1986 overtager ansvaret for butik, hotel og postvæsen samt de bygninger, hvorfra disse funktioner varetages.
ad § 12 Landstinget tilsluttede sig, at Grønland modtager en forholdsmæssig andel af Nationalbankens overskud, og at andelen beregnes som en procentdel af det beløb, som tilfalder staten svarende til forholdet mellem folketallet i Grønland og det samlede folketal i hele riget ved slutningen af Nationalbankens regnskabsår.
Det skal dog fremhæves, at landstinget med denne tiltrædelse ikke har opgivet princippet om kompensation for besparelser, der fremkommer som følge af hjemmestyrets overtagelse af statslige områder.
Endvidere havde Grønlands Landsting følgende bemærkninger til det forhandlingsresultat, hvorpå lovforslaget bygger, og som betragtes som en forudsætning for den kommende bemyndigelseslov:
- Postvæsenets logo, den stående bjørn, ønskes overført til hjemmestyret, da det er landstingets opfattelse, at isbjørnen netop er symbolet for Grønland.
- Landstinget har accepteret den opnåede løsning m.h.t.
Grønlandsflys aktier og den fremtidige sammensætning af bestyrelsen, hvor hjemmestyret overtager en af statens bestyrelsesposter.
Det skal dog fremhæves, at landstinget med denne accept ikke har fraveget ønsket om, at hjemmestyret havde overtaget samtlige KGHs aktier i Grønlandsfly A/S.
Grønlands Landsting forudsætter, under henvisning til det opnåede resultat, at staten opretholder selvforsikringsordningen vedrørende Grønlandsflys Dash-7 fly og helikoptere.
- Landstinget forudsætter, at der fremover etableres et tættere samarbejde mellem hjemmestyret og farvandsdirektoratet m.h.t.
 farvandsafmærkningen i de grønlandske farvande.
- Med hensyn til KGHs bygninger i Strandgade forudsætter landstinget, at staten enten sikrer hjemmestyrets fortsatte brug af disse bygninger eller anviser andre egnede faciliteter i København samt betaler de dermed forbundne omkostninger.
Det forudsættes, at ministeriet foretager det videre nødvendige i sagen.
