Nr BRB 4 Beretning over Forslag til folketingsbeslutning om nedsættelse af en  

 kommissionsdomstol, der skal undersøge licitationssagen i forbindelse med  

 byggeriet af den faste forbindelse over Storebælt   

 Nr B 4 1989-90, 1. samling Afgivet af Retsudvalget Afgivet: 19900419 Udvalget har behandlet beslutningsforslaget i en række møder og har herunder stillet spørgsmål til justitsministeren, som denne har besvaret dels skriftligt, dels i samråd.
Endvidere er der stillet spørgsmål til udenrigsministeren, som denne har besvaret skriftligt.
Justitsministeren har meddelt, at han har anmodet præsidenten for  

 Højesteret om at udpege en højesteretsdommer til at lede en  

 kommissionsdomstol, der skal undersøge omstændighederne omkring  

 sagsbehandlingen vedrørende »køb-dansk'klausulen.
Kommissionsdomstolen  

 vil få følgende kommissorium:
»Efter de os forelagte omstændigheder er det vor vilje og befaling,  

 at hr. højesteretsdommeren i henhold til retsplejelovens § 21 beklæder retten  

 under den undersøgelse, der skønnes fornøden for at klarlægge  

 omstændighederne omkring sagsbehandlingen vedrørende en betingelse i  

 udbudsmaterialet i en licitationssag vedrørende Storebæltsbroen om, at der i  

 størst muligt omfang skulle anvendes danske materialer og forbrugsgods, dansk  

 arbejdskraft og materiel i forbindelse med opførelsen af broen.
Undersøgelsen  

 skal omfatte sagsbehandlingen frem til trafikministeren pålagde A/S  

 Storebæltsforbindelsen at lade betingelsen udgå af kontrakten om bygning af  

 Vestbroen og af fællesbetingelserne for fremtidige kontrakter.
I  

 undersøgelsen skal indgå, om nogen i A/S Storebæltsforbindelsen eller i  

 offentlig tjeneste eller hverv eller nogen, som efter aftale med det  

 offentlige eller selskabet har udført opgaver i forbindelse med sagen, har  

 gjort sig skyldig i fejl og forsømmelser i forbindelse med behandlingen af  

 licitationssagen indtil pålægget om at lade betingelsen udgå af  

 kontraktgrundlaget.
Undersøgelsen skal iværksættes snarest muligt.« Et flertal (Socialdemokratiets, Det Konservative Folkepartis,  

 Socialistisk Folkepartis, Venstres, Det Radikale Venstres,  

 Centrum-Demokraternes og Kristeligt Folkepartis medlemmer af udvalget) har  

 taget denne meddelelse til efterretning og finder, at spørgsmålet om,  

 hvorvidt der er behov for yderligere undersøgelser, i givet fald bør afvente,  

 at sagen ved EF-domstolen er afsluttet.
 Et mindretal inden for flertallet (Socialistisk Folkepartis medlemmer af  

 udvalget) udtaler:
SF havde fremsat et beslutningsforslag (B 4) om nedsættelse af en  

 kommissionsdomstol til undersøgelse af licitationssagen i forbindelse med  

 byggeriet af den faste forbindelse over Storebælt.
Ved 1. behandling  

 fremførte flere partiers ordførere, at det var vanskeligt at afgrænse  

 undersøgelsen, så man undgik, at kommissoriet kolliderede med den  

 undersøgelse, der allerede foregår ved domstolen i Luxembourg.
Dette skulle  

 ikke kunne forekomme med det kommissorium, der nu foreligger for  

 Retsudvalget.
 SF vil naturligvis følge begge undersøgelser for at sikre, at alt bliver  

 belyst i sagen.
Endvidere støttede SF's ordfører Centrum-Demokraternes ordfører i en  

 udvidelse af undersøgelserne til også at omfatte rigtigheden af  

 prisforskellen på 300 mio. kr. på de to brotyper.
Dette er der imidlertid  

 ikke flertal for i udvalget.
Et andet mindretal inden for flertallet (Centrum-Demokraternes medlem af  

 udvalget) tilslutter sig igangsættelse af en kommissionsdomstol hurtigst  

 muligt.
Mindretallet havde gerne set et bredere kommissorium.
Især ønskedes  

 undersøgt, om den prisforskel mellem en kompositbro og en betonbro over  

 Vesterrenden, der blev angivet, og som førte til valg af betonbroen, var  

 korrekt udregnet.
En sådan undersøgelse kunne ske uden at gribe ind i den  

 retssag, som ved EF-Domstolen føres imod Danmark.
 Et mindretal (Fremskridtspartiets medlem af udvalget) udtaler:
 Fremskridtspartiet har ikke de store forventninger og forhåbninger til, at  

 en kommissionsdomstol, som skal undersøge licitationssagen i forbindelse med  

 byggeriet af den faste forbindelse over Storebælt, vil kunne tilføje sagen  

 væsentligt nyt i forhold til allerede fremkomne oplysninger og ligeledes i  

 forhold til de eventuelle oplysninger, som vil fremkomme ved behandlingen i  

 EF-Domstolen og ved eventuel voldgift, set i relation til kostprisen, der  

 nemt kan løbe op i et par millioner.
 Fremskridtspartiet mener også, at det kan blive meget dyrt på langt sigt,  

 hvis skatteborgerne skal punge ud med et par millioner, hver gang den  

 nuværende regering har dummet sig.
Det er således ikke manglende lyst til at finde de ansvarlige, der  

 afholder Fremskridtspartiet fra at tiltræde en nedsættelse af en  

 kommissionsdomstol, men frygten for, at pengene til en sådan domstol vil være  

 smidt lige ud af vinduet, og vi mener i Storebæltsagen, at man ikke skal  

 smide gode penge efter dårlige.
Erfaringerne fra sådanne tidligere tiltag  

 viser desværre, at det som regel løber ud i sandet, og at selve  

 ansvarsplaceringen ikke får de naturlige konsekvenser.
 P.u.v.
