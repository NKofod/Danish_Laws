Skriftlig fremsættelse (21. februar 2007) Transport- og  

 energiministeren  

  

 (Flemming Hansen):
 Herved tillader jeg mig for Folketinget at fremsætte:
Forslag til lov om  

 Metroselskabet I/S og Arealudviklingsselskabet I/S (Lovforslag nr.
L 158).
 Lovforslaget indebærer, at der kan oprettes to nye  

 selskaber, Arealudviklingsselskabet I/S og Metroselskabet I/S.
Baggrunden for lovforslaget er den politiske aftale af 2.  

 februar 2006  tiltrådt af alle Folketingets partier, bortset fra  

 Enhedslisten  

 - om udvidelse af metroen med en Cityring og ny organisering af  

 Ørestadsselskabet I/S og Københavns Havn A/S.
Aftalen om udvidelse af metroen  

 med en Cityring bygger på det grundlag som fremgår af principaftalen af 2.  

 december 2005 om etablering af en Cityring mellem regeringen, Frederiksberg  

 Kommune og Københavns Kommune.
 Arealudviklingsselskabet I/S etableres ved, at  

 interessentskabet overtager arealudviklingsaktiviteterne i Ørestadsselskabet  

 I/S og alle aktiviteter fra Københavns Havn A/S, der samtidig opløses.
 Metroselskabet I/S etableres ved, at interessentskabet  

 overtager aktiviteterne i Ørestadsselskabet I/S  bortset fra de  

 udskilte  

 arealudviklingsaktiviteter  og i Frederiksbergbaneselskabet I/S.  

 Samtidig  

 opløses Ørestadsselskabet I/S og Frederiksbergbaneselskabet I/S.
Metroselskabet I/S skal stå for projektering og anlæg af en  

 Cityring som en metro, færdiggørelse af anlæg af Østamagerbanen (metroens 3.  

 etape) samt stå for drift og vedligehold af den samlede metro.
Københavns  

 Kommune ejer 50 pct. af Metroselskabet I/S, transport- og energiministeren  

 ejer  

 41,7 pct. og Frederiksberg Kommune ejer 8,3 pct.
Arealudviklingsselskabet I/S skal stå for arealudvikling på  

 de arealer, som selskabet ejer samt stå for havnedrift i Københavns Havn.  

 Selskabet skal arbejde for størst mulig værdiskabelse med henblik på i første  

 omgang at kunne afvikle den gæld, som selskabet overtager, og på sigt kunne  

 skabe grundlag for at udbetale overskud til ejerne i overensstemmelse med  

 ejerandelene i interessentskabet.
Københavns Kommune ejer 55 pct. og staten  

 ejer  

 45 pct.
 Der henvises i øvrigt til det samtidigt fremsatte forslag  

 til lov om en Cityring.
 Idet jeg i øvrigt henviser til lovforslaget med tilhørende  

 bemærkninger, tillader jeg mig at anbefale forslaget til Det Høje Tings  

 velvillige behandling.
