Ankestyrelsens principafgørelse D-19-91 om selvstændig erhvervsdrivende - nedsatte dagpenge Resume:
 Ret til nedsatte dagpenge (halve dagpenge) til en gårdejer, når den pågældende, som normalt har en ugentlig arbejdstid på 60 timer, kunne arbejde 20 timer ugentlig.
 Love:
Lov om dagpenge ved sygdom eller fødsel - lov nr. 852 af 20. december 1989 - § 5, stk. 2 Lov om sygedagpenge - lov nr. 563 af 9. juni 2006 - § 7, stk. 2 Sagsfremstilling:
Kommunen traf afgørelse om, at den selvstændige erhvervsdrivende ikke havde ret til nedsatte dagpenge (halve dagpenge) fra den 20. august 1990, idet den pågældende fra dette tidspunkt kunne udføre sit arbejde 20 timer ugentlig, dvs. mere end halvdelen af den overenskomstmæssige arbejdstid på 37 1/2 time ugentlig, fra 3. september 1990 37 timer ugentlig.
Som følge heraf har kommunen stillet krav om tilbagebetaling af for meget udbetalte dagpenge for uge 34 og 35 på i alt 2.458 kr.
Den selvstændige erhvervsdrivende har i sin klage anført, at han, som driver en landejendom med stort husdyrhold, normalt har en arbejdstid på 10 timer daglig, i weekenden 5 timer daglig, i alt 60 timer ugentlig.
Han har fra uge 34 arbejdet 2o timer ugentlig, hvilket svarer til 1/3 af hans normale arbejdstid.
 I erklæring af 14. august 1990 har lægen udtalt, at patienten er delvis uarbejdsdygtig fra nævnte dato, og at han kun kan udføre ubelastet arbejde de næste 2 måneder.
 Endelig er det oplyst, at pågældende sygemeldte sig på fuld tid den 17. juli 1990, og at han er tilmeldt den frivillige dagpengeordning efter dagpengelovens § 20 til fuld sats.
 Afgørelse:
 Dagpengeudvalget har på sit møde den 18. januar 1991 truffet den afgørelse, at den selvstændig erhvervsdrivende har ret til nedsatte dagpenge (halve dagpenge) fra den 20. august 1990, da han fra dette tidspunkt har kunnet udføre mindre end halvdelen af sit normale arbejde på 60 timer ugentlig, jf. dagpengelovens § 5, stk. 2, sammenholdt med § 11, stk. 2, i Socialministeriets bekendtgørelse nr. 153 af 5. marts 1990. Det fremgår heraf, at der til en person med selvstændig erhvervsindtægt kan ydes nedsatte dagpenge (halve dagpenge) ved delvis uarbejdsdygtighed på grund af sygdom, når lægen skønner, at den pågældende højst kan udføre halvdelen af sit normale arbejde.
 Det tilføjes, at en sammenligning med den fulde, overenskomstmæssige arbejdstid alene har betydning ved bedømmelsen af, om der udøves selvstændig erhvervsvirsomhed i væsentligt omfang, jf. dagpengelovens § 10, stk. 2.
 Dagpengeudvalget ændrer således kommunens afgørelse.
