Skriftlig fremsættelse (8. oktober  

 1998) Justitsministeren (Frank Jensen):
 Herved tillader jeg mig for Det Høje Ting at  

 fremsætte:
Forslag til lov om ændring af retsplejeloven  

 (Beslaglæggelse, edition, fotoforevisning, konfrontation, efterlysning  

 og observation samt prøvesagsordning for advokater m.v.) (Lovforslag nr.
L 41).
 Lovforslagets formål er at foretage en revision og  

 en modernisering af retsplejelovens regler om beslaglæggelse og  

 edition.
 Lovforslagets formål er endvidere at regulere  

 politiets anvendelse af følgende efterforskningsskridt:  

 fotoforevisning, konfrontation, efterlysning og observation.
 Endelig foreslås en ændring af reglerne om  

 advokaters mulighed for at opnå møderet for landsret og  

 Sø- og Handelsretten - den såkaldte prøvesagsordning.
Lovforslaget er en genfremsættelse af lovforslag nr.  

 L 177, der blev fremsat den 4. februar 1998. Det tidligere fremsatte  

 lovforslag indeholdt bl.a. bestemmelser om dommeres habilitet ved  

 varetægtsfængsling under domsforhandlingen i  

 retshåndhævelsesøjemed.
Disse bestemmelser er ikke  

 medtaget i dette lovforslag.
Spørgsmålet om udformning af  

 bestemmelser herom drøftes med repræsentanter for domstolene,  

 anklagemyndigheden og forsvarsadvokaterne, og der vil eventuelt blive fremsat  

 lovforslag herom senere i denne folketingssamling.
Herudover svarer  

 lovforslaget med få ændringer af overvejende teknisk karakter til  

 det tidligere fremsatte lovforslag.
Det første element i lovforslaget er et forslag til  

 nye og moderniserede regler om beslaglæggelse og edition.
Denne  

 del af lovforslaget bygger på en betænkning fra  

 Strafferetsplejeudvalget fra 1991. Der er ikke tale om nogen omfattende  

 reform.
Den gældende retstilstand er i det store hele  

 tilfredsstillende.
Mange af reglerne stammer imidlertid helt tilbage fra  

 procesreformen i 1916, og reglerne trænger derfor til en sproglig og  

 systematisk modernisering.
Det andet element i lovforslaget er en regulering af  

 forskellige - hidtil ulovregulerede - efterforskningsskridt.
Lovforslaget  

 indeholder således regler om politiets anvendelse af fotoforevisning,  

 konfrontation, efterlysning og observation.
Denne del af lovforslaget bygger på en  

 betænkning fra Strafferetsplejeudvalget fra 1995. Med afgivelsen af  

 denne betænkning har Strafferetsplejeudvalget for så vidt  

 afsluttet sin opgave med at gennemgå retsplejelovens regler om  

 efterforskning af straffesager.
Strafferetsplejeudvalget blev nedsat i 1968  

 og har i alt afgivet 13 betænkninger.
 Retsplejeloven vil - med en vedtagelse af dette lovforslag  

 - indeholde en regulering af de efterforskningsmidler, der i dag anvendes af  

 politiet, og som indebærer et indgreb i sigtedes eller andre personers  

 private interessesfære - de såkaldte straffeprocessuelle  

 tvangsindgreb.
 Når der skal opstilles regler for politiets  

 anvendelse af efterforskningsmidler, skal der foretages en afvejning af to  

 grundlæggende principper, nemlig på den ene side hensynet til en  

 effektiv kriminalitetsbekæmpelse og på den anden side hensynet  

 til den enkeltes retssikkerhed.
 De foreslåede regler om politiets anvendelse af  

 fotoforevisning, konfrontation, efterlysning og observation er efter  

 regeringens opfattelse udtryk for en rigtig balance mellem disse  

 principper.
For alle de foreslåede bestemmelser om tvangsindgreb  

 gælder, at betingelserne for at kunne foretage indgrebene er fastsat i  

 overensstemmelse med den systematik, der er anvendt i de senere års  

 lovgivning om straffeprocessuelle tvangsindgreb.
Betingelserne er dermed -  

 afhængig af indgrebets intensitet - fastlagt ved forskellige krav til  

 den lovovertrædelse, mistanken vedrører (kriminalitetskrav),  

 krav til mistankens styrke (mistankekrav), krav til indgrebets betydning for  

 efterforskningen (indikationskrav) og regler om, hvilken myndighed - retten  

 eller politiet - der kan træffe afgørelse om indgrebet.
 For så vidt angår reglerne om  

fotoforevisning foreslås en regulering af følgende  

 situationer: 1) forevisning af fotos af en person, der konkret er  

 mistænkt i den sag, der efterforskes, 2) forevisning af fotos fra  

 politiets fotosamlinger - dvs. fotografier af personer, der ikke er konkret  

 mistænkt i den pågældende sag, og 3) forevisning af fotos  

 af forurettede eller andre vidner.
Med hensyn til konfrontationer foreslås en  

 lovregulering af de tilfælde, hvor der forevises en mistænkt for  

 et vidne - den såkaldte direkte konfrontation.
Der foreslås  

 endvidere en regulering af de såkaldte konfrontationsparader, hvor et  

 vidne anmodes om at udpege en mistænkt, der er placeret i en opstilling  

 sammen med et antal tilfældigt udvalgte personer (figuranter).
For så vidt angår politiets anvendelse af  

 offentlig efterlysning foreslås forskellige regler  

 afhængig af efterlysningens karakter.
Der skelnes således mellem  

 efterlysninger, hvor den pågældendes identitet angives, og  

 efterlysninger, hvor der offentliggøres et signalement, der kan  

 fastlægge identiteten af den eftersøgte gerningsmand.
Endelig foreslås der lovregulering af politiets  

 adgang til at foretage observation ved hjælp af optiske  

 instrumenter.
De foreslåede regler angår observation af personer,  

 der befinder sig på ikke frit tilgængelige steder.
Det foreslås, at politiets adgang til at foretage  

 denne form for observation opdeles i tre tilfældegrupper afhængig  

 af, hvor indgribende den pågældende observation må antages  

 at være.
Der skelnes således mellem kvalificeret observation,  

 mere kvalificeret observation og særlig kvalificeret observation.
 De kvalificerede indgreb omfatter observation ved  

 hjælp af et apparat af personer, der befinder sig på et ikke frit  

 tilgængeligt sted.
 De mere kvalificerede indgreb omfatter observation af  

 personer, der befinder sig på et ikke frit tilgængeligt sted,  

 såfremt observationen foretages ved hjælp af et fjernbetjent  

 eller automatisk virkende tv-kamera, fotografiapparat eller lignende  

 apparat.
 Endelig omfatter de særlig kvalificerede indgreb  

 observation af personer, der befinder sig i en bolig eller andre husrum,  

 såfremt observationen foretages ved hjælp af et apparat, der  

 anvendes i boligen eller husrummet, eller ved hjælp af et fjernbetjent  

 eller automatisk virkende apparat.
 Det tredje og sidste element i lovforslaget er en  

 ændring af prøvesagsordningen for advokater.  

 Ændringen skal sikre, at advokater, der er kvalificerede til at  

 opnå møderet for landsret og Sø- og Handelsretten, ikke  

 hindres heri på grund af en ufleksibel indretning af  

 prøvesagsordningen.
Det foreslås, at de to prøvesager, der skal  

 føres med henblik på at opnå møderet for  

 landsretterne og Sø- og Handelsretten, for fremtiden skal kunne  

 føres for to forskellige retter.
Det foreslås endvidere, at  

 3-års fristen for udførelsen af anden prøvesag  

 ændres til en 5-års frist.
 Idet jeg i øvrigt henviser til lovforslaget og de  

 ledsagende bemærkninger, skal jeg hermed anbefale lovforslaget til Det  

 Høje Tings velvillige behandling.
