En tv-reklame for et billån, hvoraf det fremgik, at låntager ville  

 spare mindst 11.000. kr., såfremt lånet blev optaget i en bestemt sparekasse,  

 blev anset for at være i strid med god markedsføringsskik.
Nævnet bemærkede i  

 forbindelse med afgørelsen, at det skal fremgå af en sammenlignende reklame  

 under hvilke omstændigheder besparelsen opnås, ligesom der skal være balance  

 mellem fremhævelsen af de for låntager gunstige og bebyrdende vilkår.
I skrivelse af 14. juni 1993 til TV2 Reklame A/S klagede Den Danske Bank  

 (DDB) over en reklame for et billån i Lollands Sparekasse, som var vist i TV  

 2 i maj 1993. Det anføres i klagen, at reklamen efter bankens opfattelse er i  

 strid med Kodeks for reklamepraksis, markedsføringsloven og  

 skiltningsbekendtgørelsen.
I skrivelse af 18. juni 1993 anmodede Radio- og  

 TV-Reklamenævnet såvel TV2 Reklame A/S (TVR) som annoncøren om en udtalelse i  

 sagen.
TVR anførte i skrivelse af 15. juli 1993 til Nævnet, at man som  

 forudsætning for en godkendelse af reklameindslaget havde krævet  

 dokumentation for prissammenligningen.
Dokumentationen viste  

 lånebetingelserne ved bilfinansiering med en udbetaling på 40 % i de 10  

 største banker samt Sparekassen Lolland.
På baggrund af dokumentationen  

 godkendte TVR reklamen.
TVR forudsatte, at Sparekassen Lollands beregninger  

 var korrekte i det tidsrum, hvor reklamekampagnen kørte.
Visningen af et  

 telefonnummer i reklamen med opfordring til at få nærmere information om  

 betingelserne for billånet var desuden en medvirkende årsag til, at TVR  

 godkendte reklamen.
TVR stillede ikke krav om, at reklamen skulle indeholde  

 oplysning om, at besparelsen på 11.000 kr. var afhængig af en udbetaling på  

 40 %, idet man umiddelbart anså dette udbetalingskrav som almindelig praksis  

 for bankers bilfinansiering.
Sparekassen Lolland henviste i sin udtalelse af  

 12. juli 1993 til Nævnet til den korrespondance, som havde været ført mellem  

 DDB og Sparekassen Lolland.
Sparekassen henledte dog særligt opmærksomheden  

 på en skrivelse af 28. maj 1993 til DDB.
Denne skrivelse var en besvarelse på  

 en skrivelse af 26. maj 1993 fra DDB til Sparekassen Lolland.
DDB havde i  

 denne skrivelse anført, at Sparekassen Lolland ved at undlade oplysningen om  

 udbetalingens størrelse havde overtrådt markedsføringslovens § 2. DDB havde  

 endvidere anført, at rentesatsen var ens i DDB og Sparekassen Lolland ved en  

 udbetaling på 30%. DDB havde desuden gjort gældende, at prisforskellen på  

 11.000 kr. forudsatte, at Sparekassen Lolland i syv år fastholdt forskellen i  

 renteniveauet sammenlignet med renter fra de øvrige udbydere af billån.  

 Hertil anførte Sparekassen Lolland jf. ovennnævnte skrivelse af 28. maj 1993  

 til DDB, at Sparekassens sammenligning var baseret på en udbetaling på 40%,  

 som ikke er unormal i branchen.
Det er nødvendigt for at foretage en korrekt,  

 relevant og loyal sammenligning at anvende samme udbetaling og samme  

 lånebeløb.
Sparekassen har loyalt anvendt de oplysninger, som Sparekassen har  

 fået fra DDB om rentesatser ved en udbetaling på 40 %. Sparekassen finder  

 desuden ikke, at Sparekassen forpligter sig til samme forskel til DDB's lån i  

 7 år.
Radio- og TV-Reklamenævnet har behandlet klagen over det pågældende  

 reklameindslag og truffet følgende afgørelse:
Da der ikke er fast praksis for, hvor stor udbetalingen skal være for at  

 opnå et billån, skal det fremgå af en sammenlignende reklame, under hvilke  

 omstændigheder, en besparelse opnås.
Selvom en kommende låntager skal  

 indhente nærmere oplysninger om lånetilbuddet fra Sparekassen Lolland, burde  

 det have fremgået af reklamen, at besparelsen var opnået under forudsætning  

 af, at der var præsteret en udbetaling på 40%.
Det burde endvidere have fremgået af reklamen, at besparelsen var beregnet  

 ud fra de rentesatser, der var kendt på tidspunktet for reklamens udsendelse.  

 Disse rentesatser eller rettere forskellen mellem de forskellige banker og  

 Sparekassen Lollands rentesatser kan ikke uden videre forudses opretholdt i  

 den periode, hvor lånet løber.
Den i reklamen valgte form, hvor alene det for  

 låntageren gunstige vilkår fremhæves, strider mod god markedsføringsskik.  

 Reklamen går således ud over, hvad der kan accepteres med henvisning til  

 tv-reklamers særlige form, idet der mangler balance mellem fremhævelsen af de  

 for låntager gunstige vilkår og de bebyrdende vilkår.
Dette gælder uanset, at  

 budskabet ofte må affattes i en forholdsvis kortfattet form.
Sammenlignende  

 reklamer for pengeinstitutter bør i særlig grad indeholde en præcis og  

 fyldestgørende information.
Radio- og TV-Reklamenævnet finder herefter den  

 indklagede reklame for værende i strid med markedsføringslovens § 1 og § 2,  

 stk.1 og stk. 2 jf. bekendtgørelse om reklamer og sponsorering i radio og tv  

 § 7 stk. 1 og stk. 2 samt art. 5 i kodeks for reklamepraksis.
Nævnets  

 indstilling er enstemmig.
