Nr BTL 80 Betænkning over Forslag til lov om ændring af lov om en aktiv  

 arbejdsmarkedspolitik og lov om arbejdsløshedsforsikring m.v.  

 (Handlingsplaner, delperiode 2, afslag på tilbud, dagpengegodtgørelse m.v.)  

  

 Nr L 80 1994-95, 1. samling Afgivet af Arbejdsmarkedsudvalget Afgivet: 19941209 Udvalget har behandlet lovforslaget i nogle møder og har herunder stillet spørgsmål til arbejdsministeren, som denne har besvaret skriftligt.
Et af udvalgets spørgsmål og arbejdsministerens svar herpå er optrykt som bilag til betænkningen.
Som bilag til betænkningen er endvidere optrykt de relevante afsnit fra aftalen om finansloven for 1995 indgået mellem regeringspartierne og Venstre og Det Konservative Folkeparti.
 Endvidere har udvalget modtaget en skriftlig og mundtlig henvendelse fra  

 Arbejdsløshedskassernes Samvirke.
 Der er af arbejdsministeren stillet ændringsforslag, hvorom henvises til  

 de ledsagende bemærkninger.
 Herefter indstiller et flertal (udvalget med undtagelse af  

 Socialistisk Folkepartis og Enhedslistens medlemmer) lovforslaget til  

vedtagelse med de stillede ændringsforslag.
Et mindretal inden for flertallet (Fremskridtspartiets medlem af udvalget)  

 konstaterer, at regeringen med denne lille stramning er på rette spor, men  

 det er alt for lidt.
Arbejdsløshedsforsikringen bliver stadig brugt som en  

 slags sovepude.
Så længe man er medlem af en arbejdsløshedskasse, er der jo  

 ingen grund til at gå ud og finde et job, som måske ikke giver så meget i løn  

 eller har den store interesse.
Det er dog glædeligt, at regeringen nu endelig ser sig i stand til at  

 indføre moderne teknik mellem AF og arbejdsløshedskasserne, således at man  

 med tiden når frem til brugen af samme effektivitetsnorm, som der er i  

 erhvervslivet, som de skal betjene.
Der tænkes her på etableringen af  

 online-systemet samt forventet brug af det nye edb-system, således at  

 informationerne om og for de arbejdsløse kan blive ajourført, men  

 tidsfaktoren, forventet færdig implementeret i 1997, er utilfredsstillende.
Fremskridtspartiet vil endnu en gang gerne erindre om grundlovens § 75,  

 som i stk. 1 siger: »Til fremme af almenvellet bør det tilstræbes, at  

 enhver arbejdsduelig borger har mulighed for arbejde på vilkår, der betrygger  

 hans tilværelse.« Og i stk 2: »Den, der ikke selv kan ernære sig  

 eller sine, og hvis forsørgelse ikke påhviler nogen anden, er berettiget til  

 hjælp af det offentlige, dog mod at underkaste sig de forpligtelser, som  

 loven herom påbyder.« Med denne ordlyd er det klart, at enhver, der beder om ydelse, også skal  

 være villig til uden tøven at stille sin arbejdskraft til disposition.
 Et mindretal (Socialistisk Folkepartis og Enhedslistens medlemmer  

 af udvalget) indstiller lovforslaget til forkastelse ved 3.  

 behandling.
 Der er mange grunde til, at mindretallet klart må afvise dette lovforslag.  

 Det er i mange henseender udtryk for en borgerlig og asocial tankegang, som  

 mindretallet vender sig imod.
1. De foreslåede stramninger i rådighedsreglerne sker på en baggrund, hvor  

 det overhovedet ikke bare antydningsvis er påvist, at der er problemer med de  

 nuværende rådighedsregler.
Påstandene om, at rådighedsreglerne skulle kunne  

 bidrage til at undgå flaskehalse, er heller ikke blot antydningsvis bevist.  

 Derfor kan stramningen i rådighedsreglerne kun opfattes som et forsøg på at  

 tugte de arbejdsløse.
Lovforslaget stiller krav om, at de arbejdsløse skal  

 stå til rådighed for et arbejdsmarked, som ikke står til rådighed for de  

 arbejdsløse.
2. Selv om det kan opfattes som positivt, at man søger at gøre  

 jobtræningsordningerne længere, er der klart tale om utilfredsstillende  

 ordninger.
Det er overhovedet ikke blevet bevist, at de jobtræningsordninger,  

 som arbejdsløse i delperiode 2 skal have, har et kvalitativt indhold, som kan  

 bidrage til at få dem ud på arbejdsmarkedet igen i normale job.
Der tales i  

 lovforslaget om ret og pligt.
Pligten er der 100 pct.
Men det er svært at se,  

 hvad de langtidsledige reelt får ret til.
3. Lovforslaget er i den grad præget af, at det er systemet og  

 arbejdsmarkedet, der skal være bestemmende og ikke lønmodtagernes ønsker og  

 behov.
Det er i dette lys, afskaffelsen af lønmodtagernes muligheder for at  

 få en reel indflydelse på deres handlingsplaner skal ses.
I samme lys skal  

 også pligten omkring jobtræning ses.
4. Lovforslaget rammer specielt også de ældre og generelt dårligst  

 stillede lønmodtagere på arbejdsmarkedet.
Det bliver tilsyneladende sværere  

 at gå over på overgangsydelse, og lønmodtagere over 60 år begrænses i deres  

 muligheder for at få dagpenge, hvorved de tvinges ned på den lave sats for  

 efterlønnere på 82 pct., hvis de ønsker at træde ud af arbejdsmarkedet som  

 60-årige.
5. Dertil kommer, at lovforslaget mange steder rummer bemyndigelser, som  

 det er svært at se hvad de kan og skal bruges til.
Efter Socialistisk  

 Folkepartis og Enhedslistens opfattelse er det uacceptabelt, at  

 arbejdsministeren - i praksis Arbejdsministeriet - får overladt vidtgående  

 bemyndigelser, som man kun kan frygte vil gå videre i retning af at lade  

 systemet og arbejdsmarkedet gå forud for det enkelte menneskes behov og  

 ønsker.
Umiddelbart skulle man tro, at forringelserne, som ligger i dette  

 lovforslag er indrømmelser til de borgerlige partier.
Det er de selvfølgelig  

 også.
Men, som det klart er fremgået af bl.a. debatten under 1. behandling,  

 er forringelserne i lovforslaget alt sammen noget, regeringen selv har  

 spillet ud med.
 ÆndringsforslagAf arbejdsministeren, tiltrådt af et flertal  

 (udvalget med undtagelse af SF og EL):
 Til § 1 1) I den under nr. 5 foreslåede affattelse af §  

 14, stk. 3, udgår 3. pkt., og i stedet indsættes:
»For ledige i delperiode 2, jf. § 55, stk. 2, i lov om  

 arbejdsløshedsforsikring m.v., kan støtteperioden i det enkelte  

 ansættelsesforhold hos private arbejdsgivere maksimalt aftales til et år.
Hos  

 offentlige arbejdsgivere kan støtteperioden omfatte hele delperioden.« 2) I den under nr. 7 foreslåede affattelse af § 15  

 ændres i 1. pkt. »2 år« til: »1 år«.
 3) Nr. 16 udgår.
 4) Efter nr. 23 indsættes som nyt nummer:
 »01. Overskriften til kapitel 12 affattes således:
 »Rettigheder og tilbud i delperiode 2«.' 5) Den  

 under nr. 24 foreslåede affattelse af § 33 affattes således:
 »§ 33. Med det formål, at ledige kan opnå ordinær  

 beskæftigelse, planlægger de regionale arbejdsmarkedsråd indsatsen og kan  

 anvende og kombinere følgende tilbud:
1) Formidlet arbejde, 2) information og vejledning, 3) uddannelse, 4) etableringsydelse, 5) jobtræning hos offentlig arbejdsgiver, 6) individuel jobtræning.
Stk. 2. Ledige dagpengemodtagere under 60 år har i hele delperiode  

 2, jf. § 55, stk. 2, i lov om arbejdsløshedsforsikring m.v., ret og pligt til  

 tilbud op til fuld tid.
Arbejdsministeren kan fastsætte regler om, at retten  

 og pligten til tilbud nedsættes, når ledige selv finder ordinær  

 beskæftigelse.
Der kan herunder fastsættes regler om, at ledige ikke samtidig  

 kan være i tilbud og i ordinær beskæftigelse hos samme arbejdsgiver, samt  

 regler om en tidsbegrænsning af en kombination af støttet og ordinær  

 beskæftigelse.
 Stk. 3. Der skal udarbejdes en individuel handlingsplan forud for  

 afgivelse af tilbud, jf. § 11.
Stk. 4. Ledige dagpengemodtagere under 60 år har i hele perioden  

 ret til jobtræning eller individuel jobtræning, hvis den ledige selv finder  

 jobtræning eller individuel jobtræning hos private arbejdsgivere.
Reglerne i  

 kapitel 5, 9 og 10 finder anvendelse.« 6) I den under nr. 25 foreslåede affattelse af § 34,  

 stk. 1, ændres »§ 33, stk. 3« til: »§ 33, stk. 4«.
 7) Efter nr. 25 indsættes som nyt nummer:
»02. I § 39, stk. 3, ændres »§§ 11 og 29«  

 til: »§ 11«.' 8) Efter nr. 26 indsættes som nyt nummer:
 »03. § 41, stk. 2, som bliver stk. 3, affattes  

 således:
»Stk. 3. Arbejdsministeren fastsætter nærmere regler om  

 udbetaling efter dette kapitel og kan herunder fastsætte bestemmelser om, at  

 administrationen og udbetalingen af løntilskud til (amts)kommunerne kan  

 overføres til en anden offentlig myndighed.«» 9) Nr. 27 affattes således:
»27. I § 62, stk. 1, ændres »§§ 33 og 34«  

 til: »§ 33, stk. 4,».« 10) I den under nr. 28 foreslåede § 62, stk. 2,  

 ændres »§ 33, stk. 1« til: »§ 33, stk. 2«, og 4.  

 pkt. udgår.
 11) Efter nr. 28 indsættes som nyt nummer:
»04. I § 62, stk. 3, der bliver stk. 4, ændres  

 »stk. 1 og 2« til: »stk. 1-3«.' 12) Nr. 29 udgår.
 Til § 2 13) Før nr. 1 indsættes som nyt nummer:
 »01. I § 51, stk. 1, udgår i 2. pkt. ordet  

 »indbetalte«, og efter 2. pkt. indsættes som nyt punktum:
»Ved ændring af arbejdsmarkedsbidragets størrelse reguleres det  

 enkelte medlems hidtidige arbejdsfortjeneste svarende til ændringen i  

 arbejdsmarkedsbidraget.«» Til § 3 14) Paragraffen affattes således:
»§ 3 Loven træder i kraft den 1. april 1995. Dog træder § 1,  

 nr. 03, og § 2, nr. 7, 9, 13, 14 og 17 i kraft den 1. januar 1995.« Bemærkninger Til nr. 1 Ændringsforslaget betyder, at den nugældende bestemmelse om, at  

 støtteperioden i jobtræning maksimalt kan aftales til et år, fortsat skal  

 være gældende også i delperiode 2 ved selvfunden jobtræning hos private  

 arbejdsgivere.
Bestemmelsen havde betydning for EU's notificering af loven.
 Til nr. 2 Der er tale om en redaktionel ændring som konsekvens af den nye  

 affattelse af § 15, hvor retten til jobtræning angives for hver af de to  

 delperioder.
 Til nr. 3 For at undgå, at AF og (amts)kommunerne får modstridende  

 økonomiske incitamenter til at vælge at give tilbud om enten jobtræning eller  

 individuel jobtræning, ophæves forslaget om ens timetilskud i de to tilbud,  

 og den hidtidige mulighed for at variere tilskuddet ved ansættelse i  

 individuel jobtræning bevares.
 Til nr. 4 Med ændringsforslaget tydeliggøres det, at tilbud har et særligt  

 formål i delperiode 2.
Til nr. 5 Med bestemmelsen understreges det, at formålet med den  

 arbejdsmarkedspolitiske indsats for ledige i delperiode 2 er at bringe den  

 ledige tilbage i ordinær beskæftigelse.
Formålet med indsatsen for ledige i  

 delperiode 2 ændres således ikke i forhold til formålet med indsatsen for  

 ledige i delperiode 1.
Det er derfor væsentligt, at de regionale arbejdsmarkedsråd også for  

 ledige i delperiode 2 kan anvende en bred vifte af instrumenter.
De regionale  

 arbejdsmarkedsråd/arbejdsformidlinger kan således prioritere, anvende og  

 kombinere - formidlet arbejde - information og vejledning - uddannelse - etableringsydelse - offentlig jobtræning - individuel jobtræning i tilrettelæggelsen af den regionale arbejdsmarkedsindsats.
Herudover har  

 ledige i delperiode 2 ret til selvfunden privat individuel og almindelig  

 jobtræning.
De selvfundne jobtræningsforløb vil f.eks. kunne indgå i  

 jobrotationsprojekter og vil i øvrigt kunne anvendes i alle kombinationer med  

 de ovennævnte instrumenter.
For at nå målet med indsatsen for ledige i delperiode 2 vil det være  

 nødvendigt at sammensætte individuelle forløb tilpasset den enkelte ledige.  

 Det vil i praksis forudsætte, at det individuelle og tilpassede forløb til  

 den enkelte ledige vil bestå af en kombination af to eller flere af de  

 ovennævnte instrumenter og rettigheder.
Forløbet bør sammensættes således, at  

 det fører frem til en opkvalificering af den ledige.
Der vil blive fastsat nærmere regler om nedsættelse af tilbudsretten og  

 -pligten i delperiode 2, hvis en ledig selv finder ustøttet arbejde af et  

 vist omfang.
Regler om nedsættelse af pligten til at tage imod tilbud på op  

 til fuld tid vil derfor give delperiode 2-ledige en reel mulighed for at  

 skaffe sig ordinært arbejde.
Hvis adgangen til at supplere et tilbud på  

 f.eks. 30 timer op til 37 timer med ordinært arbejde bliver anvendt i et ikke  

 ubetydeligt omfang, vil der blive fastsat regler om, at tilbud og ordinær  

 beskæftigelse ikke kan foregå hos samme arbejdsgiver.
Begrebet »samme  

 arbejdsgiver« vil samtidig bliver nærmere defineret.
 I forbindelse med vurderingen af lovændringen 1. september 1995 vil  

 behovet for regler om tidsbegrænsning af kombinationen ustøttet og støttet  

 arbejde indgå.
En ledig, der har ordinær beskæftigelse, og som er omfattet af tilbud, vil  

 også være omfattet af indkomstgarantien efter § 55, stk. 2, i lov om  

 arbejdsløshedsforsikring m.v.
Hvis den samlede indkomst ved ordinær  

 beskæftigelse og ved tilbud ligger under højeste dagpenge, vil den ledige  

 have ret til en supplerende ydelse.
Hvad angår indkomstloftet, vil dette blive nedsat forholdsmæssigt svarende  

 til omfanget af det ordinære arbejde.
Dette betyder at indkomstloftet kun  

 gælder for timer med støttet arbejde.
Hvis en ledig f.eks. har 20 timers  

 ordinær beskæftigelse, har den pågældende ret og pligt til op til 17 timers  

 tilbud.
Indkomstloftet i tilbud vil her være 17/37 af højeste dagpenge pr.  

 uge.
Den ledige har herudover indtægten fra sit ordinære arbejde.
En ledig, der har ordinær beskæftigelse på f.eks. 20 timer, vil ikke have  

 ret til supplerende dagpenge, men ret og pligt til tilbud.
Der er dog ret til  

 supplerende dagpenge i perioder uden for tilbud.
Hvis et tilbud afslås, vil  

 retten til dagpenge bortfalde og skal genoptjenes ved ordinær beskæftigelse i  

 26 uger inden for 3 år.
 Til nr. 6 Der er tale om en redaktionel ændring som følge af  

 ændringsforslaget under nr. 5.
 Til nr. 7 Der er tale om en redaktionel ændring.
Til nr. 8 Ændringsforslaget giver hjemmel til at fastsætte regler om,  

 hvorledes administrationen og udbetalingen af løntilskud til (amts)kommunerne  

 skal ske.
Siden 1. januar 1994 har AF udbetalt løntilskud til såvel private  

 arbejdsgivere som til (amts)kommunerne.
Udbetalingen af løntilskud til  

 (amts)kommunerne har vist sig at være en så stor administrativ belastning for  

 AF, at det er fundet hensigtsmæssigt at skabe hjemmel til, at  

 administrationen kan overlades til en anden myndighed end AF.
Der tænkes  

 først og fremmest på Indenrigsministeriet, der havde  

 udbetalingsadministrationen for ATB-personer før 1. januar 1994.
Til nr. 9-12 Der er tale om redaktionelle ændringer til  

 klagebestemmelserne.
Arbejdsmarkedsrådet vil være klageinstans for klager  

 over redskaberne og de tilbud, der gives i delperiode 2, medens  

 Arbejdsmarkedsstyrelsen vil være klageinstans for AF's afgørelser om f.eks.  

 arbejdstiden.
Til nr. 13 Ændringsforslaget indeholder alene en præcisering af  

 skattereformens betydning for beregningen af dagpengenes størrelse.
Børge  

 Bakholt (S) fmd.
Ole Vagn Christensen (S) Poul Erik Dyrlund (S) Lone  

 Møller (S) Jens Peter Vernersen (S) Aage Frandsen (SF) nfmd.
Vibeke  

 Peschardt (RV) Jette Gottlieb (EL) Peter Duetoft (CD) Helge Sander (V)  

 Charlotte Antonsen (V) Flemming Oppfeldt (V) Ulla Tørnæs (V) Pia  

 Christmas-Møller (KF) Frank Dahlgaard (KF) Brian Mikkelsen (KF) Annette Just  

 (FP) Bilag Et af udvalgets spørgsmål til arbejdsministeren og dennes svar herpå.  

 Herudover optrykkes de relevante afsnit fra aftalen om finansloven for 1995.
 Spørgsmål nr. 21:
»Hvordan vil ministeren kontrollere, at AF's registre i fremtiden  

 bliver ajourført, både med hensyn til de arbejdssøgende og jobtilbud fra  

 arbejdstagerne?» Svar:
 Der er ikke ved L 80 fremsat forslag til ændringer vedrørende AF's  

 ajourføring af registreringer om de arbejdssøgende eller ajourføring af  

 indkomne jobtilbud fra arbejdsgivere.
I forhold til de arbejdssøgende foregår registreringen ved tilmeldingen  

 til arbejdsformidlingen eller snarest derefter.
Der foretages registrering af  

 arbejds- og uddannelsesmæssig karakter, som er relevant for at foretage  

 formidling.
Disse såkaldte »grundregistreringsoplysninger«  

 ajourføres ved arbejdsformidlingens løbende kontakt med den arbejdssøgende.
 Med henblik på bl.a. at gennemføre en yderligere effektiv ajourføring af  

 de registrerede oplysninger om de arbejdssøgende, samarbejder AF,  

 Direktoratet for Arbejdsløshedsforsikringen, arbejdsløshedskasser og  

 Arbejdsmarkedsstyrelsen om at udvikle informationsudvekslingen mellem AF og  

 arbejdsløshedskasserne.
Samarbejdet har allerede resulteret i, at en del oplysninger, som  

 tidligere udveksledes pr. brev, nu overføres elektronisk.
Det er  

 forventningen, at der i begyndelsen af 1995 etableres online-forbindelse  

 mellem AF og arbejdsløshedskasserne, som bl.a. vil betyde, at  

 arbejdsløshedskasserne fremover i langt højere grad vil kunne medvirke ved  

 ajourføringen af grundregistreringsoplysningerne.
 Om registrering i almindelighed af arbejdssøgende, jobtilbud m.v. kan jeg  

 endvidere orientere om Arbejdsmarkedsstyrelsens igangværende udvikling af en  

 landsdækkende klassifikation af job, jobtyper og jobkvalifikationer.
 Klassifikationerne udvikles i et tæt samspil med virksomheder,  

 organisationer og uddannelsesinstitutioner og har primært til formål at  

 styrke AF's formidlingsindsats ved at skabe et grundlæggende fundament for  

 registrering af hhv. arbejdssøgendes kvalifikationsprofiler og virksomheders  

 jobprofiler, således at den bedst mulige udsøgning og matching kan etableres.
 Klassifikationen forventes implementeret primo 1996.
 Afslutningsvis kan jeg orientere om den igangværende udvikling af et nyt  

 edb-system for Arbejdsformidlingen og Arbejdsmarkedsstyrelsen, hvor  

 hovedformålet er at etablere et system, der i tilstrækkelig grad kan opfylde  

 arbejdsmarkedsreformens krav, herunder mulighederne for at understøtte AF's  

 basale formidlingsopgaver.
Det nye edb-system vil endvidere blive udviklet til at kunne leve op til  

 kravene om yderligere muligheder for informationsudveksling ad elektronisk  

 vej mellem AF-systemet og dets samarbejdsparter, herunder  

 arbejdsløshedskasserne, samt kommuner og virksomheder.
Herved vil kravene om  

 mere aktuelle registreringer af både de arbejdssøgende og jobtilbudene kunne  

 imødekommes.
 Endvidere vil det ny edb-system kunne bidrage til, at AF's opgaver i  

 forbindelse med jobformidling og handlingsplanarbejdet kvalitetssikres og  

 effektiviseres.
 Det nye edb-system forventes implementeret i to etaper, henholdsvis  

 februar 1996 og februar 1997.
Uddrag fra aftalen om finansloven for 1995 I.
Arbejdsmarked og uddannelse Der gennemføres en række strukturforbedrende initiativer, der skønnes på  

 helårsbasis at give en budgetforbedring på i alt ca. 600 mio. kr.
Heri er  

 indregnet skøn for, hvordan den mere effektive og målrettede  

 arbejdsmarkedspolitik reducerer strukturledigheden ved bl.a. at sikre de mest  

 langvarigt ledige fast tilknytning til arbejdsmarkedet.
1. Aktiv arbejdsmarkedspolitik og rådighed Indsatsen over for de langtvarigt ledige styrkes ved, at der indføres ret  

 og pligt til aktivering på op mod 37 timer i delperiode 2. Afslag på tilbud  

 om individuel jobtræning medfører tab af retten til dagpengene.  

 Indkomstgarantien ved ledighed ændres til individuel dagpengesats.
 Der gennemføres derudover forskellige justeringer af  

 aktiveringsinstrumenterne m.v. i delperiode 1, herunder at aftaleprincippet  

 ved handlingsplaner justeres, så AF bemyndiges til at kræve den lediges  

 deltagelse i aktiviteter, der hurtigt kan lede til ordinær beskæftigelse.
 Initiativerne, der er nærmere beskrevet i bilag 1, gennemføres med  

 virkning fra 1. april 1995.
For at øge langtidslediges muligheder for ordinær beskæftigelse og  

 imødekomme uopfyldte servicebehov afsættes i 1995 og 1996 150 mio. kr. til en  

 forsøgsordning, som giver AF mulighed for at yde tilskud svarende til 50 pct.  

 af de kommunale lønudgifter til nye faste ansættelser af ledige i ordinære  

 stillinger inden for ældreomsorg.
Udgifterne finansieres af  

 aktiveringsrammen.
 Ledige anvender i stor udstrækning uddannelsesorlov i stedet for  

 uddannelsesgodtgørelse - også i forbindelse med handlingsplanaftaler.  

 Besparelsen på uddannelsesgodtgørelsen modsvares af en reduktion af rammen  

 for den aktive arbejdsmarkedspolitik i 1995 med 1 mia. kr. i forhold til FFL  

 1995.
Der gennemføres med virkning fra 1. april 1995 en justering af gældende  

 praksis på rådighedsområdet.
Justeringen indebærer et intensiveret tilsyn med  

 a-kasserne, en administrativ opstramning samt en øget opfølgning på AF's  

 formidling.
Desuden udvides den faglige rådighedsforpligtelse efter 12  

 måneders ledighed, og sanktionerne ved manglende overholdelse af  

 rådighedsforpligtelsen skærpes.
 Initiativerne er nærmere omtalt i bilag 1.
 Aftalepartierne vurderer senest i september 1995, om erfaringerne med de  

 gennemførte stramninger af arbejdsmarkedspolitikken har virket efter  

 hensigten.
 2. Arbejdsgiverbetalte ledighedsdage m.v.
De arbejdsgiverbetalte ledighedsdage - G-dagene - begrænser  

 hjemsendelsesledighed.
Det er imidlertid vigtigt, at den enkelte arbejdsgiver  

 i særligt udsatte brancher ikke belastes unødigt hårdt til skade for  

 indtjening og beskæftigelse.
De nuværende 2 G-dage bibeholdes, og der gælder  

 fortsat et loft på 16 G-dage pr. ansat.
 Retten til dagpenge og efterløn for selvstændige ved bortforpagtning  

 videreføres uændret.
3. Forhøjet befordringsfradrag Satsen for befordringsfradrag for befordring ud over 100 km hæves fra 25  

 pct. til 50 pct. af normalsats med virkning fra 1995.
4. Orlovsordningerne Orlovsordningerne til uddannelse og til børnepasning fortsættes ud over  

 1996. Der gennemføres i sammenhæng hermed visse justeringer.
Forsøget med  

 sabbatorlov videreføres, men i en justeret udgave.
 Regeringen vil fremsætte lovforslag om en opsparingsordning til supplement  

 af ydelsen ved orlov.
4.1. Børnepasningsorlov Den samlede mulighed for børnepasningsorlov udgør som hidtil 52 uger.
Hvis  

 orloven påbegyndes, inden barnet er fyldt 1 år, gives der fortsat ret til 26  

 ugers orlov.
Hvis orloven tages på et senere tidspunkt, reduceres retten til  

 orlov til 13 uger med fortsat mulighed for aftale op til 52 uger.
Medregnes  

 barselorlov, vil det således være muligt for familien at sammensætte et  

 sammenhængende orlovsforløb på op til 11/2 år pr. barn.
Orlovsydelsen nedsættes med virkning fra lovforslagets fremsættelse fra 80  

 til 70 pct. af dagpengemaksimum.
Nedsættelsen gælder for orlovsforløb, hvor  

 ansøgningen ikke inden fremsættelsesdagen er indgivet til AF, a-kassen eller  

 kommunen.
 Orlovsydelsen nedsættes pr. 1. april 1997 til 60 pct. af dagpengemaksimum.  

 Justeringer af ordningen for 1997 kan dog aftales i lyset af udviklingen på  

 arbejdsmarkedet op til overenskomst 1997.
 Orlovsydelsen vil som hidtil kunne suppleres med kommunalt tilskud.
4.2. Uddannelsesorlov Orlovsydelsen opretholdes på 100 pct. af dagpengemaksimum.
 Regeringen agter pr. 1. januar 1996 at indpasse uddannelsesorloven i den  

 nye samlede voksen- og efteruddannelsesreform.
4.3. Sabbatorlov Forsøget med sabbatorlov videreføres.
Ordningen justeres, således at  

 godtgørelsen aftrappes i takt med godtgørelsen for børnepasningsorlov.
 Sabbatorlovsforløb skal mindst være på 13 uger og højst 1 år.
 Orlovsydelsen reduceres fra 80 til 70 pct. af dagpengemaksimum for  

 orlovsforløb, hvor ansøgningen ikke inden fremsættelsesdagen er indgivet til  

 AF, a-kassen eller kommunen, og til 60 pct. pr. 1. april 1997.
 Genbesættelseskravet opretholdes for at fremme rotationsordninger.  

 Erstatningspersonen skal være en ledig med mindst et års ledighed bag sig.
 Forsøgsordningen gælder indtil 31. marts 1999.
5. Voksen- og efteruddannelsesreformen Regeringen vil i 1995 søge gennemført en voksen- og efteruddannelsesreform  

 baseret på hovedprincipperne i rapporten fra 4-parts-udvalget.
 Sigtet er at skabe et enklere system omfattende både de beskæftigede og  

 ledige, der giver gode rammer for udbygning af indsatsen frem mod år 2000.  

 Der skal skabes mere efterspørgselsorienterede styringsprincipper baseret på  

 frit optag samt taxametertilskud og kursusafgifter, der differentieres efter  

 uddannelsernes målgruppe og indhold.
 Den nærmere udmøntning af reformen vil blive drøftet med arbejdsmarkedets  

 parter og partierne bag denne aftale, således at der i foråret kan vedtages  

 den fornødne lovgivning med henblik på ikrafttræden af reformen den 1. januar  

 1996.
ARBEJDSMINISTERIET Bilag 1 Aftale om arbejdsmarkedet mellem regeringen, Venstre og Det Konservative  

 Folkeparti Aftalen omfatter - Arbejdsmarkedsreformen - Rådighedsreglerne - Lediges adgang til orlov til børnepasning og uddannelse - G-dage - Retten til dagpenge og efterløn ved bortforpagtning Arbejdsmarkedsreformen Forligspartierne er enige om at gennemføre en række justeringer, som skal  

 sikre en effektivisering og smidiggørelse af arbejdsmarkedsreformen.
Handlingsplaner Retten til en handlingsplan udskydes til efter 6 måneders ledighed.
 Aftaleprincippet ved indgåelse af en handlingsplan fastholdes, men det  

 skal præciseres, at arbejdsmarkedsmyndighederne endeligt bestemmer afgivelsen  

 af et konkret tilbud.
4-ugers-fristerne forud for og efter udarbejdelsen af en handlingsplan  

 ophæves.
I stedet indføres mulighed for, at der regionalt kan aftales kortere  

 generelle frister for, at den ledige kan rådføre sig med a-kassen i  

 forbindelse med handlingsplansarbejdet.
 Der skal sikres en effektivisering af procedurerne for indberetning af  

 ledige, der ikke ønsker at medvirke ved udarbejdelsen af en handlingsplan.
Delperiode 1 Retten til selvfunden jobtræning (offentlig og privat) efter 1 års  

 ledighed ophæves.
 Retten til at gå ned på 80 procents sats i 12 måneder med mulighed for at  

 tjene 27.500 kr. uden fradrag (Mimiordningen) ændres (i delperiode 1)  

 således, at den nedsatte dagpengesats bliver på 70 pct. af dagpengenes  

 størrelse og det fradragsfri beløb bliver på 40.000 kr.
Delperiode 2 Der indføres ret og pligt til tilbud i hele perioden.
Ordningen indfases  

 gradvis startende med dem, som har været længst ledige.
Det vil sige, at  

 ledige med mere end 1 års ledighed i delperiode 2 er omfattet af  

 aktivitetsforpligtelsen i 1995. I 1996 er alle ledige i delperiode 2 omfattet  

 af aktivitetsforpligtelsen.
 Indkomstgarantien uden for tilbud er individuelle dagpenge.
I tilbud er indkomstgarantien maksimale dagpenge, som også er  

 indkomstloft.
Der gives dog mulighed for højere indkomst ved selvfunden  

 privat jobtræning.
 Der gives mulighed for befordringsgodtgørelse ved individuel jobtræning.  

 Befordringsgodtgørelsen er ud over indkomstloftet i tilbud.
Udgangspunktet er, at den ledige skal være i aktivitet på fuld tid.
For at  

 sikre en fleksibel og smidig tilpasning til de offentlige arbejdspladser er  

 der mulighed for, at den ledige kan ansættes til overenskomstmæssig løn (jf.  

 dog maksimal timelønssats ved ansættelse i jobtræning hos offentlige  

 arbejdsgivere), men med et lavere timetal.
Den reducerede arbejdstid kan  

 suppleres med uddannelse, således at aktiviteten samlet set er på fuld tid.  

 Derudover kan de ledige aflønnes efter den aftalte projektydelse.
Afslag på tilbud om individuel jobtræning medfører tab af dagpengeret med  

 øjeblikkelig virkning.
Den ledige kan indanke spørgsmålet om tilbudets  

 rimelighed for det regionale arbejdsmarkedsråd.
Anken har opsættende  

 virkning.
Det skal sikres, at ankesager behandles inden for højst 1 måned.  

 Dagpengeretten generhverves ved 26 ugers arbejde inden for 3 år.
 Retten til at gå ned på 80 procents sats i 12 måneder med mulighed for at  

 tjene 27.500 kr. uden fradrag (Mimiordningen) ophæves (i delperiode 2).
Privat jobtræning Informationen til private virksomheder om jobtræning og målrettet  

 uddannelse i forbindelse med jobtræning intensiveres.
Rådighedsreglerne Forligspartierne er enige om at gennemføre en række justeringer, som  

 sikrer, at rådighedsreglerne medvirker til et effektivt og smidigt  

 arbejdsmarked, og der rettes op på administrative brister m.v.
Administration Der sikres en øget opfølgning på arbejdsformidlingens formidling.  

 Endvidere sker der en intensivering af Direktoratet for  

 Arbejdsløshedsforsikringens tilsyn med arbejdsløshedskasserne.
Arbejdsformidlingen underretter arbejdsløshedskasserne om alle negative  

 formidlinger m.v.
Direktoratet for Arbejdsløshedsforsikringen modtager kopi  

 af disse underretninger.
Arbejdsløshedskasserne orienterer Direktoratet for  

 Arbejdsløshedsforsikringen om resultatet af hver undersøgelse med angivelse  

 af hjemmel i rådighedsbekendtgørelsen.
 Arbejdsmarkedsstyrelsens kvartalsrapport om arbejdsmarkedsindsatsen, der  

 bl.a. er baseret på arbejdsmarkedsrådenes og regionchefernes bemærkninger,  

 udbygges med en særlig status for omfanget af negative formidlinger.
 Arbejdsgivernes tilbagemeldinger til arbejdsformidlingen lettes og  

 forenkles, bl.a. ved anvendelse af blanket med mulighed for afkrydsning.
Arbejdsformidlingen skal systematisk følge op over for arbejdsgivere, der  

 ikke melder tilbage i forbindelse med en formidling.
Dette skal ses i tæt  

 sammenhæng med en øget informationsindsats (en informationskampagne) over for  

 arbejdsgiverne, arbejdsløshedskasserne og lønmodtagerne.
Rådighedsstatistik Der etableres med virkning fra 1. januar 1995 en løbende statistik over  

 dagpengemodtageres afslag på formidlet arbejde og på tilbud i henhold til lov  

 om en aktiv arbejdsmarkedspolitik og arbejdsløshedskassernes afgørelser i  

 disse sager.
Pligten til at overtage formidlet arbejde Ved en ændring af rådighedsbekendtgørelsen præciseres det, at pligten til  

 at overtage formidlet rimeligt arbejde efter 12 måneders ledighed omfatter  

 arbejde, som den ledige kan varetage, eller som den ledige hurtigt kan  

 opkvalificeres til at varetage.
Pligten vil således ikke - når bortses fra de hensyn, som AF skal tage i  

 forbindelse med en formidling, nemlig at formidle den, der er bedst egnet -  

 være begrænset af hidtidigt fagområde, arbejdsmæssige erfaringer, uddannelse  

 og lignende.
Der skal dog i videst muligt omfang tages hensyn til den lediges  

 alder, uddannelse, erhvervserfaring og øvrige kvalifikationer samt  

 ledighedens længde og arbejdsmarkedssituationen i den lediges geografiske  

 område.
Sanktionsreglerne Karantæneperioderne i rådighedsbekendtgørelsen gøres effektive.  

 Sanktionsreglerne udformes således, at den økonomiske virkning af  

 sanktionerne ikke kan undgås, bl.a. ved at den ledige holder ferie, er på  

 kurser eller modtager sygedagpenge.
Endvidere udvides referencerammen for gentagelsesvirkningen fra 6 til 12  

 måneder.
Dette medfører, at 2 afslag inden for 12 måneder betyder, at man  

 mister retten til dagpenge.
 I reglerne om gyldige grunde til afslag/ophør sker der en opstramning,  

 således at bestemmelsen om de gyldige grunde gøres udtømmende (idet  

 »bl.a.« udgår).
Herudover er der enighed om, at i listen over gyldige grunde til afslag på  

 formidlet arbejde/arbejdsophør udgår punkterne om - andet varigt arbejde eller uddannelse og - perioder med fradragsfri indtægter.
Der er enighed om, at arbejdsophør, der er begrundet med - overtagelse af nyt arbejde, - påbegyndelse af en uddannelse og - overgang til efterløn/delefterløn ikke indebærer, at der kan modtages dagpenge i en eventuel mellemliggende  

 periode.
Lediges adgang til orlov til børnepasning og uddannelse Adgangen til orlov som ledig kan gøres betinget af, at den ledige forinden  

 har været tilmeldt arbejdsformidlingen i en vis periode og har modtaget  

 dagpenge.
G-dage De nuværende 2 G-dage (arbejdsgiverbetalte første ledighedsdage)  

 bibeholdes, således at der fortsat gælder et loft på 16 G-dage pr. ansat.
Retten til dagpenge og efterløn ved bortforpagtning Retten til dagpenge og efterløn ved bortforpagtning opretholdes.
 Aftalepartierne vurderer den 1. september 1995, om erfaringerne med de  

 gennemførte stramninger af arbejdsmarkedspolitikken har virket efter  

 hensigten, idet det sikres, at der foreligger det nødvendige grundlag for  

 evalueringen.
