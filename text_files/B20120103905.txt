Bekendtgørelse om ændring af bekendtgørelse om en aktiv beskæftigelsesindsats § 1 I bekendtgørelse nr. 835 af 10. august 2012 om en aktiv beskæftigelsesindsats, som ændret ved bekendtgørelse nr. 898 af 30. august 2012, foretages følgende ændringer:
 1. § 14 affattes således:
 »§ 14. Ønsker en arbejdssøgende ikke længere at stå tilmeldt som arbejdssøgende, eller påbegynder en arbejdssøgende, bortset fra tilmeldte uden ydelse, fuld beskæftigelse af mindst 14 dages varighed, skal vedkommende afmelde sig.
Stk. 2. Når en arbejdssøgende, bortset fra personer ansat med løntilskud, giver jobcenteret meddelelse om sygdom, bliver personen automatisk afmeldt.
Personer, der har sygemeldt sig via Jobnet, modtager en elektronisk kvittering som dokumentation for afmeldingen.« 2. § 16 affattes således:
»§ 16. Jobcenteret afmelder en arbejdssøgende, bortset fra personer tilmeldt uden ydelse, når 1) jobcenteret har fået oplyst, at personen har fået ordinær fuldtidsbeskæftigelse, for deltidsforsikrede dog deltidsbeskæftigelse på mindst 30 timer om ugen, såfremt beskæftigelsesperioden er af mindst 14 dages varighed, medmindre personen ønsker at stå tilmeldt uden ydelse, 2) jobcenteret ikke kan få pågældendes adresse oplyst, og en henvendelse til arbejdsløshedskassen henholdsvis kommunen ikke har løst problemet, 3) personen ikke vil gøre sit cv tilgængeligt for søgning i Jobnet eller ikke i øvrigt vil give jobcenteret beskæftigelsesrelevante oplysninger, eller 4) jobcenteret har fået oplyst, at personen påbegynder ordinær uddannelse, der ikke er givet i henhold til en jobplan.
Stk. 2. Forinden afmelding efter stk. 1, nr. 4, skal jobcenteret underrette personen om, at vedkommende vil blive afmeldt.« 3. § 22 affattes således:
 »§ 22. Ønsker en arbejdssøgende, som er blevet afmeldt, på ny at stå tilmeldt, skal vedkommende tilmelde sig efter reglerne i §§ 2-10, jf. dog stk. 2. Er afmeldingen sket på grund af jobcenterets fejl, skal jobcenteret tilmelde personen på ny.
Stk. 2. Personer omfattet af § 1, nr. 1, som er blevet afmeldt på grund af sygdom, skal raskmelde sig via selvbetjening på Jobnet.
Når personen raskmelder sig, bliver personen automatisk gentilmeldt via Jobnet.
Personen modtager en elektronisk kvittering som dokumentation for gentilmeldingen.« 4. § 31, stk. 5, affattes således:
»Stk. 5. Jobcenteret skal registrere personens meddelelse om sygdom, raskmelding og ferie.« § 2 Stk. 1. Bekendtgørelsen træder i kraft den 12. november 2012 og har virkning for personer, der sygemelder sig den 12. november 2012 eller senere.
