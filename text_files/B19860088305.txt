 I henhold til lovbekendtgørelse nr. 532 af 16. oktober 1984 om  

 genanvendelse og begrænsning af affald § 11, § 14, stk. 1, §§ 15 og 16,  

 fastsættes:
 § 1.  Kommunalbestyrelsen kan med henblik på  

 genanvendelse og begrænsning af affaldsmængder og miljøbelastningen herfra  

 iværksætte indsamling af maddaffald fra storkøkkener.
 Stk. 2.  Fra 1. januar 1990 skal kommunalbestyrelsen med  

 henblik på oparbejdning til dyrefoder eller lignende iværksætte indsamling  

 fra storkøkkener, som har mindst 100 kg madaffald pr. uge, jf. dog § 2.
 § 2.  Ordninger skal tilrettelægges med det sigte, at  

 væsentlige dele af de genanvendelige mængder fra de tilsluttede køkkener  

 indsamles.
 Stk. 2.  Kommunalbestyrelsen kan bestemme, at et  

 storkøkken konstant eller periodevis, uanset at det henhører under § 1, stk.  

 2, ikke skal være omfattet af en indsamlingsordning, hvis virksomhedens  

 beliggenhed eller andre forhold gør indsamling uforholdsmæssig vanskelig  

 eller bekostelig.
 Stk. 3.  Kommunalbestyrelsen kan i regulativ fastsætte  

 de nærmere regler om gennemførelse af indsamlinger, herunder f.eks. at  

 madaffald skal holdes adskilt fra andet affald.
 Stk. 4  Regulativet skal bekendtgøres i de lokale  

 aviser, der har almindelig udbredelse i kommunen, eller iøvrigt på den på  

 stedet almindeligt anvendte måde.
 § 3.  Når kommunalbestyrelsen i medfør af § 1 har  

 iværksat en indsamling, har de omfattede storkøkkener pligt til at benytte  

 ordningen.
 Stk. 2.  Kommunalbestyrelsen kan fritage et storkøkken  

 for pligten til at benytte den kommunale ordning, såfremt køkkenet godtgør,  

 at madaffaldet allerede i væsentligt omfang oparbejdes til dyrefoder eller  

 lignende på virksomheder autoriseret af Veterinærdirektoratet.
 Stk. 3.  Kommunalbestyrelsen underretter  

 Veterinærdirektoratet om dispensation i medfør af stk. 2.
 Stk. 4.  Det påhviler virksomheder, der har dispensation  

 efter stk. 2, at underrette kommunalbestyrelsen, såfremt de forhold, der  

 begrunder dispensationen, er bortfaldet.
 § 4.  Kommunalbestyrelsen kan helt eller delvis  

 overlade den praktiske gennemførelse af en kommunal indsamlingsordning til  

 dertil egnede virksomheder og organisationer autoriseret af  

 Veterinærdirektoratet.
 Stk. 2.  Kommunalbestyrelsen kan træffe bestemmelse om,  

 at virksomheder og organisationer ikke må foretage indsamling af madaffald  

 fra storkøkkener, der er omfattet af den kommunale ordning.
 § 5.  Kommunalbestyrelsen kan opkræve gebyr fra de  

 storkøkkener, der er omfattet af en kommunal indsamlingsordning.
 § 6.  I forskrifter, der udstedes af  

 kommunalbestyrelsen i medfør af denne bekendtgørelse, kan der fastsættes  

 straf af bøde.
 § 7.  Bekendtgørelsen træder i kraft den 1. januar  

 1987.
