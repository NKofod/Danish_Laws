 Efter finansministeriets bekendtgørelse nr. 6 af 12. januar 1970  

 vedrørende beskatning under ophold i Grønland er det kommunerne, der efter  

 den 1. april 1970 træffer afgørelse om henstand med skattebetalingen i  

 tilfælde, hvor det må anses for godtgjort, at en persons ophold i Grønland  

 skal vare 2 år eller mere, jfr. bekendtgørelsens § 4 sammenholdt med § 5,  

 stk. 2. Kommunernes afgørelser kan - bortset fra afgørelser truffet af  

 Københavns og Frederiksberg kommuner - indbringes for vedkommende  

 amtsskatteinspektorat.
I bekendtgørelsens § 4 er fastsat nærmere regler vedrørende indrømmelsen  

 af henstand.
Det bemærkes, at reglerne - i modsætning til de før den 1.  

 januar 1970 gældende tilsvarende regler - også omfatter tilfælde, hvor den  

 pågældende person under opholdet i Grønland bevarer bopæl her i landet.
 Vedrørende praktiseringen af de omhandlede regler skal man meddele  

 følgende:
Det er en betingelse for indrømmelsen af henstand, at det - f.eks. på  

 grundlag af bestemmelserne i en forelagt ansættelseskontrakt - må anses for  

 godtgjort, at opholdet i Grønland skal vare 2 år eller mere.
Som følge heraf  

 bør henstand ikke indrømmes på grundlag af en tidsbestemt arbejdskontrakt med  

 en varighed af mindre end 2 år, med mindre kontraktsperioden i forbindelse  

 med forudgående ophold i Grønland udbringer et samlet ophold i Grønland på 2  

 år.
Det samme gælder, selvom der er tale om en tidsubestemt arbejdskontrakt,  

 hvis det drejer sig om en sæsonhåndværkerkontrakt, idet arbejdsforholdet  

 efter en sådan kontrakt forudsættes ikke at vare over 18 måneder.
Er der  

 derimod tale om et løbende ansættelsesforhold i form af en  

 funktionærkontrakt, bør henstand i almindelighed indrømmes, idet sådanne  

 ansættelsesforhold normalt er forudsat at vare i mindst 2 år.
 Vedrørende ændring af forskudsregistreringen i forbindelse med indrømmelse  

 af henstand henvises til den af kildeskattedirektoratet i oktober 1969  

 udsendte vejledning vedrørende supplerende forskudsregistrering og ændring af  

 forskudsregistrering, side 18.
 Skattedepartementet, den 8. april 1970.
P.
Bruun Nielsen.
 / Niels Opstrup.
