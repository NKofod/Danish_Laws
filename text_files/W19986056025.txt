Restaurant Reference:
LL § 8, stk. 4 A A/S klagede for skatteåret 1995/96 over, at de stedlige  

 skattemyndigheder havde anset udgift til jubilæumsarrangement, 148.979  

 kr., for at være repræsentationsudgifter med begrænset  

 fradragsret, og derfor kun havde godkendt fradrag for 25 pct. af  

 udgiften.
Det var oplyst, at det klagende selskab drev en restaurant.
Selskabets  

 regnskabsår løb fra den 1. december til den 30. november.
I  

 regnskabsåret 1993/94 udgjorde selskabets omsætning 26.436.178  

 kr., og selskabets skattepligtige resultat var opgjort til 103.536 kr.  

 Selskabet havde i regnskabsåret fratrukket en udgift på i alt  

 148.978,50 kr. eksklusiv moms, eller 166.360,75 kr. inklusiv moms, til  

 reception samt kundearrangement, afholdt i anledning af at selskabets  

 hovedaktionær og dennes ægtefælle i januar 1994 havde 25  

 års jubilæum i faget.
 Det var således oplyst, at der den 5. januar 1994 blev afholdt en  

 reception, hvor udgifterne hertil i alt havde udgjort 29.287,14 kr. for  

 øl, vin, vand, 300 couverter, beregnet løn samt musik.
Selskabets revisor havde over for de stedlige skattemyndigheder oplyst, at  

 traktementet ved receptionen bestod af restaurantens sædvanlige frokost  

 til en normalpris á 94,50 kr., bestående af varierende kolde og  

 lune specialiteter.
Receptionen var annonceret i 2 morgenaviser i henholdsvis  

 december 1993 og januar 1994 med følgende ordlyd:
"I 25 år har vi haft den glæde at tage godt imod  

 forventningsfulde, feststemte gæster i ..... Dette  

 værts-jubilæum markerer vi med en reception onsdag 5. januar kl.  

 11-14 hjertelig velkommen "begge ægtefæller" Restaurant ..." Der deltog ca. 300 personer i receptionen.
Den 14. januar 1994 blev der endvidere afholdt et kundearrangement.  

 Indbydelserne til kundearrangementet blev sendt til udvalgte debitorer fra  

 selskabets debitorliste.
Invitationerne var ikke stilet til enkelt personer.  

 Selskabets revisor havde således oplyst, at der blev sendt invitationer  

 til ca. 400 virksomheder i byen med omegn, og dermed til den mest  

 betydningsfulde del af byens erhvervsliv, hvor virksomhederne selv kunne  

 bestemme, hvem man ønskede at lade sig repræsentere af, idet  

 hvert firma dog højst kunne deltage med 2 personer.
I invitationerne  

 var der optrykt program for kundearrangementet, hvor der var bl.a. som  

 underholdning var blæserkvintet, klaver m.v. - samt stående  

 souper i foyeren.
 Udgifterne til arrangementet beløb sig til 114.251,60 kr. for  

 drikkevarer, 700 couverter, konferencier, musik og beregnet løn.
Menuen ved dette arrangement bestod af hønsesalat, dyrekølle  

 på pluksalat, marineret okseinderlår med flødepeberrod,  

 kalkunboller på urter, krydderurtesauce, skinketærte, grøn  

 salat, ostebjælker, flutes og mandelkage.
Arrangementet startede kl.  

 19.30, og der deltog ca. 700 personer.
 Udgifterne til annoncering og udarbejdelse af indbydelse vedrørende  

 receptionen og kundearrangementet udgjorde i alt 5.435,74 kr. eksklusiv moms.  

 De samlede udgifter til jubilæumsarrangementerne beløb sig  

 således til i alt 148.979 kr., som var fratrukket i selskabets regnskab  

 for skatteåret 1995/96.
De stedlige skattemyndigheder havde fundet, at udgifterne på i alt  

 148.979 kr. til receptionen samt kundearrangementet i anledning af selskabets  

 hovedaktionær og dennes ægtefælles  

 25-årsjubilæum, måtte anses for at være  

 repræsentationsudgifter med begrænset fradragsret i henhold til  

 ligningslovens § 8, stk. 4. Myndighederne havde således anført,  

 at sammenkomsterne måtte anses for at have den fornødne  

 forretningsmæssige tilknytning til virksomheden.
Imidlertid måtte  

 traktementet ved både receptionen og kundearrangementet anses for at  

 have karakter af egentlig bespisning og ikke kun en mindre  

 servering/forfriskning.
Endvidere var henset til, at invitationerne til  

 kundearrangementet den 14. januar 1994 var sendt direkte til en udvalgt kreds  

 af debitorer, hvorfor betingelsen i cirkulære nr. 96 af 22. juni 1993,  

 pkt. 11.1 om at der skulle være åben adgang for offentligheden,  

 ikke var opfyldt.
Myndighederne havde videre henvist til TfS 1992.11 og TfS  

 1997.408, begge LSR samt TfS 1996.161 VL.
Som følge heraf var  

 udgifterne til receptionen og kundearrangementet alene godkendt fratrukket  

 med 25 pct., eller 37.245 kr., hvorfor selskabets indkomst for  

 skatteåret 1995/96 var forhøjet med 111.734 kr.
Klagerens revisor havde påstået, at de selvangivne udgifter  

 til jubilæumsreception og kundearrangement afholdt henholdsvis den 5.  

 og 14. januar 1994 godkendtes fradraget fuldt ud som reklameomkostninger.
Til  

 støtte for, at udgifterne til arrangementerne måtte anses for  

 reklameudgifter, havde revisoren henvist til ligningslovens § 8, stk. 1 og 3,  

 cirkulære nr. 72 af 17. april 1996, pkt. 14.2 og 14.3. Endvidere var  

 henvist til TfS 1996.161 VL (Sækkodommen), hvorefter retten fandt, at  

 der var åben adgang for offentligheden, uanset, at annoncen var stilet  

 til "kunder, venner og forretningsforbindelser". Med hensyn til traktementet,  

 som i betragtning af det serverede, nok kunne udgøre det for et  

 måltid - synes Landsretten at have lagt afgørende vægt  

 på couvertprisen.
Revisoren havde videre henvist til TfS 1997.408  

 LSR.
Vedrørende den afholdte reception havde revisoren anført, at  

 der til receptionen havde været åben adgang til offentligheden.  

 Traktementet var arrangeret som enkeltstykker efter pindemadsprincippet,  

 således at alt kunne indtages stående og kun ved anvendelse af en  

 gaffel.
Traktementet kunne derfor ikke anses for at afvige væsentligt  

 fra det i Vestre Landsrets dom beskrevne traktement.
Endvidere udgjorde  

 couvertprisen alene 50 kr., hvorfor der ikke havde været tale om en  

 egentlig bespisning.
Den omstændighed, at gæsterne rent faktisk  

 indtog traktementet siddende, kunne ikke føre til et andet resultat,  

 idet muligheden herfor alene forelå i kraft af virksomhedens art.
Vedrørende det afholdte kundearrangement havde revisoren  

 anført, at udfra Vestre Landsrets dom af 19. januar 1996, TfS  

 1996.161, måtte der anses for at have været åben adgang for  

 offentligheden, selv om annoncen henvendte sig til "kunder, venner og  

 forretningsforbindelser". Det forhold, at de 400 virksomheder blev udvalgt  

 fra selskabets debitorliste kunne ikke tillægges betydning, idet en  

 udsøgning af byens betydende virksomheder på grundlag af  

 telefonfagbogen ville have givet samme resultat.
Traktementet blev indtaget  

 stående i hallens foyer fra ca. kl. 21.30 efter koncerten, og  

 cuvertprisen var ligeledes som ved receptionen alene på 50 kr.
På  

 den baggrund var det revisorens opfattelse, at der ikke havde været  

 tale om egentlig bespisning.
Revisoren havde videre anført, at restauranten havde en  

 markedsandel på næsten 50 for større receptioner i  

 området, hvilket alene indebar en omsætning i virksomheden  

 på 4-5 mio. kr. årligt.
Værtsparrets jubilæum var  

 derfor en naturlig lejlighed for virksomheden til at udstille og reklamere  

 for sine produkter.
Hverken ved receptionen eller ved kundearrangementet var  

 traktementet imidlertid lagt an på en egentlig bespisning, men havde  

 alene karakter af små smagsprøver.
 Landsskatteretten udtalte:
 Fradrag for reklame- og repræsentationsudgifter efter ligningslovens  

 § 8, stk. 1 og stk. 4, forudsatte, at udgifterne var afholdt for at erhverve,  

 sikre eller vedligeholde indkomsten, jf. statsskattelovens § 6, stk. 1, litra  

 a.
Fradrag for udgifter til reklame kunne herefter foretages efter  

 ligningslovens § 8, stk. 1. Ifølge bestemmelsens forarbejder  

 forudsatte fradrag, at udgifterne var afholdt over for en ubestemt kreds af  

 kunder eller potentielle kunder.
Reklameudgifter tog således sigte  

 på at opretholde en virksomheds almindelige omdømme eller fremme  

 dens interesser ved at gøre den kendt og fordelagtigt bemærket,  

 jf. tillige pkt. 11.1 i cirkulære til ligningsloven, cirkulære  

 nr. 96 af 22. juni 1993.
Udgifter til repræsentation kunne fradrages efter ligningslovens §  

 8, stk. 4. Efter bestemmelsens forarbejder, jf. tillige pkt. 11.2.1 i  

 nævnte cirkulære til loven, var fradrag betinget af, at  

 udgifterne var afholdt over for andre end virksomhedens medarbejdere for at  

 afslutte forretninger eller for at knytte eller bevare  

 forretningsforbindelser.
Repræsentation havde således karakter af  

 opmærksomhed eller kommerciel gæstfrihed over for  

 forretningsforbindelser.
Endelig fremgik det af forarbejderne til ligningslovens § 8, at  

 arrangementer som f.eks. receptioner i særlige tilfælde kunne  

 have et sådant reklamemæssigt islæt, at udgifterne dertil  

 kunne fratrækkes som reklameudgifter i henhold til ligningslovens § 8,  

 stk. 1. Det var dog en betingelse herfor, at der var åben adgang for en  

 større og ubestemt kreds af personer, og at der for så vidt  

 angik traktementet alene var tale om en mindre servering, der ikke havde  

 karakter af egentlig bespisning, jf. tillige pkt. 11.1 i  

 førnævnte cirkulære.
Såfremt disse betingelser ikke  

 kunne anses for opfyldt, kunne udgifterne alene fradrages som  

 repræsentationsudgifter efter ligningslovens § 8, stk. 4, under  

 forudsætning af den fornødne tilknytning til  

 indkomsterhvervelsen, jf. statsskattelovens § 6, stk. 1, litra a.
 Retten bemærkede i forlængelse heraf, at udgifter afholdt til  

 annoncering m.v. i forbindelse med arrangementer af ovennævnte karakter  

 som udgangspunkt var naturligt knyttet til arrangementet i sin helhed.  

 Sådanne udgifter skulle derfor skattemæssigt behandles som  

 arrangementets øvrige udgifter.
Retten bemærkede herefter, at efter det oplyste blev receptionen  

 samt kundearrangementet afholdt i anledning af selskabets  

 hovedaktionærs og dennes ægtefælles  

 forretningsjubilæum, hvorfor arrangementerne således havde den  

 fornødne tilknytning til indkomsterhvervelsen.
Vedrørende den  

 omhandlede reception fandt retten, at der ved annonceringen var åben  

 adgang for en større og ubestemt kreds af personer.
To retsmedlemmer, herunder retsformanden, fandt imidlertid, at der for  

 så vidt angik receptionen måtte lægges afgørende  

 vægt på traktementets art og omfang, jf. de ovennævnte  

 lovforarbejder.
Det bemærkedes, at traktementet havde bestået i  

 retter svarende til restaurantens sædvanlige frokost til en normal pris  

 af 94,50 kr.
Når hertil hensås til udgifter til drikkevarer samt,  

 at receptionen blev holdt ved frokosttid, fandt disse retsmedlemmer, uanset  

 at maden havde været arrangeret således, at den kunne indtages  

 stående, at traktementet havde haft et sådant omfang, at der var  

 tale om en egentlig bespisning.
Udgifter til receptionen, herunder  

 annonceudgifterne, kunne derfor alene fratrækkes som  

 repræsentationsudgifter efter ligningslovens § 8, stk. 4, ved  

 selskabets indkomstopgørelse for skatteåret 1995/96.  

 Vedrørende det omhandlede kundearrangement fandt disse retsmedlemmer,  

 at der ikke havde været åben adgang for en større og  

 ubestemt kreds af personer.
Der var herved henset til, at der til  

 kundearrangementet alene havde vært sendt særskilte indbydelser  

 ud til selskabets bestående kunder, som alene havde kunnet sende  

 repræsentanter fra virksomheden.
Disse medlemmer fandt derfor, at  

 udgifterne til kundearrangementet alene kunne fratrækkes som  

 repræsentationsudgifter efter ligningslovens § 8, stk. 4, ved  

 selskabets indkomstopgørelse for skatteåret 1995/96. Disse  

 retsmedlemmer voterede således for stadfæstelse af den  

 påklagede ansættelse.
To retsmedlemmer fandt, at hele udgiften til forretningsjubilæet  

 kunne fratrækkes som reklameudgift.
Der var herved henset til, at der  

 til kundearrangementet var sendt invitationer til 400 virksomheder med  

 mulighed for tilmelding af 1-2 personer efter eget valg, således at der  

 også til dette arrangement havde været adgang for en  

 større og ubestemt kreds af personer.
Der havde ved begge  

 arrangementer været en betydelig reklamemæssig værdi ved at  

 servere netop et udpluk af virksomhedens produkter.
Efter  

 restaurationsvirksomhedens art fandt disse medlemmer herefter ikke, at der  

 kunne lægges afgørende vægt på forarbejdernes  

 kriterium, hvorefter udgifterne til arrangementerne kun kunne  

 fratrækkes som reklame, såfremt traktementet var en mindre  

 servering, der ikke havde karakter af egentlig bespisning.
Det kunne heller  

 ikke ved en restaurationsvirksomhed af denne art tillægges betydning,  

 at det var muligt at sidde ned under arrangementet.
På den baggrund  

 fandt disse medlemmer, at receptionen og kundearrangementet havde karakter af  

 reklameudgift, hvorfor der var fuld fradragsret herfor.
I henhold til skattestyrelseslovens § 20, stk. 5, var retsformandens  

 stemme afgørende ved stemmelighed, og den påklagede  

 ansættelse blev stadfæstet i overensstemmelse hermed.
Denne  

 afgørelse var tiltrådt af Told- og Skattestyrelsen.
