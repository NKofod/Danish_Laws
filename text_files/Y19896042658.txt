 Skattefrit stipendium til ophold i udlandet for at skrive på en bog  

 kan sidestilles med gave, der ikke medfører fradrag i efterlønnen, hvis der  

 ikke er knyttet en arbejdsforpligtelse til udbetaling af stipendiet.
Hvis der er knyttet en arbejdsforpligtelse til modtagelse af  

 stipendiet, betragtes forholdet som honorarlønnet arbejde, der skal opgøres  

 under 200 timers begrænsningen.
Arbejdstiden beregnes ved omregning af  

 honoraret (stipendiet) til timer.
 Eventuel udgivelse af en bog i efterlønsperioden vil blive betragtet  

 som arbejde i efterlønsperioden.
 Vedrørende x, cpr.nr. 041129-.
 I brev af 12. september 1989 har kassen bedt om direktoratets udtalelse  

 til, hvorvidt et stipendium, udbetalt i efterlønsperioden, vil påvirke  

 efterlønnen.
Medlemmet skriver for tiden på en bog og ønsker derfor at søge et  

 stipendium til et par måneders ophold på Det danske Institut i Rom.
Kassen  

 oplyser, at stipendiet vil være skattefrit.
Hvis udbetalingen af stipendiet ikke indebærer en arbejdsforpligtelse, fx  

 en forpligtelse til at aflevere et produkt, finder direktoratet umiddelbart,  

 at stipendiet kan sidestilles med en gave.
Stipendiet vil således ikke  

 påvirke efterlønnen, jf. § 7 k i Arbejdsministeriets bekendtgørelse nr. 139  

 af 30. marts 1984 om arbejdes og indtægters betydning for efterlønnens  

 størrelse.
Ligger derimod en arbejdsforpligtelse i modtagelsen, må forholdet  

 betragtes som honorarlønnet arbejde i efterlønsperioden.
Den tid, der går til  

 arbejdet, skal opgøres og må, sammenlagt med andet arbejde, ikke overstige  

 200 timer om året.
Samtidig må honoraret (stipendiet) omregnet ikke overstige  

 200 timers arbejde, jf. § 3 i direktoratets bekendtgørelse nr. 304 af 17. maj  

 1989 om arbejde i efterlønsperioden.
 Uanset hvad udfaldet bliver, skal kassen oplyse medlemmet om reglerne om  

 udbetaling til medlemmer, der opholder sig i udlandet, jf. direktoratets  

 bekendtgørelse nr. 572 af 26. august 1987.
 Herudover skal medlemmet oplyses om, at en eventuel udgivelse af en bog i  

 efterlønsperioden vil blive betragtet som arbejde i efterlønsperioden.
 P.D.V.
 E.B.
