FORMÅL 1. Nærværende bestemmelser skal tilsikre en ensartet  

 forvaltning for så vidt angår ansættelse og anvendelse af vikarer ved  

 forsvarets tjenestesteder.
VIKARBESTEMMELSERNES OMFANG 2. Bestemmelserne er gældende for samtlige de  

 tjenestesteder, vor Forsvarskommandoen har normeret en eller flere af  

 følgende personelkategorier: - kontorbetjente, - kontorfunktionærer, -  

 kontraktansatte depotarbejdere, - timelønnede værksteds-, havne-, transport-,  

 kaserne-, depot- og magasinarbejdere (LO), - kørelærere, -  

 rengøringspersonel, - cafeteriapersonel, herunder - kokke/kogerske, -  

 medhjælpere, - kasernearbejdere.
 Særlige bestemmelser for den enkelte personelkategori fremgår af pkt. 11.
GENERELT 3. Anvendelse af vikarer bør kun foretages i strengt  

 nødvendigt omfang.
 Det skal tilstræbes, at arbejdet varetages ved en midlertidig ændring af  

 arbejdsdelingen blandt det berørte personel eller ved midlertidigt at forøge  

 deltidsansattes normale arbejdstid efter aftale med den enkelte.
 Såfremt ansættelse af vikarer er påkrævet, skal vikarerne afskediges, når  

 de forhold, der lå til grund for ansættelsen, ikke længere er til stede.
FERIE 4. Anvendelse af vikarer i forbindelse med ferie kan  

 normalt ikke finde sted.
 Ved tilrettelæggelse af ferieperioden skal tilstræbes en hensigtsmæssig  

 spredning inden for de enkelte personelkategorier, under hensyntagen til  

 personellets ønsker og tjenestestedets tarv.
 Såfremt ganske særlige forhold bevirker ekstraordinært stort antal  

 sammenfaldende ferieperioder, kan anvendelse af ferievikarer finde sted i  

 strengt nødvendigt omfang efter forud indhentet bemyndigelse fra  

 Forsvarskommandoen.
SYGDOM/BARSEL 5. Ved fravær som følge af sygdom eller barselsorlov  

 søges pågældende arbejdsområde i videst muligt omfang fordelt på det øvrige  

 personel ved midlertidige ændringer af arbejdsfordelingen.
Kortere varighed:  

 Ved sygdom af kortere varighed (mindre end 3 uger) anvendes normalt ikke  

 vikarer, idet pågældendearbejdsområde midlertidigt varetages af øvrigt ansat  

 personel.
Længere varighed: Ved sygdom af længere varighed (3 uger og  

 derover) og barselsorlov kan der umiddelbart anvendes vikarer i strengt  

 nødvendigt omfang.
ANDET FRAVÆR 6. I tilfælde hvor personellet er fraværende som følge  

 af deltagelse i kurser af over 3 ugers varighed, konstitution i anden  

 stilling, meddelt tjenestefrihed uden løn samt indkaldelse til aftjening af  

 værnepligt og tilsvarende forhold, vil der i strengt nødvendigt omfang kunne  

 anvendes vikarer.
EKSTRAORDINÆRE FORHOLD 7. Såfremt andre særlige forhold af en varighed på  

 mere end 3 uger bevirker, at en rimelig gennemførelse af tjenesten ikke kan  

 ske ved midlertidig ændring af arbejdsdelingen, kan tjenestestedet i strengt  

 nødvendigt omfang anvende vikarer, dog ikke udover 3 måneder, rengørings- og  

 cafeteriapersonel er dog undtaget herfra, jf. det under pkt. 11 anførte.
 Indstilling om vikaranvendelse for perioder af mere end 3 måneders  

 varighed tilsendes Forsvarskommandoen.
VIKARFORBRUGETS OMFANG 8. Anvendelse af vikarer i henhold til nærværende  

 bestemmelser, kan gennemføres inden for den af Forsvarskommandoen normerede  

 arbejdstid.
 Vikarperiodens længde må maksimalt udgøre den for vikariatet til grund  

 liggende fraværsperiode.
ANSÆTTELSE M.V.
AF VIKARER 9. Ansættelse af vikarer sker i henhold til de for den  

 enkelte personelkategori indgåede aftaler, overenskomster m.v., jf. det i  

 pkt. 1 - 8 anførte.
Særlige bestemmelser for de enkelte personelkategorier  

 fremgår af pkt. 11.
 Det skal skriftligt tilkendegives overfor de, der ansættes som vikarer, at  

 ansættelsen er af midlertidig karakter, og at varig ansættelse ikke kan  

 påregnes.
 Det skal bemærkes, at vikarens samlede beskæftigelse inden for en 12  

 måneders periode ikke må overstige 6 måneder.
INDBERETNING 10. Det enkelte tjenestested indberetter til  

 respektive personelrapporteringssystemer i henhold til gældende  

 retningslinier herfor.
SÆRLIGE BESTEMMELSER 11. Særlige bestemmelser for de enkelte  

 personelkategorier fremgår af følgende.  Kontorbetjent og depotarbejdere.  

 Ansættelse af vikarer sker som midlertidig ansættelse i henhold til KFF  

 B.24-1978.
 KONTORFUNKTIONÆRER.
Ansættelse og aflønning af vikarer sker i henhold til den mellem  

 Finansministeriet og Handels- og kontorfunktionærernes Forbund i Danmark  

 indgåede overenskomst.
Vikarer aflønnes med timeløn de første 3 måneder.
 Kontorfunktionærer ved tjenesteområder med kontinuerlig drift.
 Inden for tjenesteområder med kontinuerlig drift, der er omfattet af den  

 mellem Forsvarsministeriet og Handels- og kontorfunktionærernes Forbund i  

 Danmark indgåede tillægsaftale, vil der kunne etableres en fast vikarordning,  

 således at afløsere kan ansættes med kort varsel til opfyldelse af opståede  

 behov for midlertidig bistand.
 Sådanne vikarer, der til enhver tid skal have en for tjenestens  

 bestridelse nødvendig sikkerhedsgodkendelse, kan antages for perioder af  

 indtil 3 måneder.
 Ansættelse og aflønning sker i overensstemmelse med det under  

 »Kontorfunktionærer« anførte samt den mellem Forsvarsministeriet og  

 Handels- og kontorfunktionærernes Forbund i Danmark indgåede tillægsaftale.
 Timelønnede værksteds-, havne-, transport-, kaserne-, depot- og  

  magasinarbejdere (LO).
 Ansættelse af vikarer sker i henhold til de for den enkelte  

 personelkategori indgåede overenskomst.
 Kørelærere.
 Ansættelse af vikarer for kørelærere sker i henhold til den mellem  

 Forsvarets Fabriksstyrelse og Dansk Funktionærforbund indgåede overenskomst.
 Rengøringspersonel.
 Ved rengøringsinspektricens fravær kan der ydes den stedfortrædende  

 rengøringsassistent inspektricetillæg til timeløn efter gældende sats og i  

 henhold til de for tjenestemænd gældende regler.
 I tilfælde hvor personellet er fraværende som følge af ferie, deltagelse i  

 kurser, afgivelse til andet arbejde m.v. vil der i strengt nødvendigt omfang  

 kunne anvendes vikarer.
 Ved forøgede rengøringsarbejder af periodisk art som følge af  

 ekstraordinær stor indkvarteringsbyrde, rengøring efter håndværkere og hvor  

 forholdene i særlig grad taler herfor, kan der i strengt nødvendigt omfang  

 anvendes vikarer.
 Ansættelse af vikarer sker i henhold til den mellem Finansministeriet og  

 Kvindeligt Arbejderforbund i Danmark indgåede overenskomst.
 Cafeteriapersonel.
 Anvendelse af vikarer for cafeteriapersonel skal tilrettelægges under  

 hensyntagen til den af Forsvarskommandoen fastsatte lønprocent.
 I tilfælde hvor personellet er fraværende som følge af ferie, deltagelse i  

 kurser, afgivelse til andet arbejde m.v. vil der i strengt nødvendigt omfang  

 kunne anvendes vikarer.
 Ved midlertidig forøgelse af kostdeltagerantallet skal  

 cafeteriavirksomheden søges tilrettelagt således, at antagelse af vikar(er)  

 undgås eller begrænses mest muligt, jf. de under pkt. 3 fastsatte  

 bestemmelser og eventuelt ved overarbejde i begrænset omfang, opdeling i  

 spisehold og lignende.
 Ansættelse af vikarer sker i henhold til de for den enkelte  

 personelkategori indgåede overenskomst.
