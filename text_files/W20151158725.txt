Offererstatningslovens § 1 - straffelovsovertrædelser begået i udlandet, nævnets j.nr. 14-520-05786 Ansøger, der er norsk statsborger, blev under en færgeoverfart fra Oslo til København skubbet ned ad en trappe af en ukendt skadevolder.
Ansøger brækkede herved sit kraveben, flere ribben og sin hånd, og hun var som følge heraf sygemeldt fra sit arbejde.
Ansøger søgte Erstatningsnævnet om godtgørelse for svie og smerte og erstatning for tabt arbejdsfortjeneste.
Til brug for sagens behandling undersøgte nævnet via Søfartsstyrelsen, hvilket farvand færgen havde befundet sig i på skadestidspunktet.
Søfartsstyrelsen oplyste i den forbindelse, at skaden måtte antages at være sket, mens færgen befandt sig i svensk farvand.
 Nævnet afslog herefter ansøgningen i medfør af offererstatningslovens § 1. Nævnet lagde ved afgørelsen til grund, at tilskadekomsten skete i svensk farvand og dermed uden for den danske stat, hvorfor der ikke kunne ydes erstatning i medfør af offererstatningslovens § 1, stk. 1. Da ansøger endvidere ikke havde bopæl i Danmark, havde dansk indfødsret eller på gerningstidspunktet gjorde tjeneste for en udsendt dansk udenrigsrepræsentation, kunne der heller ikke ydes erstatning i medfør af offererstatningslovens § 1, stk. 3.
 Idet tilskadekomsten var sket i Sverige, vejledte nævnet ansøger om, at det svenske erstatningsnævn muligvis kunne yde ansøger erstatning som følge af tilskadekomsten.
