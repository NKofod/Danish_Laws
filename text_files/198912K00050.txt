Nr LSF 50 Forslag til Lov om ændring af lov om registreret partnerskab Fremsat af Inger Stilling Pedersen (KRF) Lysholm Christensen (KRF)  

 Glønborg (KRF) Kofod-Svendsen (KRF) den 31. oktober 1989 § 1 I lov nr. 372 af 7. juni 1989 om registreret partnerskab foretages  

 følgende ændringer:
 1. I § 2 indsættes efter stk. 3 som nyt stykke:
»Stk. 4. Folkevalgte og personale ved borgmesterkontorer kan fritages  

 for at medvirke ved registrering af partnerskab.« 2. I § 5, stk. 2, indsættes efter »Ægteskabslovens«:  

 »§ 43 og«.
§ 2 Loven træder i kraft ved bekendtgørelsen i Lovtidende.
Bemærkninger til lovforslaget Under behandlingen af forslaget til lov om registreret partnerskab gik  

 Kristeligt Folkeparti ikke alene mod forslaget af holdningsmæssige grunde,  

 men også fordi der forelå et lovforslag, hvis konsekvenser ingen kunne  

 gennemskue.
Med de problemer, der er opstået med hensyn til præsters mægling  

 ved opløsning af et registreret partnerskab, ses det første eksempel på  

 lovrod.
Registreret partnerskab er ikke at anse for et ægteskab.
Af bemærkningerne  

 til forslag til lov om registreret partnerskab, L 117, 1988-89  

 (Folketingstidende 1988-89, forhandlingerne sp. 2075, 4290, 10464 og 10823,  

 tillæg A sp. 2937, tillæg B sp.1875 og tillæg C sp. 1125), fremgik det side  

 4, 2. sp., at forslaget indebar, at reglerne om kirkelig og borgerlig vielse  

 ikke fandt anvendelse på registreret partnerskab.
 Ifølge § 5, stk. 2, i det oprindelige lovforslag skulle den dagældende  

 ægteskabslovs § 43, stk. 1, 2. pkt., som omfattede mægling ved præsten, ikke  

 finde anvendelse på registreret partnerskab.
 Forslagsstillerne til L 117 havde således den opfattelse, at der ikke  

 skulle ske mægling ved præsten i forbindelse med opløsning af et registreret  

 partnerskab.
Samtidig med behandlingen af forslaget til lov om registreret partnerskab  

 behandlede Retsudvalget forslag til lov om ændring af ægteskabsloven m.v.  

 (Separations- og skilsmissebetingelser m.v.), se L 36, 1988-89  

 (Folketingstidende 1988-89, forhandlingerne sp. 141, 939, 7954 og 8234,  

 tillæg A sp. 1101, tillæg B sp. 987 og tillæg C sp. 707). Disse ændringer  

 blev vedtaget den 30. marts 1989 og medførte bl.a., at reglerne om  

 obligatorisk mægling udgik af loven.
Der indsattes som § 43 en ny bestemmelse  

 om frivillig mægling ved præsten, hvis begge parter ønsker det, og en  

 bestemmelse om frivillig rådgivning af ægtefæller inden separation og  

 skilsmisse.
Som følge af ændringerne i ægteskabsloven stillede S og SF ændringsforslag  

 til forslaget til lov om registreret partnerskab med følgende bemærkning:  

 »De hidtil gældende regler i ægteskabsloven om mægling er efter den  

 netop gennemførte lovændring ophævet, hvorfor der ikke er grundlag for en  

 særlig undtagelse på dette område.« I den forbindelse har forslagsstillerne bag L 117 formentlig overset  

 mulighederne for frivillig mægling og rådgivning af ægtefæller inden  

 separation og skilsmisse ifølge den ny § 43.
 Den under § 1, nr. 2, foreslåede ændring medfører, at loven om registreret  

 partnerskab kommer i overensstemmelse med det oprindelige forslag, og at  

 præster fritages fra at medvirke ved mægling i forbindelse med opløsning af  

 registreret partnerskab.
Folkevalgte i kommuner og ansatte ved borgmesterkontorer, f.eks.  

 rådhusbetjente og kontorpersonale, der foretager registrering af partnerskab  

 eller medvirker som vidner ved registrering, skal kunne fritages for at  

 medvirke, såfremt det strider mod deres samvittighed.
Den under § 1, nr. 1,  

 foreslåede ændring sikrer en sådan samvittighedsfritagelse.
