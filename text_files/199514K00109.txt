Nr BTL 109 Betænkning over Forslag til lov om støtte til jordbrugets  

 strukturudvikling og til økologisk jordbrug m.v.   

 Nr L 109 1995-96, 1. samling Afgivet af Landbrugs- og Fiskeriudvalget Afgivet: 19960515 Udvalget har behandlet lovforslaget i nogle møder og har herunder haft  

 samråd med landbrugs- og fiskeriministeren, der tillige skriftligt har  

 besvaret spørgsmål fra udvalget.
Nogle af udvalgets spørgsmål og landbrugs-  

 og fiskeriministerens besvarelse heraf er optrykt som bilag til betænkningen.
 Endvidere har udvalget modtaget skriftlige og/eller mundtlige henvendelser  

 fra De danske Landboforeninger og Dansk Familielandbrug og Foreningen af  

 Registrerede Revisorer.
 Der er af landbrugs- og fiskeriministeren stillet ændringsforslag, hvorom  

 henvises til de ledsagende bemærkninger.
 Herefter indstiller et flertal (udvalget med undtagelse af  

 Fremskridtspatiets medlem) lovforslaget til vedtagelse med de stillede  

 ændringsforslag.
 Et mindretal inden for flertallet (Venstres og Det Konservative  

 Folkepartis medlemmer af udvalget) bemærker med tilfredshed, at alle  

 tilskudsordningerne baseres på frivillige aftaler mellem myndighederne  

 (amterne) og de berørte lodsejere.
 Mindretallet er enig i det formålstjenlige i at sammenfatte de forskellige  

 tilskudsordninger i en lov og i, at der skabes klarhed med hensyn til, at  

 grundvandsbeskyttelsen bør foregå i de af amterne udpegede SLF-områder på i  

 alt 350.000 ha for landet som helhed, og at eventuelle dyrkningsmæssige  

 begrænsninger i forhold til eventuelle miljøpåvirkninger skal foregå igennem  

 frivillige miljøaftaler mellem lodsejerne og myndighederne (amterne) inden  

 for rammerne af EU-miljøvenlige jordbrugsforanstaltninger, hvor EU refunderer  

 50 pct. af udgifterne.
 Mindretallet er derimod betænkelig ved de mange bemyndigelser, landbrugs-  

 og fiskeriministeren tildeler sig selv i lovforslaget, men noterer sig, at de  

 gældende ordninger videreføres uændret bortset fra visse små administrative  

 ændringer, og at landbrugs- og fiskeriministeren over for udvalget har  

 tilkendegivet at ville fremsende ændringer på bekendtgørelsesniveau til  

 udvalget, såfremt disse ændringer er en følge af ændringer i den  

 tilgrundliggende forordning, jf. ministerens svar på spørgsmål 2.  

 Mindretallet har fremdeles store betænkeligheder med hensyn til udformningen  

 af kontrolbestemmelserne i relation til grundlovens bestemmelser, men  

 kvitterer vedrørende lovforslaget med ministerens svar på spørgsmål 24.
 Mindretallet tillægger det stor betydning, at udlægningen af  

 administrationen til amterne også indebærer, at pengene anvendes til de i  

 lovforslaget omhandlede tilskud til miljøforbedrende foranstaltninger.
 Mindretallet noterer sig med tilfredshed, at det fortsat vil være en  

 betingelse i forbindelse med udfærdigelse af ansøgningen, at de pågældende  

 rådgivere har rådgivningserfaring inden for jordbruget.
 Et mindretal (Fremskridtspartiets medlem af udvalget) indstiller  

 lovforslaget til forkastelse ved 3. behandling og vil endvidere stemme  

 imod de stillede ændringsforslag.
 Mindretallet kan støtte det formål med lovforslaget, som tilsigter en  

 forenkling og en redaktionel sanering i forhold til den gældende lov, men  

 mindretallet er af principielle grunde modstander af støtte- og  

 tilskudsordninger, der ikke har nogen social begrundelse.
Erhvervslivet, herunder landbruget og det økologiske jordbrug, må  

 principielt kunne klare sig selv uden tilskud.
Ikke fordi støtte- og  

 tilskudsordninger ikke i ganske særlige tilfælde og i en begrænset periode  

 kan retfærdiggøres, men fordi midlerne til udbetaling af støtte og tilskud  

 fundamentalt set kommer fra andre overskudsgivende virksomheder og  

 kanaliseres gennem det offentlige bureaukrati til modtagerne.
Sagt med andre  

 ord, de personer og virksomheder, der er i stand til at skabe en  

 værditilvækst, som alle i samfundet har gavn af, tvinges gennem beskatning  

 til at aflevere en del til de virksomheder, der ikke kan eller er mindre gode  

 til at drive virksomhed.
Samfundsøkonomisk var det bedst at lade  

 værditilvæksten blive hos de personer og virksomheder, der er økonomisk  

 sunde, og lade de virksomheder falde, som alene fungerer i kraft af  

 vedvarende støtte og tilskud.
 Vil regeringen og et flertal i Folketinget yde støtte til jordbrugets  

 strukturudvikling og til økologisk jordbrug m.v., ydes denne støtte efter  

 mindretallets opfattelse bedst i form og i kraft af, at erhvervene lettes for  

 byrder både af skattemæssig og af administrativ art.
Mindretallet hilser derfor erhvervsministerens initiativ vedrørende  

 forenklinger og lettelser af administrative byrder for selvstændige  

 erhvervsdrivende velkommen og har bemærket, at de til formålet afsatte 100  

 mio. kr. blandt andet kommer 1.200 økologiske landbrug til gode i form af, at  

 de slipper for at betale skønnet 1,5 mio. kr. i afgift til staten for den  

 særlige økologikontrol.
Det er den korrekte og bedste måde at støtte et  

 erhverv på.
 Mindretallet kan heller ikke støtte, at de enkelte bestemmelser udformes  

 som bemyndigelsesbestemmelser.
 Efter mindretallets opfattelse er det ligeledes uheldigt, at man i en tid,  

 hvor amternes arbejdsopgaver og amternes fortsatte eksistens er til  

 diskussion, pålægger amterne at administrere dele af loven som for eksempel  

 information og markedsføring, udarbejdelse af planer for  

 landbrug/miljø-indsatsen i den enkelte amtskommune, identifikation af egnede  

 projekter, indgåelse af aftaler med jordbrugerne, udbetaling af tilskud og  

 fremsættelse af krav om tilbagebetaling af tilskud i tilfælde af  

 misligholdelse af aftalerne.
Lovforslaget indeholder i § 18, stk. 2, kontrolbestemmelser og  

 bemyndigelser til ministeren, som efter mindretallets opfattelse er en  

 tilsidesættelse af grundlovens § 72. § 18, stk. 2, har følgende ordlyd:  

 »Med henblik på at kontrollere gennemførte foranstaltninger efter loven  

 har landbrugs- og fiskeriministeren eller den, ministeren bemyndiger dertil,  

 mod behørig legitimation og uden retskendelse adgang til jordbrugsbedrifter  

 eller andre virksomheder, der drives af en fysisk eller juridisk person, der  

 har modtaget tilsagn om støtte efter loven, eller til bedrifter eller  

 virksomheder, som er autoriseret, anmeldt, godkendt eller kontrolleret i  

 medfør af § 6, stk. 1 eller 2. På tilsvarende måde har landbrugs- og  

 fiskeriministeren eller den, som ministeren bemyndiger dertil, adgang til  

 bedrifternes og virksomhedernes regnskaber, forretningsbøger m.v.« Mindretallet er af den generelle, principielle og bestemte opfattelse, at  

 den private ejendomsret er ukrænkelig, jf. grundlovens § 72, og det skal  

 respekteres.
De hidtidige regler og bestemmelser har ikke givet anledning  

 til, at den private ejendomsret sættes ud af kraft.
Der sker efter  

 mindretallets opfattelse i disse år en kedelig udvikling hen imod, at der i  

 lovforslag indsættes paragraffer, der tilsidesætter den private ejendomsret.  

 Den private ejendomsret er en afgørende forudsætning for hele opretholdelsen  

 af vores samfund.
Den private ejendomsret er sikret i grundlovens § 72 og  

 skal opfattes som et bolværk mod unødig chikane og overgreb fra andre,  

 herunder offentlige myndigheder, og skal ikke tilsidesættes af smålige ønsker  

 om adgang til privat ejendom.
Skulle der undtagelsesvis være behov for at  

 tiltvinge sig adgang til en ejendom, findes der i retsplejeloven udmærkede  

 regler herom, og sådan skal det fortsat være.
 ÆndringsforslagAf landbrugs- og fiskeriministeren, tiltrådt af et  

flertal (udvalget med undtagelse af FP):
 Til § 3 1) Efter stk. 1 indsættes som nyt stykke:
»Stk. 2. Landbrugs- og fiskeriministeren kan fastsætte regler  

 om, at amtsrådet kan yde tilskud til de foranstaltninger, der er omfattet af  

 stk. 1.« Stk. 2 bliver herefter stk. 3.
 Til § 13 2) I stk. 1 indsættes efter »jf. dog«:  

 »§ 3, stk. 2, og«.
 Til § 16 3) I stk. 3 indsættes efter »ministerens  

 beføjelser efter«: »§ 3, stk. 1, og«.
 Til § 19 4) I stk. 1 ændres »forlangende« til:  

 »landbrugs- og fiskeriministerens forlangende, jf. dog § 16, stk.  

 3,».
 5) I stk. 2 indsættes efter »landbrugs- og  

 fiskeriministeren,»: »jf. dog § 16, stk. 3,».
 Til § 20 6) Efter stk. 3 indsættes som nyt stykke:
»Stk. 4. Landbrugs- og fiskeriministeren kan fastsætte regler  

 om, at amtsrådet, kommunalbestyrelsen eller private organisationer kan udøve  

 ministerens beføjelser efter stk. 1 og 2.« Bemærkninger Til nr. 1 og 3Baggrunden for ændringsforslagene.
 Hensigten med ændringsforslagene er at tilvejebringe hjemmel til at  

 udlægge administrationen af landbrug/miljø-ordningerne, miljøvenlige  

 jordbrugsforanstaltninger og demonstrationsprojekter til amtsrådene med  

 henblik på at få størst mulig miljøeffekt af ordningerne. Ændringsforslagene  

 vil ikke medføre ændringer i ordningernes indhold, herunder betingelserne for  

 at opnå tilskud.
Efter aftale mellem landbrugs- og fiskeriministeren og miljø- og  

 energiministeren nedsattes den 14. august 1995 et udvalg om natur, miljø og  

 EU's landbrugspolitik.
Udvalget fik til opgave at undersøge mulighederne for  

 en højere grad af harmoni mellem hensynet til miljøet og naturen og den  

 fælles landbrugspolitik.
 Betænkning fra udvalget om natur, miljø og EU's landbrugspolitik  

 (betænkning nr. 1309) blev afgivet den 5. januar 1996.
 I betænkningen foreslår udvalget en række ændringer af  

 landbrugspolitikken, som Danmark kan gennemføre på kort eller lidt længere  

 sigt, herunder en række forslag til ændringer, som Danmark skal arbejde for i  

 EU.
Udvalget har bl.a. set nærmere på landbrug/miljø-ordningerne.
Disse  

 ordninger administreres i dag af Landbrugs- og Fiskeriministeriets  

 Strukturdirektorat for Landbrug og Fiskeri (Strukturdirektoratet). Det er  

 udvalgets opfattelse, at en større positiv virkning for miljø og natur - og  

 dermed også for friluftslivet - vil kunne opnås gennem en større grad af  

 målretning og koordinering af de enkelte instrumenter.
Udvalget foreslår i  

 den forbindelse, at der ydes tilskud inden for rammerne af et regionalt eller  

 lokalt baseret landbrug/miljø-projekt.
Et sådant projekt er en koordineret  

 indsats til beskyttelse af miljø og natur inden for et nærmere afgrænset  

 geografisk område baseret på identificerede miljø- og naturproblemer.
På denne baggrund foreslår udvalget, at tilskudsadministrationen og  

 kontakten til jordbrugerne i landbrug/miljø-ordningerne fremover skal  

 varetages af amtskommunerne med henblik på en opsøgende og koordineret  

 indsats til beskyttelse af miljø og natur.
Ved udlægning af administrationen  

 udvides amtskommunernes rolle med identifikation af egnede projekter, sikring  

 af tilslutning blandt de berørte jordbrugere samt indgåelse og  

 vedligeholdelse af landbrug/miljø-aftaler med de enkelte jordbrugere.
Hertil  

 kommer udbetaling af tilskud og medvirken ved evaluering af ordningerne.
 Med henblik på at gennemføre denne del af udvalgets anbefalinger søges der  

 med ændringsforslagene skabt hjemmel til, at amtsrådene kan udøve landbrugs-  

 og fiskeriministerens beføjelser i henhold til lovforslagets § 3, stk. 1, og  

 de tilhørende bestemmelser i kapitel 7 og 8.
 Udlægningen af administrationen af landbrug/miljø-ordningerne til  

 amtskommunerne skal godkendes af Kommissionen.
 Finansudvalget har ved Akt 204 af 20. marts 1996 tiltrådt, at Landbrugs-  

 og Fiskeriministeriet afholder udgifter til dækning af amtskommunernes  

 administrationsudgifter i forbindelse med, at amtskommunerne i en  

 overgangsperiode på vegne af Strukturdirektoratet udfører et opsøgende  

 arbejde med henblik på at forberede aftaler om miljøvenlige  

 jordbrugsforanstaltninger mellem jordbrugerne og Strukturdirektoratet.
 Ændringsforslagenes administrative konsekvenser.
 Følgende opgaver under landbrug/miljø-ordningerne forventes udlagt til  

 amtskommunerne: Information og markedsføring, udarbejdelse af planer for  

 landbrug/miljø-indsatsen i den enkelte amtskommune, identifikation af egnede  

 projekter, indgåelse af aftaler med jordbrugerne, udbetaling af tilskud samt  

 fremsættelse af krav om tilbagebetaling af tilskud i tilfælde af  

 misligholdelse af aftalerne.
 Følgende opgaver skal varetages af Landbrugs- og Fiskeriministeriet med  

 tilhørende institutioner: Regeludstedelse, information, overordnet  

 budgettering, rammestyring af EU-medfinansieringen, hjemtagning af  

 EU-medfinansiering efter anmodning fra amtskommunerne, kontrol, herunder  

 revision af den amtskommunale administration af landbrug/miljø-ordningerne,  

 udarbejdelse af programændringer samt i samarbejde med amtskommunerne  

 evaluering af landbrug/miljø-ordningerne.
 Det bemærkes, at Strukturdirektoratet fortsat skal udbetale tilskud i  

 henhold til de tilsagn, der ydes under de miljøvenlige  

 jordbrugsforanstaltninger, frem til udlægningen effektueres.
 I forbindelse med udlægningen er det hensigten at yde amtskommunerne  

 kompensation over bloktilskuddet for de ekstra administrationsudgifter.
Amtskommunernes administrationsudgifter skønnes at være størst i de første  

 år efter udlægningen, hvor arbejdet hovedsagelig vil bestå i opsøgende  

 virksomhed og udarbejdelse af aftaler med jordbrugerne.
I de efterfølgende år  

 vil administrationen hovedsagelig bestå af udbetaling af tilskud.
 Kompensationen vil blive fastlagt og gennemført efter reglerne om Det  

 Udvidede Totalbalanceprincip, når landbrug/miljø-ordningernes indhold er  

 nærmere tilrettelagt, jf. blandt andet betænkning nr. 1309 fra udvalget om  

 natur, miljø og EU's landbrugspolitik.
 Administrationen af landbrug/miljø-ordningerne forventes udlagt til  

 amtskommunerne i begyndelsen af 1997.
 Med udlægningen af administrationen til amtskommunerne kan der forventes  

 en besparelse i Strukturdirektoratet på to årsværk i forhold til den  

 nuværende normering, idet landbrug/miljø-ordningerne fortsat vil være en  

 integreret del af landbrugspolitikken med administrative og kontrolmæssige  

 opgaver, der fortsat skal varetages af Strukturdirektoratet.
 Ændringsforslagenes statsfinansielle konsekvenser.
 Det forventes, at den nationale medfinansiering tilvejebringes dels af  

 Landbrugs- og Fiskeriministeriet og dels af amtskommunerne med udgangspunkt i  

 de planlagte og gennemførte landbrug/miljø-ordninger.
 Landbrugs- og Fiskeriministeriet vil yde amtskommunerne kompensation over  

 bloktilskuddet for Landbrugs- og Fiskeriministeriets del af den nationale  

 finansiering af landbrug/miljø-ordningerne.
 Kompensationen vil blive fastlagt og gennemført efter reglerne om Det  

 Udvidede Totalbalanceprincip, når ordningernes indhold er nærmere  

 tilrettelagt, jf. blandt andet anbefalingerne i betænkning nr. 1309, og når  

 de finansielle rammer, herunder rammerne for EU-medfinansieringen, for de  

 kommende år er fastlagt.
Det forudsættes, at amtskommunerne via Strukturdirektoratet hjemtager  

 EU-medfinansieringen.
Det er hensigten, at budgetrammerne for  

 EU-medfinansieringen fordeles til amtskommunerne med udgangspunkt i den  

 enkelte amtskommunes andel af det samlede landbrugsareal.
 Med henblik på at sikre opnåelsen af det forudsatte aktivitetsniveau og de  

 miljøpolitiske målsætninger kan Landbrugs- og Fiskeriministeriet foretage  

 evalueringer af landbrug/miljø-ordningernes indhold og gennemførelse.
Ændringsforslagenes erhvervsøkonomiske konsekvenser.
 Ændringsforslagene skønnes ikke at have erhvervsøkonomiske konsekvenser.
 Ændringsforslagenes miljømæssige konsekvenser.
Med ændringsforslagene skabes der mulighed for en større grad af  

 målretning og koordination af landbrug/miljø-ordningerne, herunder at  

 tilskuddene ydes inden for rammerne af et regionalt eller lokalt baseret  

 landbrug/miljø-projekt.
Med ændringsforslagene kan der derfor forventes en  

 større positiv miljømæssig effekt.
Ad nr. 1 Hensigten med bestemmelsen er at skabe hjemmel til, at amtsrådet kan yde  

 tilskud af egne midler til de i lovforslagets § 3, stk. 1, nævnte  

 foranstaltninger.
Ad nr. 3 Hensigten med ændringsforslaget er at skabe hjemmel til, at landbrugs- og  

 fiskeriministeren kan udlægge beføjelsen til at yde tilskud til de i  

 lovforslagets § 3, stk. 1, nævnte foranstaltninger til amtsrådene.
 Til nr. 2 Ændringsforslaget er en konsekvens af ændringsforslag nr. 1.
 Til nr. 4-6 Ændringsforslagene er en konsekvens af ændringsforslag nr. 3.
Erling Christensen (S) Peter Christensen (S) Eva Fatum (S) Erik Mortensen  

 (S) Frederik Nørgaard (S) Kristen Touborg (SF) nfmd.
Vibeke Peschardt (RV)  

 Bent Hindrup Andersen (EL) Ole Vagn Christensen (S) Christian Mejdahl (V)  

 Bodil Thrane (V) Mariann Fischer Boel (V) fmd.
Kim Mouritsen (V) Lene  

 Espersen (KF) Henning Grove (KF) Peder Sønderby (V) Niels Højland (FP) Centrum-Demokraterne og Dansk Folkeparti havde ikke medlemmer i udvalget.
Bilag Nogle af udvalgets spørgsmål til landbrugs- og fiskeriministeren og dennes  

 svar herpå Spørgsmål 2:
»Ministeren gav under 1. behandling tilsagn om, at ændringer i  

 EU-ordningerne vil blive forelagt Landbrugs- og Fiskeriudvalget, førend der  

 sker ændringer i bekendtgørelserne.
Ministeren bedes uddybe, hvorledes denne  

 forelæggelse vil ske.
Hvilken procedure tænker ministeren sig at anvende, og  

 hvilke dokumenter vil udvalget få forelagt, og inden for hvilke frister vil  

 denne forelæggelse skulle foregå?» Svar:
 Større ændringer i støtteordningerne m.v. samt helt nye støtteordninger  

 vil, som jeg oplyste under 1. behandling, fortsat kræve lovændringer.
 For så vidt angår ændringer på bekendtgørelsesniveau vil bekendtgørelsen,  

 såfremt ændringerne er en følge af ændringer i den tilgrundliggende  

 forordning, blive fremsendt til Folketingets Landbrugs- og Fiskeriudvalg.  

 Dette vil ske i så god tid som muligt inden udstedelsen af bekendtgørelsen.
 De tilgrundliggende forordningsændringer vil blive fremsendt sammen med  

 bekendtgørelsesudkastet.
 Bekendtgørelsesudkastene vil først blive fremsendt til udvalget, når de  

 foreligger i en endelig form, det vil sige, efter at erhvervets  

 organisationer og eventuelt andre høringspartnere har afgivet deres  

 bemærkninger, og bekendtgørelsesudkastene eventuelt er ændret som følge af  

 høringen af erhvervets organisationer m.fl.
 Spørgsmål 24:
»Udvalget anmoder om ministerens kommentar til henvendelsen af 31.  

 januar 1996 fra De danske Landboforeninger, jf. bilag 6.« Svar:
 1. Vedrørende ministerens bemyndigelser.
 Der henvises til besvarelsen af spørgsmål 2.
2. Vedrørende sagkyndig bistand til ansøger.
Der henvises til besvarelsen af spørgsmål 12 og 13.
 3. Vedrørende kontrolbestemmelser.
 Jeg er enig med De danske Landboforeninger og Dansk Familielandbrug i, at  

 det er vigtigt, at kontrollen tilrettelægges således, at den er til mindst  

 mulig gene for den kontrollerede.
Kontrol på stedet varsles defor som hovedregel forud og gennemføres  

 normalt ikke, uden at støttemodtager eller dennes repræsentant er til stede.  

 Det kan dog for at undgå, at formålet med kontrollen forspildes, være  

 nødvendigt med uanmeldte kontrolbesøg, ligesom der direkte i den forordning,  

 der ligger til grund for ordningen, kan være krav om, at en vis andel af  

 kontrollen skal ske uanmeldt.
Kontrollen nødvendiggør kun i visse tilfælde  

 adgang til jordbrugsbedriftens egentlige beboelsesrum, f.eks. for at få  

 adgang til jordbrugerens regnskabsmateriale med tilhørende  

 dokumentationsmateriale.
 Der henvises endvidere til besvarelsen af spørgsmål 17.
