Skrivelse om ændring af vejledning til bekendtgørelse om udbetaling af dagpenge I vejledning nr. 10089 af 20. december 2018 til bekendtgørelse om udbetaling af dagpenge mv. foretages følgende ændringer:
 1. Vejledningen til § 7 a, affattes således:
 »Til § 7 a.
 De allerfleste a-kasser gennemfører udbetalingen af dagpenge i den midlertidige arbejdsfordelingsordning uden om det almindelige udbetalingssystem, og derfor kan disse a-kasser ikke gennemføre den automatiserede månedskontrol, der er fastsat i loven.
Styrelsen for Arbejdsmarked og Rekruttering har som følge heraf i brev af 26. oktober 2020 fastlagt retningslinjer for disse a-kasser, som erstatter månedskontrollen.
Retningslinjerne gælder fortsat, og den enkelte a-kasse kan fortsat benytte den løsning om genbekræftelse eller ændring, som a-kassen på baggrund af styrelsens brev af 26. oktober 2020 har etableret.
Med ændringen i § 7 a, kan a-kassen i stedet vælge, at medlemmet på ydelseskortet på tro og love erklærer at ville give a-kassen besked, hvis det forventede timetal ændres, eller hvis medlemmet fx bliver syg efter indsendelsen af dagpengekortet.
Når der foreligger en sådan tro og love erklæring, skal medlemmet kun rette henvendelse til a-kassen igen, hvis timetallet eller andre forhold i dagpengemåneden ændres.
Et medlem, der er omfattet af § 7 a, stk. 2, skal senest give oplysninger efter § 3 a, stk. 1, på det tidspunkt, hvor a-kassen i øvrigt gennemfører samkøringen efter § 7, stk. 1, det vil sige før den 11. i måneden efter dagpengemåneden.
Efter det tidspunkt, eller når en eventuel efterregulering er gennemført, ændres udbetalingen fra acontoudbetaling til endelig udbetaling, jf. § 8, stk. 6, i bekendtgørelsen.
Hvis et medlem, der på tro og love har erklæret over for a-kassen at ville oplyse om ændringer, har fortiet oplysninger mv. og har fået fejludbetalt ydelser, skal a-kassen vurdere forholdet efter § 86 og § 87 i loven.
Der er i den situation ikke mulighed for at gennemføre en regulering efter § 85 e i loven.
