 Udtalt, at sager om ændring af kommunens styrelsesvedtægt ikke  

 henhører under noget udvalg, idet sådanne sager vedrørende  

 kommunalbestyrelsens egne forhold forberedes og forelægges for  

 kommunalbestyrelsen af borgmesteren som formand for kommunalbestyrelsen, jf.  

 styrelseslovens § 30.
 Såfremt et forslag til ændring af styrelsesvedtægten vedrører  

 kommunens økonomiske eller almindelige administrative forhold, skal forslaget  

 dog af borgmesteren forelægges økonomiudvalget, forinden forslaget forelægges  

 kommunalbestyrelsen til beslutning, jf. styrelseslovens § 18, stk. 2.
 Et forslag til styrelsesvedtægtsændring om oprettelse af et yderligere  

 stående udvalg vedrørte efter Indenrigsministeriet opfattelse kommunens  

 almindelige administrative forhold, herunder den sekretariatsmæssige  

 betjening af udvalget, således at forslaget var omfattet af økonomiudvalgets  

 kompetence i henhold til styrelseslovens § 18, stk. 2.
 Endvidere indebar styrelsesvedtægtsændringen en merudgift til  

 formandsvederlag, således at forslaget til vedtægtsændring også som følge  

 heraf var omfattet af bestemmelsen i styrelseslovens § 18, stk. 2, om  

 forelæggelse for økonomiudvalget.
Det antages imidlertid, at en kommunalbestyrelse lovligt kan beslutte,  

 at en sag ikke skal forelægges et stående udvalg, hvis det er åbenhart, at  

 der ikke herved kan tilføres sagen nye, relevante oplysninger.
Det samme  

 gælder formentlig med hensyn til pligten til at indhente erklæring fra  

 økonomiudvalget i henhold til styrelseslovens § 18, stk. 2, jf. den  

 kommenterede kommunale styrelseslov ved Preben Espersen m.fl. (1991), side  

 263.
 På denne baggrund og under hensyn til det oplyste om baggrunden for  

 styrelsesvedtægtsændringsforslaget fandt Indenrigsministeriet ikke grundlag  

 for at fastslå, at kommunalbestyrelsen havde handlet i strid med lovgivningen  

 ved at afvise en anmodning om, at sagen om styrelsesvedtægtsændringen blev  

 forelagt for økonomiudvalget.
Bjørn Thomsen Kildesgårdsvej 26 3770 Allinge I brev af 18. decemeber 1993 har De klaget til Indenrigsministeriet over  

 en udtalelse af 17. december 1993 fra Tilsynsrådet for Bornholms Amt  

 vedrørende Allinge-Gudhjem Kommunalbestyrelses behandling af en ændring af  

 kommunens styrelsesvedtægt vedrørende udvalgsstrukturen i kommunen.
 De har i Deres klage bl.a. anført, at De ikke har deltaget i den  

 konstitueringsaftale, der var baggrund for forslaget om ændring af  

 styrelsesvedtægten, og at De derfor ikke har haft mulighed for at påvirke  

 processen i forbindelse med udarbejdelsen af ændringen af styrelsesvedtægten.
De finder, at det er en tilsidesættelse af mindretallets rettigheder, at  

 vedtægtsændringen ikke har været behandlet i økonomiudvalget.
De anfører i  

 denne forbindelse, at ændringen af styrelsesvedtægten er af både  

 administrativ og økonomisk karakter, hvorfor en økonomiudvalgsbehandling  

 burde være en selvfølge.
 Det fremgår af sagen, at liste T, som De repræsenterer, ved 2.  

 behandlingen af vedtægtsændringen anmodede om, at behandlingen blev udsat med  

 henvisning til, at økonomiudvalget skal udtale sig om enhver sag, der  

 vedrører økonomiske og administrative forhold, før kommunalbestyrelsen afgør  

 den.
 De har endvidere i Deres klage anført, at der ikke - hverken i sagsmappen  

 eller, som dagsordenspunktet på kommunalbestyrelsens dagsorden var formuleret  

 - har været noget materiale, der kunne begrunde ændringsforslaget.
De har tillige anført, at beslutningen om ændringen indebærer en  

 ikke-budgetteret årlig kommunal udgift på skønsmæssigt 150.000 kr.
Dette  

 forhold blev der ikke taget stilling til ved sagens behandling.
 Endelig har De i sagen anført, at behandlingen af ændringsforslaget afveg  

 fra den fremgangsmåde, som blev fulgt ved ændringen af styrelsesvedtægten i  

 februar 1993.
 Som meddelt Dem den 30. december 1993 har Indenrigsministeriet anmodet  

 Tilsynsrådet for Bornholms Amt om en udtalelse i anledning af Deres klage.  

 Med brev af 7. marts 1994 har tilsynsrådet afgivet en udtalelse, hvoraf kopi  

 vedlægges.
Af udtalelsen fremgår, at tilsynsrådets sekretariat har indhentet  

 supplerende oplysninger fra Allinge-Gudhjem Kommunes borgmesterkontor  

 vedrørende bl.a. den bevillingsmæssige dækning af de udgifter, der følger af  

 ændringen af styrelsesvedtægten.
Tilsynsrådets notat herom vedlægges.
 Borgmesterkontoret har over for tilsynsrådet oplyst, at diæterne som følge  

 af ændringen kan afholdes inden for budgettets rammer, mens øvrige udgifter,  

 der også omfatter de nye formandsvederlag og forhøjede honorarer, vil blive  

 medtaget i et samlet tillægsbevillingsforslag.
 Borgmesterkontoret har endvidere over for tilsynsrådet oplyst, at der ikke  

 har været anden begrundelse for ændringsforslaget end den, der fremgik af  

 dagsordensforslaget, jf. udskrifterne af møderne 1. december og 9. december  

 1993.
 Tilsynsrådet har i sin udtalelse til Indenrigsministeriet vedrørende  

 spørgsmålet om ændringsforslagets økonomiske konsekvenser anført, at det af  

 selve ændringsforslaget, jf. dagsordenen for mødet den 9. december 1993,  

 fremgår, at »Formanden for børne- og kulturudvalget oppebærer et  

 vederlag, som udgør 30% af borgmesterens vederlag«, jf.  

 styrelsesvedtægtens nye § 18, stk. 2.
 Tilsynsrådet har i øvrigt på et møde den 15. februar 1994 vedtaget at  

 fastholde sin udtalelse af 17. december 1993.
 Det fremgår af sagen, at kommunalbestyrelsen på sit møde den 1. december  

 1993 behandlede følgende forslag:
 »Ændring af kommunens styrelsesvedtægt.
 I forbindelse med den kommende konstituering i kommunalbestyrelsen er  

 Venstre, Kristeligt Folkeparti og Socialdemokratiet blevet enige om, at  

 børne- og unge området bør styrkes, hvorfor borgmesteren foreslår, at der  

 oprettes et udvalg for børn, unge og kultur, som bl.a. skal tage sig af  

 skoleområdet og dagforanstaltninger for børn.
 Dette indebærer, at kommunens styrelsesvedtægt skal ændres, som følger:
§ 6 »3. Kultur- og socialudvalget« udgår.
I stedet indsættes  

 »3. Børne- og kulturudvalget og 4. Social- og aktiveringsudvalget«.
§ 14 Helt nyt indhold med børne- og kulturudvalget.
§ 15 Nyindsat paragraf med social- og aktiveringsudvalget.
Tidl. § 15 Ændres til § 16.
Tidl. § 16 Ændres til § 17.
Tidl. § 17 Ændres til § 18.
Stk. 2 ændres til »Formanden for børne- og kulturudvalget oppebærer  

 et vederlag, som udgør 30% af borgmesterens vederlag:» Nyt stk. 3 indsættes: »Formanden for social- og aktiveringsudvalget  

 oppebærer et vederlag, som udgør 30% af borgmesterens vederlag.« Tidligere stk. 3 ændres til stk. 4 og tidligere stk. 4 ændres til stk. 5.
Tidl. § 18 Ændres til § 19.
Stk. 2 ændres til »Samtidig ophæves »Vedtægt for styrelsen af de  

 kommunale anliggender i Allinge-Gudhjem kommune af 17. marts 1993«.' Det fremgår endvidere, at liste T på kommunnalbestyrelsesmødet den 9.  

 december 1993 ved 2. behandlingen af ændringen af kommunens styrelsesvedtægt  

 anmodede om, at sagen blev udsat med henblik på forslagets behandling i  

 økonomiudvalget.
Der blev herved henvist til, at økonomiudvalget skal udtale  

 sig om enhver sag, der vedrører økonomiske og administrative forhold, før  

 kommunalbestyrelsen afgør den, samt til den procedure, som blev anvendt i  

 forbindelse med styrelsesvedtægtsændringen den 17. februar 1993.
 Ved den efterfølgende afstemning afviste et flertal i kommunalbestyrelsen  

 liste T's krav om udsættelse af sagen, hvorefter et flertal vedtog ændringen  

 af kommunens styrelsesvedtægt.
I Deres klage af 9. december 1993 til tilsynsrådet anførte De bl.a., at  

 det er Deres opfattelse, at behandlingen af ændringen af styrelsesvedtægten  

 skal udsættes, såfremt blot et enkelt medlem ønsker det.
De anmodede  

 endvidere tilsynsrådet om at sætte den trufne beslutning ud af kraft.
 Tilsynsrådet har i udtalelsen af 17. december 1993 til Dem bl.a. anført:
 »Det fremgår af bestemmelsen i den kommunale styrelseslov § 18, stk.  

 2, at:
 »Økonomiudvalget har indseende med de økonomiske og almindelige  

 administrative forhold inden for samtlige kommunens administrationsområder,  

 og udvalgets erklæring skal indhentes om enhver sag, der vedrører disse  

 forhold, forinden sagen forelægges kommunalbestyrelsen til beslutning«.
 Styrelsenslovens § 31, stk. 2, 2. pkt., er sålydende:
 »Formanden fordeler sagerne til de pågældende udvalg og drager omsorg  

 for, at sager, der kræver beslutning af kommunalbestyrelsen, forelægges denne  

 med eventuelle erklæringer«.
 Det er af borgmesterkontoret gjort gældende, at styrelsesvedtægten er  

 retningslinier for kommunens styrelse og ikke et økonomiskt eller  

 administrativt forhold, som der i henhold til styrelsesvedtægtens § 10, stk.  

 2, jf. styrelseslovens § 18, stk. 2, skal indhentes økonomiudvalgets  

 erklæring om.
 Tilsynsrådet er enig heri.
 Styrelseslovens § 31, stk. 3, lyder således:
»Formanden har den umiddelbare forvaltning af de anliggender, der  

 ikke er henlagt til udvalg m.v.« Det fremgår af note 8 til bestemmelsen, jf. den kommenterede styrelseslov,  

 s. 157, at den umiddelbare forvaltning, der i henhold til bestemmelsen  

 varetages af borgmesteren, navnlig vedrører forberedelsen til  

 kommunalbestyrelsen af sager vedrørende kommunalbestyrelsens interne forhold,  

 f.eks. styrelsesvedtægtsforslag, sager om indkaldelse af stedfortræder,  

 fritagelse for hverv m.v.
Det antages derfor, at et enkelt medlem ikke kan kræve sådanne sager  

 forelagt for økonomiudvalget før kommunalbestyrelsens behandling.
Der  

 henvises i den forbindelse til den kommenterede styrelseslovs s. 126, note 1  

 til lovens § 21.
 Efter Tilsynsrådets opfattelse har Kommunalbestyrelsens derfor ikke  

 handlet ulovligt ved at vedtage styrelsesvedtægtændringen på mødet den 9.  

 december 1993, uanset at denne ikke forinden havde været behandlet af  

 økonomiudvalget.
 Tilsynsrådet finder, at den omstændighed, at det har været praksis ved  

 tidligere styrelsesvedtægtsændringer, at forelægge disse for økonomiudvalget  

 før behandlingen i kommunalbestyrelsens, ikke kan have betydning.
 Borgmesterkontoret har i skrivelse af 15. december 1993 anført, at denne  

 fremgangsmåde er blevet betragtet som en praktisk foranstaltning.
 Som tidligere anført, kan tilsynsrådet ikke skride ind mod en  

 kommunalbestyrelses sagsbehandling, såfremt denne ikke indebærer en  

 overtrædelse af lovgivningen.
Tilsynsrådet foretager sig derfor ikke videre.' Allinge-Gudhjem Kommunes borgmesterkontor har på forespørgsel fra  

 Indenrigsministeriet telefonisk oplyst, at kommunalbestyrelsen den 16.  

 februar 1994 har meddelt tillægsbevilling til yderligere formandsvederlag.
 I denne anledning skal Indenrigsministeriet udtale følgende:
 De almindelige kommunale tilsynsmyndigheder - de for hvert amt nedsatte  

 tilsynsråd og indenrigsministeriet - fører til med, at kommunerne overholder  

 lovgivningen, jf. § 61 i lov om kommunernes styrelse (lovbekendtgørelse nr.  

 526 af 22. juni 1993).
 De kommunale tilsynsmyndigheder kan ikke tage stilling til, om kommunernes  

 sagsbehandling er rimelig eller hensigtsmæssig, eller om sagsbehandlingen er  

 i overensstemmelse med god forvaltningsskik.
Indenrigsministeriet er ikke almindelig klageinstans i forhold til  

 tilsynsrådene.
Ministeriet tager dog sager op til vurdering, hvis ministeriet  

 har grund til at antage, at den retsopfattelse, tilsynsrådet har givet udtryk  

 for, er urigtig eller hviler på et urigtigt faktisk grundlag, jf. § 61 a i  

 lov om kommunernes styrelse.
Det fremgår af § 2, stk. 1 og 2, i lov om kommunernes styrelse, at  

 kommunens anliggender styres af kommunalbestyrelsen.
De nærmere regler for  

 kommunens styrelse fastsættes i en styrelsesvedtægt, der vedtages af  

 kommunalbestyrelsen.
Forslag til styrelsesvedtægt samt til ændring af  

 vedtægten skal undergives 2 behandlinger i kommunalbestyrelsen med mindst 6  

 dages mellemrum.
 Sager om ændring af kommunens styrelsesvedtægt henhører efter  

 Indenrigsministeriets opfattelse ikke under noget udvalg, idet sådanne sager  

 vedrørende kommunalbestyrelsens egne forhold forberedes og forelægges for  

 kommunalbestyrelsen af borgmesteren som formand for kommunalbestyrelsen, jf.  

 styrelseslovens § 30. Der kan herved henvises til bemærkningerne til  

 lovforslaget, hvorved bestemmelsen i styrelseslovens § 31, stk. 3, om  

 borgmesterens umiddelbare forvaltning af de anliggender, som ikke er henlagt  

 til udvalg, blev ophævet (lov nr. 259 af 6. maj 1993).
 Såfremt et forslag til ændring af styrelsesvedtægten vedrører kommunens  

 økonomiske eller almindelige administrative forhold, skal forslaget dog af  

 borgmesteren forelægges økonomiudvalget, forinden forslaget forelægges  

 kommunalbestyrelsens til beslutning, jf. styrelseslovens § 18, stk. 2, der  

 har følgende ordlyd:
»Økonomiudvalget har indseende med de økonomiske og administrative  

 forhold inden for samtlige kommunens administrationsområder, og udvalgets  

 erklæring skal indhentes om enhver sig, der vedrører disse forhold, forinden  

 sagen forelægges kommunalbestyrelsen til beslutning.« Forslaget til styrelsesvedtægtændring vedrørte bl.a. oprettelse af et  

 yderligere stående udvalg, børne- og kulturudvalget.
Efter  

 Indenrigsministeriets opfattelse vedrørte forslaget hermed kommunens  

 almindelige administrative forhold, herunder sekretariatsmæssig betjening af  

 udvalget, således at forslaget var omfattet af økonomiudvalgets kompetence i  

 henhold til styrelseslovens § 18, stk. 2.
 Endvidere indebar styrelsesvedtægtsændringen en merudgift til  

 formandsvederlag, således at forslaget til vedtægtsændring også som følge  

 heraf var omfattet af bestemmelsen i styrelseslovens § 18, stk. 2, om  

 forelæggelse for økonomiudvalget.
Det antages imidlertid, at en kommunalbestyrelse lovligt kan beslutte, at  

 en sag ikke skal forelægges et stående udvalg, hvis det er åbenbart, at der  

 ikke herved kan tilføres sagen nye, relevante oplysninger.
Det samme gælder  

 formentlig med hensyn til pligten til at indhente erklæring fra  

 økonomiudvalget i henhold til styrelseslovens § 18, stk. 2, jf. den  

 kommenterede kommunale styrelseslov ved Preben Espersen m.fl. (1991), side  

 263.
 På denne baggrund og under hensyn til det i sagen oplyste om baggrunden  

 for styrelsesvedtægtsændringsforslaget finder Indenrigsministeriet ikke  

 grundlag for at fastslå, at kommunalbestyrelsen har handlet i strid med  

 lovgivningen ved at afvise Deres anmodning om, at sagen om  

 styrelsesvedtægtsændringen blev forelagt for økonomiudvalget.
Efter det i sagen oplyste forudsatte afholdelsen af udgifterne til  

 yderligere formandsvederlag en tillægsbevilling.
I styrelseslovens § 40, stk.  

 2, 2. og 3. pkt., er fastsat:
»Foranstaltninger, der vil medføre indtægter eller udgifter, som ikke  

 er bevilget i forbindelse med vedtagelsen af årsbudgettet, må ikke  

 iværksættes, før kommunalbestyrelsen har meddelt den fornødne bevilling.
Dog  

 kan foranstaltninger, der er påbudt ved lov eller anden bindende  

 retsforskrift, om fornødent iværksættes uden kommunalbestyrelsens forudgående  

 bevilling, men bevillingen må da indhentes snarest muligt.« En tillægsbevilling er således nødvendig, når der er tale om afholdelse af  

 udgifter, som må antages at ligge uden for forudsætningerne for en meddelt  

 bevilling, eller det må anses for overvejende sandsynligt, at en manglende  

 meddelelse af en tillægsbevilling vil medføre, at en eksisterende bevilling  

 vil blive overskredet.
 Efter Indenrigsministeriets opfattelse har det derfor påhvilet  

 kommunalbestyrelsen samtidig med vedtagelsen af styrelsesvedtægtsændringen at  

 vedtage en tillægsbevilling til afholdelse af yderligere formandsvederlag.
 Da det over for Indenrigsministeriet er oplyst, at kommunalbestyrelsen  

 efterfølgende har meddelt den fornødne tillægsbevilling, finder ministeriet  

 ikke grundlag for at foretage videre i sagen.
 En kopi af dette brev er sendt til Tilsynsrådet for Bornholms Amt og  

 Allinge-Gudhjem Kommunalbestyrelse.
