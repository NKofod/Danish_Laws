Betænkning afgivet af Beskæftigelsesudvalget den 14. marts 2012 Betænkning over Forslag til lov om ændring af lov om ændring af lov om arbejdsløshedsforsikring m.v., lov om en aktiv beskæftigelsesindsats, lov om aktiv socialpolitik og integrationsloven (Midlertidig forlængelse af dagpengeperioden og ret til ferie for modtagere af kontanthjælp og særlig ydelse m.v.) [af beskæftigelsesministeren (Mette Frederiksen)] 1. Ændringsforslag Beskæftigelsesministeren har stillet 3 ændringsforslag til lovforslaget.
2. Udvalgsarbejdet Lovforslaget blev fremsat den 22. februar 2012 og var til 1. behandling den 2. marts 2012. Lovforslaget blev efter 1. behandling henvist til behandling i Beskæftigelsesudvalget.
Møder Udvalget har behandlet lovforslaget i 1 møde.
Høring Et udkast til lovforslaget har inden fremsættelsen været sendt i høring.
Den 22. februar 2012 sendte beskæftigelsesministeren de indkomne høringssvar, et notat herom og et ligestillingsnotat til udvalget.
Spørgsmål Udvalget har stillet 1 spørgsmål til beskæftigelsesministeren til skriftlig besvarelse, som denne har besvaret.
3. Indstillinger Et flertal i udvalget (S, DF, RV, SF og EL) indstiller lovforslaget til vedtagelse med de stillede ændringsforslag.
Et mindretal i udvalget (V, LA og KF) indstiller lovforslaget til forkastelse ved 3. behandling.
Mindretallet vil stemme imod de stillede ændringsforslag.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
4. Ændringsforslag med bemærkninger Ændringsforslag Til § 3 Af beskæftigelsesministeren, tiltrådt af et flertal (S, DF, RV, SF og EL):
 1) I det under nr. 4 foreslåede § 13, stk. 11, indsættes efter »særlig ydelse« ordene: »og perioder med revalidering i form af særligt tilrettelagte projekter efter kapitel 10 i lov om en aktiv beskæftigelsesindsats eller tilbud efter kapitel 11 i samme lov«.
[Perioder med visse former for revalidering medtages i bemyndigelsesbestemmelsen] 2) Efter nr. 5 indsættes som nyt nummer:
 »01. Efter § 54 indsættes:
»§ 54 a.
En revalidend, jf. § 2, nr. 4, i lov om en aktiv beskæftigelsesindsats, der har været i revalidering i 12 sammenhængende måneder i form af særligt tilrettelagte projekter efter kapitel 10 i lov om en aktiv beskæftigelsesindsats eller tilbud efter kapitel 11 i samme lov, har ret til op til 5 ugers ferie, hvor personen kan modtage den hidtidige ydelse.
Ferien skal afholdes inden for de 12 følgende måneder.
Det er en betingelse, at personen i øvrigt opfylder betingelserne for at modtage ydelsen, mens ferien afholdes.
Har personen optjent ret til ferie med feriegodtgørelse, skal denne ferie afholdes først.
Den samlede ferie kan højst udgøre 5 uger.
Stk. 2. Det er en betingelse for afholdelse af ferie, at personen har indgået aftale med kommunen om feriens placering.
Ved placering af ferien skal der tages hensyn til personens øvrige forhold, herunder familiens afholdelse af ferie, medmindre det i væsentlig grad modvirker det tilbud, som den pågældende har fået i form af særligt tilrettelagte projekter efter kapitel 10 i lov om en aktiv beskæftigelsesindsats eller tilbud efter kapitel 11 i samme lov.
Kan revalidenden og kommunen ikke blive enige om, hvornår ferien skal afholdes, træffer kommunen afgørelse herom.«« [Ret til ferie for visse revalidender] Til § 6 3) I stk. 1 indsættes som 3. og 4. pkt.:
En revalidend, der før lovens ikrafttræden har påbegyndt, men ikke ved lovens ikrafttræden har afsluttet en friperiode efter den hidtil gældende § 23 i lov om en aktiv beskæftigelsesindsats, har ret til at holde fri resten af den planlagte friperiode.
I så fald betragtes de dage, der fra og med lovens ikrafttræden holdes fri, som ferie efter § 54 a i lov om aktiv socialpolitik som affattet ved § 3, nr. 01.
[Overgangsregel for revalidender, der holder friperiode hen over lovens ikrafttræden] Bemærkninger Til nr. 1 og 2 Som følge af at det foreslås, at en nærmere afgrænset gruppe af revalidender får ret til ferie, medtages dette i den bemyndigelsesbestemmelse, hvorefter beskæftigelsesministeren fastsætter nærmere regler om opgørelse af 12 sammenhængende måneder med kontanthjælp.
Således foreslås det, at det i bekendtgørelsesform kan fastsættes, i hvilket omfang perioder med revalidering i form af særligt tilrettelagte projekter efter kapitel 10 i lov om en aktiv beskæftigelsesindsats eller tilbud efter kapitel 11 i samme lov kan indgå i opgørelsen af 12 sammenhængende måneder med kontanthjælp svarende til det, der er foreslået om særlig ydelse.
 Der er tale om en konsekvensændring, som følge af at § 23 i lov om en aktiv beskæftigelsesindsats ophæves, jf. lovforslagets § 2, nr. 1.
 Efter de gældende regler har revalidender, jf. § 2, nr. 4, i lov om en aktiv beskæftigelsesindsats, der får tilbud efter kapitel 10 i form af særligt tilrettelagte projekter eller tilbud efter kapitel 11 af en varighed på mindst 12 sammenhængende måneder, ret til at holde en friperiode på en måned efter § 23 i lov om en aktiv beskæftigelsesindsats.
I forbindelse med forslaget om at ophæve reglen om friperiode i lov om en aktiv beskæftigelsesindsats ophæves retten til friperiode for disse revalidender også.
Som følge deraf foreslås det, at denne afgrænsede gruppe af revalidender får ret til ferie i op til 5 uger svarende til den ret til ferie, som foreslås indført for kontanthjælpsmodtagere, der har modtaget hjælp i en periode på 12 sammenhængende måneder.
Revalidendens ferie skal afholdes i de følgende 12 måneder.
Placeringen af ferien skal aftales nærmere mellem revalidenden og kommunen.
Det vil være en betingelse for at holde ferien, at personen har indgået aftale med kommunen.
Som ved forslaget om ferie til kontanthjælpsmodtagere skal der ved aftalens indgåelse tages hensyn til personens øvrige forhold, herunder særlig placering af den øvrige families ferie, medmindre det i væsentlig grad modvirker det tilbud, revalidenden er i gang med efter kapitel 10 i lov om en aktiv beskæftigelsesindsats i form af særligt tilrettelagte projekter eller tilbud efter kapitel 11 i lov om en aktiv beskæftigelsesindsats.
Familiens afholdelse af ferie er nævnt som særlig relevant.
Har personen børn i skole, bør der tages hensyn til, hvornår skoleferierne er placeret, så ferie kan blive holdt sammen med børnene.
Det vil også være relevant at tage hensyn til, hvis ægtefællen har tvungen ferie i »industriferien«.
 Det forudsættes, at der ved familie er tale om ægtefælle/samlever og egne eller ægtefælles/samlevers hjemmeboende børn under 18 år.
 Andre »øvrige forhold« kan være familiære forhold, f.eks. alvorlig sygdom eller dødsfald i familien eller hos anden nærtstående person eller et ønske om at deltage i en stor familiefest.
 Det er ikke intentionen at give en udtømmende beskrivelse af, hvad øvrige forhold kan være, men der skal være en fleksibel dialog mellem borgeren og kommunen, hvor hensyn til borgerens ønsker og beskæftigelsesindsatsen kan forenes.
 Hvis revalidenden og kommunen ikke kan blive enige om, hvornår ferien skal afholdes, træffer kommunen en afgørelse, der kan indbringes for beskæftigelsesankenævnet, jf. de almindelige regler om klage til beskæftigelsesankenævnet.
Til nr. 3 Der foreslås en overgangsregel for revalidender, der holder friperiode hen over lovens ikrafttræden, svarende til den foreslåede overgangsregel for kontanthjælpsmodtagere, der holder friperiode hen over lovens ikrafttræden.
 En oversigt over Folketingets sammensætning er optrykt i betænkningen.
Ane Halsboe-Larsen (S) Bjarne Laustsen (S) Henrik Sass Larsen (S) Jan Johansen (S) Leif Lahn Jensen (S) Lennart Damsbo-Andersen (S) fmd.
Pernille Rosenkrantz-Theil (S) Nadeem Farooq (RV) Andreas Steenberg (RV) Finn Sørensen (EL) Eigil Andersen (SF) Özlem Sara Cekic (SF) Annette Vilhelmsen (SF) Christian Juhl (EL) Jørgen Arbo-Bæhr (EL) Hans Andersen (V) Louise Schack Elholm (V) Claus Hjort Frederiksen (V) Jacob Jensen (V) Peter Juel Jensen (V) Inger Støjberg (V) Ulla Tørnæs (V) Fatma Øktem (V) Bent Bøgsted (DF) nfmd.
Jens Henrik Thulesen Dahl (DF) René Christensen (DF) Pia Adelsteen (DF) Joachim B.
Olsen (LA) Mai Henriksen (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
