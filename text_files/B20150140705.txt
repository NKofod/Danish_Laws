Bekendtgørelse om tilskud til oplagring af fiskevarer1) I medfør af § 2, stk. 1-3, § 4, stk. 2, § 6, stk. 1 og 2 og § 9, stk. 4, i lov nr. 1361 af 16. december 2014 om Hav- og Fiskerifonden fastsættes efter bemyndigelse i henhold til § 5, stk. 1, nr. 41, i bekendtgørelse nr. 512 af 23. april 2015 om NaturErhvervstyrelsens opgaver og beføjelser:
Kapitel 1 Formål og anvendelse § 1. Formålet med bekendtgørelsen er gennem tilskud til oplagring af fiskevarer at understøtte producentorganisationernes indsats for at stabilisere markedet for fiskevarer og forøge værdien af fiskevarerne.
 § 2. NaturErhvervstyrelsen kan inden for de afsatte bevillingsmæssige rammer frem til 31. december 2018 give tilskud til oplagring af fiskevarer i overensstemmelse med Europa-Parlamentets og Rådets forordning (EU) nr. 508/2014 af 15. maj 2014 om Den Europæiske Hav- og Fiskerifond og om ophævelse af Rådets forordning (EF) nr. 2328/2003, (EF) nr. 861/2006, (EF) nr. 1198/2006 og (EF) nr. 791/2007 samt Europa-Parlamentets og Rådets forordning (EU) nr. 1255/2011.
 § 3. Tilskud kan gives til producentorganisationer, som er anerkendt af NaturErhvervstyrelsen i medfør af Europa-Parlamentets og Rådets forordning (EU) nr. 1379/2013 af 11. december 2013 om den fælles markedsordning for fiskevarer og akvakulturprodukter, om ændring af Rådets forordning (EF) nr. 1184/2006 og (EF) nr. 1224/2009 og om ophævelse af Rådets forordning (EF) nr. 104/2000 og Kommissionens gennemførelsesforordning (EU) nr. 1419/2013 af 17. december 2013 om anerkendelse af producent- og brancheorganisationer, udvidelse af producent- og brancheorganisationers regler og offentliggørelse af udløsningspriser i henhold til Europa-Parlamentets og Rådets forordning (EU) nr. 1379/2013 om den fælles markedsordning for fiskevarer og akvakulturprodukter.
Kapitel 2 Administration Definitioner § 4. I denne bekendtgørelse forstås ved:
1) Parti: Fisk, der indberettes samme dag, som er af samme art, størrelse og kvalitet, og som indlagres på samme indlagringssted.
Der er først tale om et parti, når kontrol på indlagringsstedet har fundet sted.
 2) Oplagringsperiode: Perioden, fra den sidste del af et parti er indlagret til den første del af samme parti udlagres.
 3) Udløsningspris: Den pris pr. kg. fisk, der udløser muligheden for at få tilskud til oplagring.
 4) Forarbejdning: Aktiviteter, der ligger ud over, hvad der er nødvendigt som forberedelse til første salg.
Indberetning § 5. For hver oplagring af partier, der vil anmodes om tilskud til, skal der ske indberetning til NaturErhvervstyrelsen.
Indberetning skal ske senest kl. 14.00, den dag fiskeriauktion har fundet sted.
 Stk. 2. Indberetning kan indsendes indtil den 31. december 2018.
 Stk. 3. Indberetningen skal indeholde oplysninger om den mængde fisk, der ikke kan sælges til udløsningsprisen, art, artens størrelse og kvalitet, fiskerfartøjets EU-flåderegisternummer (CFR-nummer) og landingstilstand (præsentation). Indberetningen skal ske snarest muligt efter det tidspunkt, det konstateres, at partiet ikke kan afsættes til udløsningsprisen.
 Stk. 4. Sammen med de oplysninger, der er nævnt i stk. 3, skal partiets sporbarhedsnummer, dato for indlagring og indlagringssted oplyses til NaturErhvervstyrelsen, senest to arbejdsdage efter indlagring har fundet sted.
Kontrol § 6. NaturErhvervstyrelsen forestår den fysiske og den administrative kontrol samt den efterfølgende regnskabskontrol i forbindelse med tilskud.
Stk. 2. NaturErhvervstyrelsen kan foretage indlagringskontrol, senest dagen efter indberetning er modtaget.
Partier skal opbevares i et tidsinterval på to timer, hvor kontrollen kan finde sted, før den landede mængde fisk må indfryses og oplagres.
NaturErhvervstyrelsen kan foretage udlagringskontrol, før udlagring af det oplagrede parti påbegyndes.
 Stk. 3. NaturErhvervstyrelsen kan til brug for kontrollen indhente oplysninger fra andre myndigheder i fornødent omfang i overensstemmelse med lov om Hav- og Fiskerifonden § 10.
Kapitel 3 Betingelser for tilskud § 7. Det er en betingelse for tilskud, at 1) betingelserne i artikel 67 i forordning nr. 508/2014 er overholdt, 2) betingelserne i artikel 30 i forordning nr. 1379/2013 er overholdt, 3) producentorganisationen afgiver de oplysninger, eller sikrer at andre, der afgiver oplysninger til NaturErhvervstyrelsen, afgiver de oplysninger, som NaturErhvervstyrelsen anmoder om til brug for sagsbehandlingen, 4) den oplagrede fisk ikke er forarbejdet inden oplagring, 5) partier ikke sammenblandes eller indfryses, før vejning og kontrol er gennemført på indlagringsstedet, og eventuel indlagringskontrol er foretaget af Naturerhvervstyrelsen inden opbevaringsfristen på to timer er udløbet, jf. § 6, stk. 2, 6) producentorganisationen sikrer, at NaturErhvervstyrelsen får besked om, hvornår udlagring vil finde sted, mindst to dage før udlagring påbegyndes, og 7) producentorganisationen sikrer, at kontrolmyndigheden har adgang til at kontrollere partierne.
 Stk. 2. NaturErhvervstyrelsen kan fastsætte nærmere betingelser om producentorganisationens forpligtelse til at informere om det offentlige tilskud, herunder krav om skiltning.
 Stk. 3. Det er, udover hvad der fremgår af stk. 1, en betingelse, at producentorganisationen opbevarer udbetalingsanmodninger med tilhørende originale regnskabsbilag i overensstemmelse med artikel 140 i Europa-Parlamentets og Rådets forordning (EU) nr. 1303/2013 af 17. december 2012 om fælles bestemmelser for Den Europæiske Fond for Regionaludvikling, Den Europæiske Socialfond, Samhørighedsfonden, Den Europæiske Landbrugsfond for Udvikling af Landdistrikterne og Den Europæiske Hav- og Fiskerifond og om generelle bestemmelser for Den Europæiske Fond for Regionaludvikling, Den Europæiske Socialfond, Samhørighedsfonden og Den Europæiske Hav- og Fiskerifond og om ophævelse af Rådets forordning (EF) nr. 1083/2006.
Kapitel 4 Udløsningspriser og tilskud Udløsningspriser § 8. NaturErhvervstyrelsen fastsætter udløsningspriserne.
Udløsningspriserne fastsættes i overensstemmelse med artikel 31 i forordning nr. 1379/2013 og på baggrund af forslag fra producentorganisationerne.
 Stk. 2. Udløsningspriserne fremgår af bilag 1 og 2 til denne bekendtgørelse.
Tilskud § 9. NaturErhvervstyrelsen giver 1.000 kr. i tilskud pr. ton den første uge i oplagringsperioden til bulkoplagring.
 Stk. 2. NaturErhvervstyrelsen giver 2.000 kr. i tilskud pr. ton den første uge i oplagringsperioden til enkeltvis indfrysning og oplagring i kartoner.
 Stk. 3. NaturErhvervstyrelsen giver 25 kr. i tilskud pr. ton pr. påbegyndt uge (mandag) i oplagringsperioden efter den første uge.
Kapitel 5 Udbetaling af tilskud § 10. Producentorganisationen kan anmode om udbetaling, når et oplagret parti er udlagret med henblik på menneskeligt konsum.
Stk. 2. Det er en betingelse for udbetaling af tilskud, at producentorganisationen indsender 1) en udbetalingsanmodning, 2) dokumentation i form af en faktura eller lignende for, at det omhandlede parti er udlagret med henblik på menneskeligt konsum, 3) dokumentation for oplagring i form af en udlagringsmeddelelse, hvoraf partier, oplagringsperiode og vægt skal fremgå, 4) dokumentation for den samlede mængde oplagrede fisk fordelt på art og størrelse pr. udbetalingsanmodning og akkumuleret for det indeværende år, og 5) producentorganisationens samlede salg i det indeværende år.
 Stk. 3. Skema til udbetalingsanmodning findes på NaturErhvervstyrelsens hjemmeside.
 § 11. NaturErhvervstyrelsen overfører tilskuddet til producentorganisationens NemKonto.
Kapitel 6 Underretningspligt § 12. Producentorganisationen skal i hele perioden, hvor et parti oplagres, på forlangende afgive en erklæring til NaturErhvervstyrelsen om, hvorvidt betingelserne for tilskud fortsat opfyldes.
 Stk. 2. Producentorganisationen skal i hele perioden, hvor et parti oplagres, uden ugrundet ophold skriftligt give NaturErhvervstyrelsen meddelelse om forhold, der kan medføre bortfald og tilbagebetaling eller nedsættelse af tilskud efter kapitel 7.
Kapitel 7 Bortfald og tilbagebetaling eller nedsættelse af tilskud § 13. NaturErhvervstyrelsen kan træffe afgørelse om bortfald og tilbagebetaling af tilskud, hvis 1) producentorganisationen har afgivet urigtige eller vildledende oplysninger eller har fortiet oplysninger af betydning for sagens afgørelse, 2) producentorganisationen tilsidesætter sine pligter efter lov om Hav- og Fiskerifonden § 8 og § 9, stk. 2, eller 3) betingelserne for tilskud eller udbetaling ikke er opfyldt.
 Stk. 2. NaturErhvervstyrelsen kan endvidere træffe afgørelse om bortfald og tilbagebetaling af tilskud, hvis producentorganisationen ikke sikrer, at andre, der afgiver oplysninger til NaturErhvervstyrelsen, afgiver korrekte oplysninger af betydning for sagens afgørelse.
§ 14. Uanset § 13 kan NaturErhvervstyrelsen træffe afgørelse om ikke at bortfalde hele tilskuddet.
NaturErhvervstyrelsen kan i den forbindelse træffe afgørelse om en proportional nedsættelse af tilskuddet, hvis NaturErhvervstyrelsen vurderer, at § 13, stk. 1, nr. 2, eller § 13, stk. 2, er overtrådt.
 Stk. 2. Tilskuddet vil blive nedsat forholdsmæssigt ud fra en vurdering af art og grovhed af overtrædelsen og det eventuelle tab for Den Europæiske Hav- og Fiskerifond.
Kapitel 8 Force majeure § 15. NaturErhvervstyrelsen kan anerkende tilfælde af force majeure og andre ekstraordinære omstændigheder, der forhindrer tilskudsmodtager i at opfylde sine forpligtelser, og dermed ikke medfører bortfald og tilbagebetaling eller nedsættelse af tilskud.
Stk. 2. Hvis tilskudsmodtager ønsker at påberåbe sig force majeure eller andre ekstraordinære omstændigheder, skal dette meddeles NaturErhvervstyrelsen skriftligt senest 15 arbejdsdage efter det tidspunkt, hvor tilskudsmodtager er i stand til at gøre det.
Meddelelsen skal være vedlagt fyldestgørende dokumentationsmateriale.
 Stk. 3. Det er en betingelse for anerkendelse af force majeure eller andre ekstraordinære omstændigheder i konkrete tilfælde, at de indtrufne begivenheder forhindrer tilskudsmodtager i at opfylde sine forpligtelser, og at tilskudsmodtager ikke ved en forholdsmæssig indsats kunne have sikret sig herimod.
Kapitel 9 Klageadgang § 16. Afgørelser truffet af NaturErhvervstyrelsen kan påklages til Fødevareministeriets Klagecenter.
 Stk. 2. Klagen skal være skriftlig og skal indgives gennem NaturErhvervstyrelsen.
 Stk. 3. Klagefristen er 4 uger for afgørelser, der er truffet i medfør af denne bekendtgørelse.
 Stk. 4. Fødevareministeriets Klagecenter kan inden for 6 måneder efter afgørelsen se bort fra overskridelse af klagefristen, når overskridelsen af særlige grunde er undskyldelig.
 Stk. 5. NaturErhvervstyrelsen kan genoptage en sag, efter at der er indgivet klage.
 Stk. 6. Afgørelser truffet af Fødevareministeriets Klagecenter i klagesager kan ikke indbringes for anden administrativ myndighed.
Kapitel 10 Ikrafttræden § 17. Bekendtgørelsen træder i kraft den 1. januar 2016.
 Stk. 2. Bekendtgørelse nr. 19 af 16. januar 2015 om tilskud til oplagring af fiskevarer ophæves.
NaturErhvervstyrelsen , den 3. december 2015 Jette Petersen / Aksel Nielsen Bilag 1 Udløsningspriser for Danmarks Fiskeriforening Producent Organisation pr. 19. januar 2015 Bilag 2 Udløsningspriser for Danmarks Pelagiske Producentorganisation pr. 19. januar 2015 1) I bekendtgørelsen er der medtaget visse bestemmelser fra Europa-Parlamentets og Rådets forordning nr. 508/2014/EU af 14. maj 2014 om Den Europæiske Hav- og Fiskerifond og om ophævelse af Rådets forordning (EF) nr. 2328/2003, (EF) nr. 861/2006, (EF) nr. 1198/2006 og (EF) nr. 791/2007 samt Europa-Parlamentets og Rådets forordning nr. 1255/2011, EU-Tidende 2014, nr.
L 149, side 1, Europa-Parlamentets og Rådets forordning (EU) nr. 1379/2013 af 11. december 2013 om den fælles markedsordning for fiskevarer og akvakulturprodukter, om ændring af Rådets forordning (EF) nr. 1184/2006 og (EF) nr. 1224/2009 og om ophævelse af Rådets forordning (EF) nr. 104/2000, EU-Tidende 2013, nr.
L 354, side 1, og Europa-Parlamentets og Rådets forordning nr. 1303/2013/EU af 17. december 2013 om fælles bestemmelser for Den Europæiske Fond for Regionaludvikling, Den Europæiske Socialfond, Samhørighedsfonden, Den Europæiske Landbrugsfond for Udvikling af Landdistrikterne og Den Europæiske Hav- og Fiskerifond og om generelle bestemmelser for Den Europæiske Fond for Regionaludvikling, Den Europæiske Socialfond, Samhørighedsfonden og Den Europæiske Hav- og Fiskerifond og om ophævelse af Rådets forordning nr. 1083/2006, EU-Tidende 2013, nr.
L 347, side 320. Ifølge artikel 288 i EUF-Traktaten gælder en forordning umiddelbart i hver medlemsstat.
Gengivelsen af disse bestemmelser i bekendtgørelsen er således udelukkende begrundet i praktiske hensyn og berører ikke forordningernes umiddelbare gyldighed i Danmark.
