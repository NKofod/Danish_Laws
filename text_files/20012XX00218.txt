Skriftlig fremsættelse (20. marts  

 2002) Undervisningsministeren Herved tillader jeg mig for Folketinget at  

 fremsætte:
 Forslag til lov om ændring af lov om statens  

 uddannelsesstøtte m.v. (Den Internationale Brigade, støtte til  

 uddannelse i udlandet m.v.).
(Lovforslag nr.
L 177).
 På baggrund af at kontrakterne for forsvarets  

 reaktionsstyrkeenheder (Den Internationale Brigade m.fl.) er ændret,  

 så der som noget nyt i henhold til kontrakten udbetales  

 godtgørelse og bonus i løbet af kontraktperioden, er der  

 opstået et behov for at ændre reglerne i loven, så  

 fribeløbet også forhøjes i denne situation.  

 Fribeløbet er det beløb, som de uddannelsessøgende  

 må tjene ved siden af deres SU.
Endvidere foreslås der gennemført en ordning,  

 hvorefter der kun gives SU til uddannelse i udlandet til  

 uddannelsessøgende, der inden for de sidste 10 år forud for  

 ansøgningstidspunktet har haft sammenhængende ophold i Danmark i  

 mindst 2 år.
Det er for at sikre, at der kun gives SU til uddannelse i  

 udlandet til uddannelsessøgende, der har opnået tilknytning til  

 landet.
 Der foreslås herudover gennemført en  

 række mindre justeringer af loven.
 Som konsekvens af den foreslåede ændring med  

 hensyn til ophold i Danmark i en vis periode for at få SU til  

 uddannelse i udlandet, vil det være nødvendigt at foretage en  

 mindre konsekvensændring af lov om specialpædagogisk  

 støtte ved videregående uddannelser.
 Indførelsen af kravet om 2 års ophold i  

 Danmark inden for de sidste 10 år forud for  

 ansøgningstidspunktet skønnes at medføre besparelser  

 på ca. 1,5 mio. kr. i 2002 stigende til ca.11,5 mio. kr. i 2006.
Lovforslaget får ikke administrative,  

 økonomiske eller miljømæssige konsekvenser for det  

 offentlige og erhvervslivet.
Der er heller ingen administrative konsekvenser  

 for borgerne.
Lovforslaget indeholder ikke EU-retlige aspekter.
 Det foreslås, at loven træder i kraft den 1.  

 juli 2002.
 Idet jeg i øvrigt henviser til lovforslaget med  

 tilhørende bemærkninger, tillader jeg mig at anbefale forslaget  

 til velvillig behandling i det høje Ting.
