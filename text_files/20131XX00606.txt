Skriftlig fremsættelse (26. marts 2014) Klima-, energi- og bygningsministeren (Rasmus Helvig Petersen):
 Herved tillader jeg mig for Folketinget at fremsætte:
Forslag til lov om etablering af et klimaråd, klimapolitisk redegørelse og fastsættelse af nationale klimamålsætninger (Lovforslag nr.
L 161) Lovforslaget, som indgår i aftale af 6. februar 2014 om Danmarks Klimalov, Klimaråd og nationale klimamålsætninger, har til formål at etablere en overordnet strategisk ramme for Danmarks klimapolitik med henblik på at overgå til et lavemissionssamfund i 2050, hvilket vil sige et ressourceeffektivt samfund med en energiforsyning baseret på vedvarende energi og markant lavere udledninger af drivhusgasser fra øvrige sektorer, og som samtidig understøtter vækst og udvikling.
Lovforslaget skal derudover fremme gennemsigtighed og offentlighed om status, retning og fremdrift for Danmarks klimapolitik.
 Efter lovforslaget udmøntes formålet i 3 centrale elementer, som beskrives i lovforslaget og dets bemærkninger:
1. For at skabe en klar retning for klimaindsatsen forpligtes klima-, energi- og bygningsministeren til mindst hvert 5. år at fremsætte nationale klimamålsætninger overfor Folketinget.
De nationale klimamålsætninger skal have et tiårigt perspektiv.
 2. For at fremme gennemsigtighed og et fagligt sammenhængende beslutningsgrundlag for Danmarks klimapolitik nedsættes Klimarådet den 1. januar 2015. Klimarådet skal bidrage med uafhængig rådgivning til regeringen om omstillingen til et lavemissionssamfund i 2050 samt bidrage til den offentlige debat.
 3. For at fremme gennemsigtighed og offentlighed om status for Danmarks klimapolitik skal klima-, energi- og bygningsministeren hvert år udarbejde en klimapolitisk redegørelse til Folketinget.
 Derudover indeholder lovforslaget regler og bemærkninger, der fastsætter og præciserer indholdet af de ovennævnte elementer, herunder de nærmere rammer for Klimarådet arbejde, dets sammensætning, udnævnelsesperiodens længde og sekretariatsbetjening, m.v.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
