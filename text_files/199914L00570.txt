Betænkning afgivet af Miljø- og  

 Planlægningsudvalget den 3. maj 2000 Betænkning over Forslag til lov om  

 stormflod og stormfald Udvalget har behandlet lovforslaget i nogle møder  

 og har herunder stillet spørgsmål til økonomiministeren  

 og miljø- og energiministeren, som disse har besvaret dels skriftligt,  

 dels i samråd.
 Endvidere har udvalget modtaget skriftlige og/eller  

 mundtlige henvendelser fra:
Dansk Familielandbrug, Dansk Skovforening, De danske Landboforeninger, EBL Agro A/S, Nepenthes og WWF Verdensnaturfonden.
 Der er af økonomiministeren stillet  

 ændringsforslag, hvorom henvises til de ledsagende  

 bemærkninger.
 Økonomiministeren har over for udvalget oplyst  

 følgende:
» Etablering af løvtræ og andre robuste  

 træarter med henblik på hurtigt at få etableret en  

 kvalitetsskov på private, fredskovspligtige arealer ramt af stormfaldet  

 i december 1999 har meget høj prioritet med dette lovforslag.  

 Ministeren tillægger det afgørende betydning, at der i  

 definitionen af robust skov indgår kriterier som mulighed for  

 selvforyngelse og mulighed for naturnære skovdriftssystemer.
Målet med stormfaldsordningen er at  

 understøtte etablering af langsigtet robuste skove med større  

 stabilitet til at modstå kraftige vindpåvirkninger, men  

 også skove, der kan producere træ og forynge sig selv.
Det kan  

 tage flere trægenerationer at nå dette mål.
Decemberorkanen  

 har betydet et stort tilbageskridt i denne langsigtede omstillingsproces, da  

 de væltede skove helt har mistet skovklimaet, og der skal startes  

 forfra med en ny kulturskov.
Det afgørende er at komme hurtigt i gang  

 med genopbygningen af kvalitetsskov og samtidig kunne bygge videre på  

 de naturelementer, der eksisterer.
Men det vil tage tid at nå  

 målene.
Ønsker man løvtræer hurtigt, er der  

 behov for en intensiv indsats.
Andre steder kan man vælge en mere  

 ekstensiv indsats på nuværende tidspunkt med udpræget brug  

 af forkulturer med pionertræarter.
Disse skaber et skovklima, og  

 på et senere tidspunkt   måske først om 30 år  

 indplantes blivende træarter, såkaldte klimakstræarter som  

 f.eks. bøg.
Klimakstræarterne er frostfølsomme og kan  

 derfor ikke plantes på steder helt uden skovklima.
Denne model giver  

 samtidig en aldersmæssig spredning af de fremtidige bevoksninger,  

 hvorved skoven bliver mere spændende og varieret.
 På steder, hvor der er naturlig opvækst,  

 lægger ministeren vægt på, at der gives mulighed for at  

 understøtte dette med såning eller ved brug af naturlig  

 tilgroning, ligesom der skal gives mulighed for at skabe spændende  

 naturområder i skoven.
 Der er i lovforslaget lagt op til at graduere tilskuddet  

 efter andelen af robuste arter, der indplantes i de nye kulturer.  

 Miljø- og energiministeren er indstillet på, at andelen af  

 robuste arter kan øges til henholdsvis 25 pct., 50 pct. og 80 pct.  

 på de magre jorder, ligesom der på de gode jorder bør ske  

 en forbedring, så der opereres med to satser, henholdsvis 50 pct. og 80  

 pct. robuste arter, for løvtræs-kulturer dog mindst 80 pct.  

 robuste arter.
Regeringen har stillet ændringsforslag,  

 således at det præciseres, at robust skov omfatter en  

 væsentlig andel hjemmehørende træarter.
Der vil i  

 forbindelse med den endelige udformning af tilskudsordningen endvidere blive  

 lagt vægt på træartsblandinger og plantningsmønstre,  

 der med den aktive pleje, skovejeren forventes at gennemføre, kan  

 udvikle sig til varieret, robust skov.
Regeringen er indstillet på, når alle  

 ansøgninger om gentilplantning efter stormfaldet den 3.-4. december  

 1999 og den 28.-29. januar 2000 er behandlet, at evaluere lovens effekt  

 på de genrejste skove.
Udvalget vil blive orienteret herom.
I forbindelse med fladefald er det vanskeligt alene at  

 basere etableringen af den nye skov på naturlig foryngelse.
Ved spredt  

 stormfald bør skovejeren i videst muligt omfang udnytte mulighederne  

 for naturlig foryngelse fra de omkringstående træer.
Tilskud til  

 genetablering af skovene vil blive tilrettelagt, så naturlig foryngelse  

 efter spredt stormfald kan tilgodeses, hvis det spredte stormfald samlet  

 udgør mere end  1/3 af den enkelte bevoksnings  

 vedmasse.
Mere økologi Ministeren tillægger etablering af  

 løvtræ og andre robuste træarter med henblik på  

 hurtigt at få etableret en kvalitetsskov meget høj prioritet med  

 dette lovforslag.
Skovbruget udvikler sig hen imod en mere økologisk  

 dyrkningsform, og i statsskovene udfases brugen af pesticider i henhold til  

 aftalen fra 1998 om at afvikle brugen af plantebeskyttelsesmidler på  

 offentlige arealer.
For at tilskynde til, at brugen af pesticider i  

 forbindelse med genetablering efter stormfaldet bliver så lille som  

 overhovedet muligt, vil ordningen blive tilrettelagt således, at  

 anvendelsen af pesticider begrænses til et minimum.
Der vil i den  

 forbindelse kunne ydes et forhøjet tilskud til gentilplantning uden  

 brug af pesticider.
En forudsætning er dog, at der ikke samtidig  

 dybdepløjes.
Det væsentlige er at se pesticidanvendelsen i et  

 udviklingsperspektiv, hvor den begrænsede pesticidanvendelse kan  

 være med til at sikre en tilstrækkelig høj kvalitet af  

 skovene, herunder andel løvtræ og andre hjemmehørende  

 arter på udsatte lokaliteter, men at der samtidig er tale om et  

 afviklingsperspektiv.
Når der viser sig holdbare metoder for  

 gentilplantning uden brug af pesticider, vil det blive overvejet som et  

 fremtidigt vilkår for at opnå tilskud, at disse metoder anvendes.
Stabile og robuste skove Lovforslaget omhandler to delelementer: Dels tilskud til  

 gentilplantning af de arealer, der væltede under stormen i december  

 1999, dels en forsikringsordning for skovejerne.
Forsikringen skal medvirke  

 til, at erhvervet selv bliver i stand til at foretage den nødvendige  

 oprydning og gentilplantning efter storme, der måtte komme fremover.  

 Der er tale om en slags hjælp til selvhjælp for erhvervet.
Regeringen har stillet et ændringsforslag, der  

 medfører, at forsikringen ikke længere er lovpligtig.
Det vil  

 dog være en forudsætning for at modtage tilskud fra stormflods-  

 og stormfaldspuljen til genetablering af skoven, at denne er forsikret.  

 Regeringen finder, at lovens formål med at understøtte  

 etablering af stabile og robuste skove endnu bedre opfyldes, såfremt  

 forsikringspræmien differentieres.
Hvis præmien til en vis grad  

 afspejler den reelle stormfaldsrisiko for den enkelte skov, vil skov-ejeren  

 også herigennem blive motiveret til at plante stabile og robuste skove.
Ud fra en miljømæssig vurdering bør  

 dette incitament være kraftigt med halvt så høje  

 præmier for løvskov som for nåleskov.
Rent  

 forsikringsmæssigt kan der imidlertid vise sig uforudsigelige problemer  

 forbundet med en frivillig ordning med så stærkt differentierede  

 satser.
De indkomne tilbud med differentierede satser vil derfor blive  

 grundigt overvejet ud fra miljø- og forsikringsmæssige  

 hensyn.« Herefter indstiller udvalget lovforslaget til  

vedtagelse med de stillede ændringsforslag.
Et mindretal (Venstres, Det Konservative Folkepartis,  

 Dansk Folkepartis og Centrum-Demokraternes medlemmer af udvalget)  

 tilkendegiver, at der er gået for lang tid i forbindelse med  

 forberedelsen af lovforslaget til fremsættelsen i Folketinget.
Stormen  

 fandt sted natten mellem den 3. og 4. december 1999. Men først den 16.  

 marts 2000 blev lovforslaget fremsat i Folketinget.
Det er for lang tid,  

 når man tager i betragtning, at de mennesker, som lovforslaget  

 vedrører, har levet i en uvis situation uden at kunne gå i gang  

 med oprydnings- og plantearbejdet, fordi de har afventet regeringens  

 lovforslag.
Mindretallet lægger vægt på, at  

 forsikringsordningen bliver frivillig, således at kun skovejere, der  

 ønsker at kunne modtage tilskud nu og i fremtiden, bliver omfattet af  

 et krav om tegning af en forsikring.
Mindretallet finder det desuden  

 positivt, at det i lovforslaget er bestemt, at det er stormfaldet på  

 den enkelte ejendom, der er afgørende for, om forsikringserstatningen  

 kommer til udbetaling   ikke om en hel region er ramt af stormfaldet.
Mindretallet lægger desuden vægt på, at  

 forsikringsordningen   som den er skitseret   bliver lidt billigere for  

 skovejerne, end det fremgik af lovforslagets bemærkninger.
Dog finder  

 man stadig, at forsikringspræmien er vel dyr i forhold til erhvervets  

 indtjeningsmuligheder nu og i fremtiden.
Mindretallet ser positivt på, at  

 økonomiministeren under samråd i udvalget har oplyst, at  

 skov-ejerne vil få meddelt resultatet af den internationale udbudsrunde  

 af forsikringsordningen, herunder præmie og forsikringsbeløb,  

 inden fristen for tilmelding til ordningen udløber.
Ministerens  

 udmelding under samrådet om, at resultatet af denne udbudsrunde  

 herunder præmie og forsikringsbeløb   vil blive meddelt  

 skovejerne, der herefter kan melde sig til ordningen, er derfor positiv,  

 fordi det betyder, at den nødvendige information er til stede, for at  

 skovejerne kan tage en kvalificeret beslutning om at melde sig til ordningen  

 eller lade være.
 Mindretallet finder det afgørende, at der  

 indføres en differentieret præmiebetaling i  

 forsikringsordningen.
 Mindretallet finder det positivt, at regeringen har  

 fremlagt et aktstykke, således at der kan ydes tilskud til orkanramte  

 frugt- og bæravlere.
Mindretallet tillægger det stor betydning, at der  

 ikke i forbindelse med ydelsen af tilskud bliver stillet krav om  

 restriktioner på de dele af en ejendom, der ikke er berørt af  

 stormfaldet og derfor ikke skal modtage tilskud.
Mindretallet finder det  

 således vigtigt, at Skov- og Naturstyrelsen ikke ved  

 fastsættelsen af grænserne for fredskovspligtens  

 udstrækning medtager mere end de bevoksninger, som af rent  

 arronderingsmæssige hensyn er påkrævede.
 Mindretallet finder, at det er et problem, at regeringens  

 lovforslag ikke åbner mulighed for en delvis dækning af  

 skovejernes værditab i forbindelse med orkanen.
I forbindelse med den kommende administration af loven  

 lægger mindretallet vægt på, at man i arbejdet med  

 udmøntningen af de nærmere regler sikrer, at myndighederne ved  

 godkendelsen af tilplantningsplaner og lign. tager de fornødne lokale  

 hensyn, således at man ikke bliver fastlåst i stive  

 administrative og bureaukratiske regler.
En stor del af variationen og  

 diversiteten fremkommer nemlig ved, at forskellige ejere anvender forskellige  

 metoder og træarter, hvor blot det fælles mål om etablering  

 af stabile og varierede skove holdes for øje.
Endvidere lægger mindretallet vægt på,  

 at man ved den efterfølgende udarbejdelse af bekendtgørelsen  

 udvider listen over godkendte robuste træarter, idet det indgåede  

 forlig indeholder en formulering om, at en »væsentlig andel« af  

 træerne skal bestå af hjemmehørende træarter.
Dette  

 må samtidig betyde, at der er stabile træarter, som ikke  

 behøver at opfylde kravet til at være hjemmehørende.
Om  

 disse træarter udgøres af 5, 10 eller 15 arter, finder  

 mindretallet uden betydning, idet kravet til disse træarter alene er,  

 at de skal være stabile   alt under forudsætning af, at kravet  

 til andelen af hjemmehørende træarter er opfyldt.
Jo flere  

 stabile træarter, des større variation.
 Mindretallet lægger ikke skjul på, at man  

 gerne havde set ordningen anderledes på blandt andet følgende  

 punkter:
I stedet for at kræve en forsikringsordning for de skovejere,  

 der skal have stormfaldshjælp, så man gerne etableret en ordning,  

 efter hvilken skovejerne indbetaler et beløb i  

 størrelsesordenen 5-10 kr./ha/år direkte til stormfalds- og  

 stormflodsfonden.
En sådan ordning ville dels sikre, at der ikke  

 overføres penge fra skovbruget til forsikringsselskaberne, dels sikre,  

 at samtlige indbetalte beløb bliver anvendt til etablering af robust  

 og varieret skov.
 Man havde gerne set, at private træindustrier og større  

 private skovejendomme fik mulighed for at vandlagre træ på samme  

 vilkår, som staten oplagrer træ.
Man havde også gerne set, at der var sikret Forskningscentret  

 for Skov & Landskab og Skovskolen de fornødne midler til at  

 gennemføre den vejledning og rådgivning, erhvervet har så  

 hårdt brug for i tiden efter et stormfald af den aktuelle  

 størrelse.
Det drejer sig om oparbejdning af stormfaldstræer,  

 lagringen heraf og de betydelige vanskeligheder, der opstår i  

 forbindelse med genkultiveringen af arealerne.
Man så endvidere gerne en fjernelse af bestemmelsen i  

 lovforslaget om, at skovejere, der i første omgang måtte  

 vælge ikke at tilmelde sig ordningen inden for den i loven fastsatte  

 frist, ikke senere kan tilmelde sig ordningen.
Da der ikke kan spekuleres i  

 ordningen, såfremt man blot stiller krav om, at man for at være  

 omfattet af denne skal være tilmeldt på tidspunktet for  

 stormfaldets indtræden, synes lovforslagets krav urimeligt og  

 unødvendigt.
Især set i lyset af, at ejerskifte inden for  

 familien ikke betragtes som et ejerskifte, der kan betinge  

 efterfølgende tilmelding.
Man finder det ligeledes utilfredsstillende, at ministeren ikke  

 finder det acceptabelt at anvende musemidler og vildtafværgningsmidler  

 samtidig med, at der opnås forhøjet tilskud til pesticidfri  

 etablering.
Konsekvensen bliver   såfremt anvendelsen af disse midler  

 måtte blive påkrævet i en given kultur   at man så  

 samtidig anvender herbicider mod ukrudtet, når man alligevel ikke kan  

 modtage det forhøjede tilskud.
Mindretallet finder det betænkeligt, at lovforslaget  

 ikke omfatter kvæg- og svineproducenter, som har haft tab i forbindelse  

 med stormen.
Kvæg- og svineproducenternes tab udgør  

 skønsmæssigt 7 mio. kr.
Tabene vedrører et  

 begrænset antal landmænd, der er ramt hårdt af orkanen,  

 idet de ikke har kunnet forsikre sig mod tabene.
 For mælkeproducenterne drejer det sig om  

 produktionstab som følge af manglende strømforsyning, idet  

 elforsyningen i lokalområder har været afbrudt i flere dage.  

 Disse svigtende elforsyninger har egnsvis været meget udbredte  

 afhængigt af elselskabernes prioritering af nedgravede elkabler.  

 Skaderne skyldes således, at elselskaberne har prioriteret  

 forsyningssikkerheden lavere end driftsomkostningerne.
For frilandssvinebesætninger drejer det sig om  

 direkte skader på hytter og hegn samt dræbte og aflivede dyr.
I  

 opgørelsen af tabet er ikke medregnet det efterfølgende  

 driftstab ved manglende produktion og meromkostninger til pasning og  

 oprydning.
Mindretallet så gerne, at lovforslaget også  

 dækkede disse grupper, da der er tale om tab, der ikke har været  

 tradition for at forsikre sig imod, fordi disse tab aldrig er opstået  

 tidligere.
Det må samtidig sikres, at fremtidige tab ved lignende  

 situationer dækkes ved almindelige forsikringer.
Endelig finder mindretallet det kritisabelt, at  

 stormskader på fredede bygninger ikke er omfattet af regeringens  

 lovforslag.
Stormen den 3. december 1999 forvoldte store skader på  

 hundreder af fredede ejendomme rundtomkring i landet.
Der er tale om  

 værdifulde og umistelige bygninger, som er en del af den danske  

 kulturarv.
Disse stormramte bevaringsværdige ejendomme står nu i  

 fare for at forsvinde for altid.
Ændringsforslag Af	økonomiministeren, tiltrådt af  

udvalget:
Til § 1 1) I nr. 2 indsættes efter 1. pkt. som nyt  

 punktum:
»Robust skov  

 indeholder en væsentlig andel hjemmehørende træarter.« Til § 4 2) I stk. 2, nr. 1, ændres ordene »her i landet koncessioneret  

 selskab« til: » forsikringsselskab, der har ret til at  

 udøve forsikringsvirksomhed, jf. § 5 i lov om  

 forsikringsvirksomhed«.
Til § 11 3) Paragraffen affattes således:
» Stk. 2. Efter fristens udløb kan et skovareal kun  

 blive omfattet af lovens bestemmelser om tilskud ved ejerskifte, og hvis  

 arealet dækkes af basisforsikringen inden for en frist efter  

 ejerskiftet, som fastsættes af økonomiministeren.
 Stk. 3. Forsikringen kan kun opsiges i forbindelse med et  

 nyt udbud af forsikringsordningen.
 Stk. 4. Opsiges forsikringen, kan arealet kun blive  

 omfattet af lovens bestemmelser om tilskud igen i forbindelse med ejerskifte,  

 og hvis arealet dækkes af basisforsikringen inden for en frist efter  

 ejerskiftet, som fastsættes af økonomiministeren.
 Stk. 5. Økonomiministeren fastsætter regler  

 om, hvornår arealer, som ønskes omfattet af loven, herunder ved  

 ejerskifte, skal være omfattet af en basisforsikring.
 Stk. 6. Ved ejerskifte forstås ikke overdragelse  

 til personer, der er knyttet til ejeren ved ægteskab, slægts-  

 eller svogerskab i ret op- eller nedstigende linje eller som søskende,  

 og til virksomheder, for hvilke sådanne personer er  

 direktører.
Stk. 7. Økonomiministeren fastsætter efter  

 drøftelse med miljø- og energiministeren nærmere regler  

 til gennemførelse af forsikringsordningen.« Til § 12 4) I stk. 1, 1. pkt., ændres »fredskovsarealer« til: »fredskov «, og  

», og som er omfattet af en  

 basisforsikring« udgår.
 5) I stk. 1, 2. pkt., udgår ordet »dog«, og »fredskovspligtigt «  

 ændres til: »fredskov«.
 6) I stk. 2 ændres ordene »på fredskovspligtige arealer« til: »i  

 fredskov «.
 7) Stk. 3-5 udgår.
Til § 19 8) Efter stk. 1 indsættes som nye stykker:
» Stk. 3. Stormrådet drager omsorg for, at  

 forpligtelsen efter stk. 2 registreres i matriklen på de berørte  

 ejendomme«.
 Stk. 2 bliver herefter stk. 4.
Til § 31 9) Stk. 1, nr. 6, udgår.
Til § 33 10) I stk. 1 indsættes efter 2. pkt. som nyt  

 punktum:
» 11) I stk. 1, 3. pkt., der bliver 4.  

 pkt., ændres »Ikke-fredskovspligtige arealer omfattes af loven, hvis de er  

 pålagt fredskovspligt senest « til: »Arealer, der  

 ikke er fredskov, omfattes af loven, hvis de bliver fredskov senest«.
 12) I stk. 2, 3. pkt., indsættes efter »Tilskuddet udbetales«: »efter Stormrådets godkendelse«.
Bemærkninger Til nr. 1 Med dette ændringsforslag gøres det klart, at  

 der ud fra en langsigtet betragtning kun er tale om robust skov, hvis den  

 omfatter en væsentlig andel hjemmehørende træarter.
Det  

 vil således være en betingelse for at få godkendt  

 tilplantningsplanen, at der indgår en væsentlig andel  

 hjemmehørende arter.
I øvrigt henvises til definitionen af  

 robust skov i bemærkningerne til lovforslagets § 1, nr. 2.
Til nr. 2 Der er tale om en redaktionel præcisering.
Til nr. 3 og 4 Der har i forbindelse med behandlingen af lovforslaget  

 været rejst det spørgsmål, om forsikringsordningen  

 nødvendigvis skulle være obligatorisk.
Det foreslås på den baggrund, at  

 forsikringsordningen gøres frivillig for den enkelte skovejer.
Det  

 enkelte skovareal skal være dækket af en basisforsikring,  

 såfremt skovejeren ønsker at modtage tilskud fra  

 stormfaldsordningen til det pågældende areal.
Når et areal  

 er blevet omfattet af en basisforsikring og dermed af lovens bestemmelser om  

 tilskud, skal arealet til stadighed være omfattet af en basisforsikring  

 for fremover at være omfattet af lovens bestemmelser om tilskud.
Forsikringsordningen vil blive udbudt internationalt.
Der  

 tilstræbes en dækning på op til 10.000 kr. pr. ha.
Udbudet  

 skal sikre, at det sker til de laveste præmier.
Det er endvidere hensigten i lyset at de afgivne  

 høringssvar at lade forsikringspræmien differentiere,  

 således at præmien til en vis grad afspejler den reelle  

 stormfaldsrisiko for det enkelte skovareal.
Herigennem vil skovejeren blive  

 motiveret til at plante stabil og robust skov.
 I det fremsatte lovforslag, som indeholder en obligatorisk  

 forsikringsordning, er det forudsat, at en basisforsikring mod stormfald kan  

 tegnes med en sumudbetaling på ca. 10.000 kr. pr. ha for en  

 gennemsnitlig præmie på ca. 35 kr. pr. ha/årligt.
Forsikringen gøres nu frivillig, hvilket forventes  

 at betyde, at færre vil tilmelde sig ordningen.
At ordningen samtidig  

 skal udbydes med differentieret præmie, betyder, at det ikke er muligt  

 at fastlægge præmieniveauet på forhånd, idet dette  

 alene afhænger af det ovenfor nævnte udbud, hvormed der  

 tilstræbes et omkostningseffektivt forsikringstilbud.
Præmierne  

 skal ses i forhold til, at den forsikrede ved et stormfald ikke alene  

 får en forsikringsdækning, men også et tilskud fra  

 stormflods- og stormfaldspuljen.
 De indkomne tilbud med differentierede præmier vil  

 blive grundigt overvejet ud fra såvel miljø- som  

 forsikringsmæssige hensyn.
 At forsikringsordningen bliver frivillig, har betydning  

 for udbudet af den samlede forsikringsordning, idet der ikke på  

 nuværende tidspunkt er viden om, hvor mange ha der vil blive tilmeldt  

 ordningen.
Udbudet af forsikringsordningen vil blive foretaget ud fra  

 den forventede tilslutning til ordningen.
Den endelige aftale med  

 forsikringsselskabet/forsikringsselskaberne vil blive indgået,  

 når skovejerne har haft mulighed for at tilmelde sig ordningen.
Det  

 må derfor forventes, at processen vil komme til at løbe over  

 minimum ½ år.
 Det bemærkes, at den samlede forsikringsordning  

 forventes at skulle i fornyet udbud hvert 5. år.
 Efter første udbudsrunde vil skovejerne skulle  

 tilmelde sig ordningen, og den vil herefter blive lukket for tilgang.
 Ved ejerskifte samt etablering af ny skov vil det  

 være muligt for ejerne at tilmelde sig ordningen ved næste  

 udbud.
 For at undgå, at der spekuleres i at vente med at  

 tilmelde sig ordningen, foreslås der indsat en bestemmelse, hvorefter  

 overdragelse til personer, der er knyttet til ejeren ved ægteskab,  

 slægts- eller svogerskab i ret op- eller nedstigende linje eller som  

 søskende, og til virksomheder, for hvilke sådanne personer er  

 direktører, ikke betragtes som ejerskifte.
Forsikringen kan kun opsiges ved fornyet udbud.
Opsigelse  

 af en forsikring i forbindelse med et fornyet udbud medfører, at  

 eventuelle tilskud modtaget inden for en 15-årig periode efter datoen  

 for udbetaling af sidste rate af tilskuddet skal tilbagebetales, jf.  

 bemærkningerne til nr. 8, og det vil ikke være muligt på et  

 senere tidspunkt at tilmelde de pågældende arealer til ordningen,  

 medmindre der sker et ejerskifte, som ikke er omfattet af spekulationsreglen.  

 Tilbagebetalingsforpligtelsen vil blive registreret i matriklen, så  

 købere af ejendommen på den måde orienteres om  

 forpligtelsen.
 Udarbejdelsen af udbudsmateriale samt selve udbudet vil  

 blive gennemført efter drøftelse med Miljø- og  

 Energiministeriet.
Bestemmelsen indebærer som hidtil, at der kun kan  

 udbetales tilskud til skovarealer, der er ramt af fladefald på over 0,5  

 ha for den enkelte skov, idet spredt fald normalt ikke vil medføre et  

 behov for gentilplantning.
Men typisk i løvskove kan forekomme en del  

 spredt fald, der samlet for en skovejendom medfører et betydeligt  

 behov for gentilplantning.
Det anses derfor for rimeligt, at tilskud  

 også skal kunne gives til at understøtte naturlig foryngelse  

 efter spredt stormfald.
Tilskuddet tænkes administreret således,  

 at det kan ydes i situationer, hvor mere end 1/3 af vedmassen i den enkelte  

 bevoksning er stormfældet.
Til nr. 5, 6 og 7 Der er tale om konsekvensrettelser og redaktionelle  

 ændringer.
Til nr. 8 Efter stk. 2 bestemmes, at hvis basisforsikringen for et  

 areal, hvortil der er ydet tilskud efter loven, opsiges inden for 15 år  

 efter udbetaling af sidste rate af tilskuddet, skal tilskuddet tilbagebetales  

 efter Stormrådets nærmere bestemmelser.
Det forudsættes, at  

 kravet om tilbagebetaling gradueres afhængigt af, hvor lang tid der er  

 gået, siden tilskuddet blev udbetalt.
Efter stk. 3 pålægges Stormrådet en  

 pligt til at sikre, at forpligtelsen til at tilbagebetale tilskuddet, hvis  

 basisforsikringen opsiges inden for 15 år efter udbetaling af den  

 sidste rate af tilskuddet, registreres i matriklen og føres ajour.  

 Registreringen i matriklen indebærer, at en tinglysning af  

 tilbagebetalingsforpligtelsen på de berørte ejendomme ikke er  

 nødvendig.
Matrikelmyndigheden videregiver i henhold til  

 udstykningslovens bestemmelser oplysning om registreringen til  

 tinglysningskontorerne, så oplysningerne i form af notering i tingbogen  

 er umiddelbart tilgængelige her.
Den foreslåede metode er  

 også taget i anvendelse i skovloven, for så vidt angår  

 fredskovspligt, i landbrugsloven vedrørende landbrugsejendomme og i  

 naturbeskyttelsesloven vedrørende strandbeskyttelses- og  

 klitfredningslinjer.
Registreringen vil kræve omkostninger i forbindelse  

 med udviklingen af og registreringen i matriklen.
Disse udgifter afholdes af  

 stormflods- og stormfaldspuljen.
Til nr. 9 Der er tale om en konsekvensrettelse.
Til nr. 10 og 11 Med den nye frivillige forsikringsordning kan den  

 situation opstå, at en ansøger ikke ønsker at tegne en  

 basisforsikring, når vilkårene herfor bliver kendt.
Hvis denne  

 situation opstår, fastslår bestemmelsen, at tilskuddet skal  

 tilbagebetales.
Til nr. 12 Der er tale om en teknisk ændring, der  

 klargør, at det også i forbindelse med tilsagnene i forbindelse  

 med stormfaldet i december 1999 og januar 2000 er Stormrådet, der giver  

 tilsagnet om tilskud.
Martin Glerup (S)  

  Carsten Koch (S)  Inger Bierbaum (S)  

  Lis Greibe (S)  Niels Bloch Jespersen (S)  

  Jørn Jespersen (SF) fmd.  

 Ebbe Kalnæs (CD)  Vibeke Peschardt (RV)  

  Søren Kolstrup (EL)  

  Hans Christian Schmidt (V)  Bodil Thrane (V)  

  Jørgen Winther (V)  Jens Vibjerg (V)  

 Henriette Kjær (KF) nfmd.  

  Gitte Seeberg (KF)  Arne Kirkelund (DF)  

  Ole M.
Nielsen (KRF) Frihed 2000 havde ikke medlemmer i udvalget.
