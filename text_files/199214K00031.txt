Nr BTL 31 Betænkning over Forslag til lov om ændring af visse afgiftslove, lov om  

 fremskyndet tilbagebetaling af visse afgifter og lov om faste priser på  

 tobaksvarer (Ændringer som følge af EF's indre marked m.v.)   

 Nr L 31 1992-93, 1. samling Afgivet af Skatteudvalget Afgivet: 19921211 Udvalget har behandlet lovforslaget i en række møder og har herunder stillet et spørgsmål til skatteministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Dansk Erhvervsgartnerforening, Dansk Industri, Det Danske Handelskammer, Handelskammeret, Hjem-Is A/S og Storck Danmark A/S.
 Henvendelsen fra Storck Danmark A/S og et af udvalgets spørgsmål til  

 skatteministeren og dennes svar herpå er optrykt som bilag til betænkningen.
 Der er af skatteministeren stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (udvalget med undtagelse af  

 Socialistisk Folkepartis medlemmer) lovforslaget til vedtagelse med de  

 stillede ændringsforslag.
 Et mindretal (Socialistisk Folkepartis medlemmer af udvalget) vil  

 ved 3. behandling af lovforslaget stemme hverken for eller imod lovforslaget,  

 men vil stemme for de stillede ændringsforslag.
Baggrunden for, at Socialistisk Folkeparti ikke ønsker at medvirke til  

 gennemførelsen af lovforslaget, er, at selv om det indeholder fornuftige  

 regler for væksthusgartnerier og for alkoholsvag vin, fjerner lovforslaget  

 banderolering af cigaretpapir.
Banderoleringsordningen er en velfungerende  

 kontrolordning, som ingen nogen sinde har kritiseret, og følgen af, at  

 banderoleringen nu udgår, vil uden tvivl blive afgiftsovertrædelser som følge  

 af det indre marked, sådan som også Storck Danmark A/S gør rede for i en  

 henvendelse til udvalget.
Socialistisk Folkeparti beklager, at det ikke har  

 været muligt at formå ministeren til, når han nu afskaffer kontrolordningen,  

 at flytte afgiften over på tobakken, sådan som foreslået af Storck Danmark  

 A/S.
 Da Socialistisk Folkeparti ikke ønsker at bidrage til, at det bliver  

 lettere at unddrage sig de danske afgifter, kan vi ikke støtte lovforslaget.
 ÆndringsforslagAf skatteministeren , tiltrådt af udvalget :
 Til § 2 1) Efter nr. 1 indsættes som nye numre:
 »01. I § 1, stk. 1, nr. 1 a , der bliver stk. 1, nr.  

 1, indsættes efter »læskedrikke,» ordene: »dog bortset fra vin  

 og frugtvin med et alkoholindhold på højst 1,2 pct. vol.,».
»02. I § 1, stk. 1, nr. 1 c, der bliver stk. 1, nr. 3,  

 udgår », samt cider med et alkoholindhold på højst 2,5 pct.  

 vol.«» Til § 3 2) I den under nr. 14 foreslåede affattelse af §  

 10, stk. 1, nr. 2, ændres »§ 1, stk. 3, 2. pkt.« til: »§  

 1, stk. 4, 2. pkt.«.
 Til § 7 3) I den under nr. 1 foreslåede affattelse af §  

 2, stk. 1 , ændres i nr. 4 »får udbetalt tilskud« til:  

 »har tilsagn fra Energistyrelsen«.
Bemærkninger Til nr. 1 Vin og frugtvin m.v. med et alkoholindhold på højst 2,5 pct.,  

 der ved forslag til lov om afgift af øl, vin og frugtvin m.m. (L 28)  

 nedsættes til 1,2 pct., er efter den gældende vinafgiftslov fritaget for  

 vinafgift.
Efter praksis skal der imidlertid svares en mineralvandsafgift på  

 80 øre pr. liter af alkoholfri vin.
Med henblik på, at alkoholfri vin  

 afgiftsmæssigt behandles på tilsvarende måde som let pilsner og alkoholfrit  

 øl, der har været fritaget for ølafgift siden juli 1991, foreslås det under  

 nr. 01 at fritage alkoholfri vin for mineralvandsafgift.
 Den foreslåede ændring skønnes med en vis usikkerhed at medføre et  

 provenutab på mineralvandsafgiften på omkring 0,2 mio. kr.
 Cider pålægges i dag en vinafgift eller mineralvandsafgift alt efter, om  

 alkoholindholdet er over 2,5 pct. vol. eller under.
 Da vinafgiftsloven fremover kun omfatter varer, herunder cider, hvis  

 alkoholindhold ligger over 1,2 pct., foreslås det under nr. 02, at  

 beskatningen af cider udgår af mineralvandsafgiftsloven, eftersom cider  

 mindst skal have et alkoholindhold på 2 pct.
Den foreslåede afgiftsomlægning berører kun cider med et alkoholindhold på  

 mellem 2 og 2,5 pct. vol.
Efter ændringsforslaget skal der for denne kategori  

 af cider svares en vinafgift på 4,20 kr. pr. liter i stedet for den nuværende  

 mineralvandsafgift på 80 øre pr. liter. Ændringen skønnes med en vis  

 usikkerhed at medføre et årligt provenutab på mineralvandsafgiften på omkring  

 0,1 mio. kr. og en årlig provenugevinst på vinafgiften på omkring 0,3 mio.  

 kr.
 Nettovirkningen af afgiftsomlægningen for cider kan således anslås til en  

 provenugevinst på omkring 0,2 mio. kr. på helårsbasis.
 Til nr. 2 Der er tale om en korrektion.
Til nr. 3 Den foreslåede ændring medfører, at også mindre  

 væksthusgartnerier, der efter refusion skal betale under 10.000 kr. i  

 CO2-afgift og som følge heraf ikke kan opnå tilskud til dækning af CO2-afgift  

 efter lov om statstilskud til dækning af udgifter til kuldioxidafgift i visse  

 virksomheder med et stort energiforbrug, kan komme ind under ordningen med  

 fremskyndet tilbagebetaling.
Der stilles dog den betingelse, at de skal have  

 tilsagn fra Energistyrelsen efter tilskudsloven.
Det sikres herved, at disse  

 mindre væksthusgartnerier i lighed med de større gartnerier får et økonomisk  

 incitament til at indgå i energisynsordningen og få gennemført  

 energieffektiviseringer.
 Den foreslåede ændring skønnes ikke at få nævneværdige provenumæssige  

 konsekvenser.
Pia Gjellerup (S) fmd.
Klaus Hækkerup (S) Anne-Marie Meldgaard (S)  

 Peder Sass (S) Stavad (S) Bjarne Laustsen (S) Jes Lunde (SF) Jens Thoft (SF)  

 Bente Juncker (CD) Aagaard (KF) Pernille Sams (KF) Mariann Fischer Boel (V)  

 Svend Heiselberg (V) Svend Aage Jensby (V) nfmd.
Ole Donner (FP)  

 Elisabeth Arnold (RV) Kofod-Svendsen (KRF) Bilag Henvendelsen fra Storck Danmark A/S til Skatteudvalget og et af udvalgets  

 spørgsmål til skatteministeren og dennes besvarelse heraf STORCK DANMARK A/S Folketingets skatteudvalg Christiansborg 1240 København K Lovforslag Nr.
L 31 Bortfald af kredittid på afgift af cigaretpapir.
I skatteministerens forslag af 8. 10. 1992 flyttes afgiften af  

 cigaretpapir fra lov om tobaksafgifter, L 29, til lov om ændring af visse  

 afgiftslove m.v., L 31. Samtidig ændres opkrævningsproceduren fra banderoler  

 til afregning efter udleveret salg.
Som den eneste afgift af alle ændres  

 afgift af cigaretpapir til ugunst for den registrerede virksomhed, idet den  

 hidtil gældende kredittid på ekstra 2 måneder, mod sikkerhedsstillelse,  

 bortfalder.
Importører af beslægtede produkter, cigaretter og røgtobak, kan endog få  

 yderligere kredittid iflg. lovforslag nr.
L 29 om tobaksafgifter.
For cigaretpapirets vedkommende er der tale om et beløb på ca. kr. 750  

 mill. pro anno, og en nedskæring af kredittiden vil påvirke likviditeten i  

 den enkelte virksomhed negativt.
Vi skal derfor anmode om, at den nugældende  

 kredittid på 2 mdr. og 15 dage videreføres efter 1. 1. 1993, selvfølgelig med  

 fuld sikkerhedsstillelse fra den enkelte registrerede virksomhed.
I forbindelse med afskaffelsen af banderoler på cigaretpapir i både  

 Danmark og Tyskland pr. 1. 1. 1993 ser vi et muligt problem.
I Tyskland  

 bortfalder afgiften på cigaretpapir fra 1. 1. 1993. Da pakningerne solgt i  

 Danmark og Tyskland er identiske, kan man ikke efter den 1. 1. 1993  

 identificere, om en pakning solgt i Danmark er afgiftsberigtiget.
Det kan  

 befrygtes, at cigaretpapir lovligt indkøbes i Tyskland til væsentlig lavere  

 pris (varens pris er lavere end afgiften i Danmark) - uden afgift og med  

 lavere moms - og ulovligt videresælges i forretninger i Danmark.
På denne  

 måde kan staten miste et ganske betydeligt provenu.
Det skal således bringes i forslag, at løse dette problem ved at ophæve  

 afgiften på cigaretpapir (3 øre pr. stk.) og flytte afgiften over på den  

 tobak, som anvendes af hjemmerullere.
Der anvendes 1 gram tobak pr. cigaret,  

 dermed kr. 30 pr. kg, således at afgiften på L 29 § 1 C forhøjes med kr. 30  

 til kr. 380 pr. kg.
Denne omlægning ville være indtægtsneutral, og kontrollen  

 med afgiften er langt mere sikker gennem anvendelse af banderolesystemet.  

 Samtidig ville man have fjernet endnu en afgift i systemet, nemlig afgiften  

 på cigaretpapir.
Denne fjernes i Tyskland og er i øvrigt tidligere fjernet  

 også i Sverige.
 Såfremt der ikke kan opnås enighed om bortfald af afgift på cigaretpapir -  

 mod tilsvarende forhøjelse af afgift på cigarettobak - må det i hvert fald  

 fortsat gøres muligt at opnå den hidtil gældende forlængelse af kredittid med  

 2 måneder mod sikkerhedsstillelse.
Med venlig hilsen STORCK DANMARK A/S Hans Winge Adm. direktør Albertslund, den 29. oktober 1992.
 Spørgsmål 1:
 I forlængelse af ministerens kommentar til henvendelsen fra Storck Danmark  

 A/S, jf. bilag 7, om afskaffelse af banderoler på cigaretpapir ønskes det  

 oplyst, om banderoler eller stempelmærkning ikke burde opretholdes for at  

 forhindre misbrug og sikre de fremtidige kontrolmuligheder.
 Svar:
Som anført i min kommentar til henvendelsen vil kontrollen med  

 punktafgiften på cigaretpapir ske samordnet med den øvrige kontrol i  

 forbindelse med den almindelige regnskabsmæssige virksomhedskontrol eller i  

 forbindelse med virksomhedskontrol rettet mod særlige afgiftspligtige  

 områder.
Det bemærkes, at en særdeles stor del af forbruget består af  

 cigarethylstre med filter, der fylder som cigaretter. 300 stk. cigarethylstre  

 koster i Danmark stort set det samme som en pakke 20 stk.s cigaretter.
Stempelmærker købes kontant (evt. mod kredit mod fuld sikkerhedsstillelse)  

 og er i modsætning til banderoler på vin og spiritus en egentlig kvittering  

 for, at afgiften er betalt.
Dette system, der er meget gammelt, anvendes  

 herefter kun for cigaretter og røgtobak, der i 1993 skønnes at indbringe ca.  

 7 mia. kr.
Afgiften af cigaretpapir skønnes at indbringe 50 mio. kr.
Der  

 anvendes ikke stempelmærker eller banderoler for andre punktafgiftspligtige  

 varer.
 På denne baggrund er det næppe nødvendigt at opretholde et særligt  

 kontrolsystem for cigaretpapir.
Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde.
 Der er af skatteministeren stillet et ændringsforslag, hvorom henvises til  

 de ledsagende bemærkninger.
 Herefter indstiller udvalget lovforslaget til vedtagelse med  

 det stillede ændringsforslag.
Ændringsforslag Til § 6Af skatteministeren , tiltrådt af udvalget :
 1) I den under nr. 10 foreslåede affattelse af § 12  

 indsættes efter stk. 1 som nyt stykke:
»Stk. 2 . Skatteministeren fastsætter regler om banderolering  

 af cigaretpapir.« Bemærkninger Til nr. 1 Det foreslås, at pakninger til cigaretpapir skal forsynes med en  

 banderole efter nærmere af skatteministeren fastsatte regler.
