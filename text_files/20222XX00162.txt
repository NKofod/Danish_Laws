Skriftlig fremsættelse (15. marts 2023) Beskæftigelsesministeren (Ane Halsboe-Jørgensen):
 Herved tillader jeg mig for Folketinget at fremsætte:
Forslag til Lov om ændring af lov om Arbejdsmarkedets Fond for Udstationerede og barselsloven (Udmøntning af Dansk Arbejdsgiverforening og Fagbevægelsens Hovedorganisations aftale om principper for justering af Arbejdsmarkedets Fond for Udstationerede m.v.) (Lovforslag nr.
L 60) Lovforslaget giver Arbejdsmarkedets Fond for Udstationerede (AFU) en udvidet mulighed for at inddrive fagretlig bod fra sager om overenskomstbrud mod udstationerende virksomheder på vegne af faglige organisationer.
Denne del af lovforslaget udmønter Aftale om principper for justering af Arbejdsmarkedets Fond for Udstationerede, som blev indgået mellem Dansk Arbejdsgiverforening (DA) og Fagbevægelsens Hovedorganisation (FH) i forbindelse med overenskomstforhandlingerne på det private arbejdsmarked i 2020. Forslaget understøtter effekten af fagretlig bod og styrker samtidig inddrivelse af lønmodtagernes løntilgodehavender som fastslået fagretligt.
Således bidrager forslaget til håndhævelsen af kollektive overenskomster i relation til udstationeringsområdet, og til at fagretlige afgørelser kan fuldbyrdes over for udstationerende arbejdsgivere.
Lovforslaget sikrer desuden en særlig tavshedspligt ved, at oplysninger om lønmodtagerens identitet som altovervejende hovedregel ikke uden lønmodtagerens udtrykkelige samtykke bliver videregivet til arbejdsgiveren i forbindelse med fondens behandling af et løntilgodehavende m.v.
Formålet hermed er at afskære en eventuel risiko for, at lønmodtageren udsættes for repressalier fra arbejdsgiveren.
For at kunne tage højde for særlige situationer, fx hvor oplysning om lønmodtagers identitet er nødvendig for at arbejdsgiveren kan undgå at betale et løntilgodehavende to gange foreslås det, at beskæftigelsesministeren efter inddragelse af arbejdsmarkedets parter kan fastsætte regler om, at fonden i nærmere angivne situationer kan videregive oplysninger om lønmodtagerens identitet til arbejdsgiveren, selvom lønmodtageren ikke har givet samtykke hertil.
Endvidere indfører lovforslaget en ordning med obligatorisk remonstration (genvurdering) af AFUs afgørelser.
Forslaget medfører en effektiv proces ved klager over fondens afgørelser og medvirker til at skabe en mere smidig proces ud fra et teknisk og administrativt synspunkt.
 Barselsloven blev sidst ændret ved lov nr. 343 af 22. marts 2022. Her blev lønmodtageres frist for at underrette arbejdsgiver om afholdelsen af orlov efter fødslen eller modtagelsen af barnet ændret fra 8 uger til 6 uger efter fødslen eller modtagelsen af barnet.
Denne ændring af varslingsfristen blev ved ikke fejl ikke gennemført i barselslovens § 16, stk. 1, for varsling af udskydelsen af orlov efter § 11. Det rettes der op på med dette lovforslag.
Med ændringen ensrettes lønmodtageres varslingsfrister således over for arbejdsgiver.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
