Betænkning afgivet af Erhvervsudvalget  

 den 29. april 1999 Betænkning over Forslag til folketingsbeslutning om  

 regelforenkling gennem obligatorisk brug af Erhvervsministeriets testpanel og  

 fokuspaneler [af Pernille Sams (KF), Svend Erik Hovm  

 and (V) og Sonja Albrink (CD) m.fl.] Udvalget har behandlet beslutningsforslaget i nogle  

 møder og har herunder stillet spørgsmål til  

 erhvervsministeren, som denne har besvaret skriftligt.
Ministerens svar  

 på spørgsmål 4 er optrykt som bilag til  

 betænkningen.
 Der er af et mindretal stillet  

 ændringsforslag, hvorom henvises til de ledsagende  

 bemærkninger.
 Herefter indstiller et flertal (udvalget med  

 undtagelse af Enhedslistens medlem) beslutningsforslaget til vedtagelse  

med de stillede ændringsforslag.
 Flertallet forudsætter, at regeringen ved  

 udarbejdelsen af det endelige lovforslag tager højde for problemerne i  

 forbindelse med hastelovgivning (jf. bemærkningerne til  

 beslutningsforslaget). For så vidt angår brugen af  

 ekspertvurderinger henvises til afsnit 3 i det optrykte svar på  

 spørgsmål 4.
Et mindretal inden for flertallet (Socialdemokratiets,  

 Socialistisk Folkepartis og Det Radikale Venstres medlemmer af udvalget) ser  

 det som et klart mål, at den offentlige administration i forhold til  

 erhvervslivet lettes mest muligt som følge af den samlede lovgivning,  

 der vedtages i Folketinget.
Det  er også en klar del af regeringens  

 strategi, hvor en række initiativer allerede er iværksat.
For  

 Socialdemokratiet, Det Radikale Venstre og Socialistisk Folkeparti er det  

 vigtigt, at det er en løbende proces, så konsekvenserne for  

 erhvervslivet af Folketingets beslutninger er fuldt ud kendte for såvel  

 Folketingets medlemmer som virksomhederne.
Venstres, Det Konservative Folkepartis og  

 Centrum-Demokraternes oprindelige forslag om regelforenkling gennem  

 obligatorisk brug af Erhvervsministeriets testpanel og fokuspaneler var ikke  

 acceptabelt, fordi dette forslag kun omfattede testpanelet og fokuspaneler,  

 men ikke ekspertvurderinger, som et middel til at måle konsekvenserne  

 af lovgivningen.
Forslaget indeholdt samtidig et forslag om et nyt  

 sekretariat, hvor Socialdemokratiet, Det Radikale Venstre og Socialistisk  

 Folkeparti ønsker, at opgaven løses som led i en  

 sammenhængende strategi for regeringens og Folketingets indsats  

 på området.
Med ændringerne af forslaget på disse  

 områder ligger forslaget nu i klar forlængelse af  

 Socialdemokratiets, Det Radikale Venstres og Socialistisk Folkepartis politik  

 på området og de igangsatte initiativer til at lette  

 erhvervslivets administrative byrder.
Der henvises her bl.a. til den  

 motiverede dagsorden D 92 af 29. april 1997, som blev vedtaget af et stort  

 flertal i Folketinget, og til Statsministeriets cirkulære herom til  

 alle ministerier.
Det nye forslag B 38 præciserer således blot de  

 tre metoder, der skal anvendes ved konsekvensvurderingerne.
Hermed sendes der  

 et signal til alle ministerier og styrelser om, at Folketinget og regeringen  

 giver høj prioritet til vurdering af de administrative konsekvenser af  

 lovforslag.
Hermed sikres det, at alle lovforslag kommer til at indeholde en  

 vurdering af de administrative konsekvenser for virksomhederne.
Det ser  

 Socialdemokratiet, Det Radikale Venstre og Socialistisk Folkeparti som  

 særdeles positivt.
Med Erhvervsministeriets testpanel måles  

 virksomhedernes forventninger til administrative konsekvenser af  

 lovforslag.
Testpanelet siger derimod ikke noget om, hvilke faktiske byrder  

 et lovforslag vil medføre for virksomhederne.
Virksomhedernes  

 forventninger kan bruges til at give et fingerpeg om omfanget af de  

 administrative byrder eller lettelser, der følger af et bestemt  

 lovforslag.
Virksomhedernes skøn kan bruges til at vurdere, om  

 et lovforslag kan gøres bedre, så reglerne bliver lettere at  

 administrere.
Virksomhedernes skøn giver samtidig en indikation af, om  

 det politiske formål, der søges opnået ved loven,  

 står mål  med de administrative omkostninger, der bliver  

 pålagt virksomhederne.
 Testpanelet, fokuspaneler og ekspertvurderingerne  

 gør lovgivningens konsekvenser klare for alle og sikrer, at  

 lovgivningen tilrettelægges under hensyn til, at den skal være  

 lettest mulig at administrere i virksomhederne, men de indeholder ikke i sig  

 selv et grundlag for at hindre lovgivning.
Med ændringerne af det oprindelige forslag B 38  

 finder Socialdemokratiet, Det Radikale Venstre og Socialistisk Folkeparti, at  

 grundlaget for Venstres forslag B 9 om en dereguleringsenhed og B 10 om  

 byrdebudget gøres helt overflødigt.
Det handler ikke om mindre  

 lovgivning, men om bedre lovgivning.
Et mindretal (Enhedslistens medlem af udvalget)  

 indstiller beslutningsforslaget til forkastelse.
Mindretallet er imod,  

 at der kun tages initiativer til regelforenklinger for erhvervslivet,  

 når de største problemer med uforståelige regler og  

 bureaukrati vedrører danskerne i almindelighed og arbejdsløse  

 og bistandsklienter i særdeleshed.
Ændringsforslag Af et mindretal (V, KF, SF og CD) tiltrådt af et flertal  

(S, DF, RV, FP og KRF):
Til titlen 1) Titlen affattes således:
» om regelforenkling gennem obligatorisk vurdering af  

 erhvervsrelevante lovforslags administrative konsekvenser«.
Til teksten 2) Ordene »- at stille  

 et uafhængigt sekretariat til rådighed, som skal foretage  

 evaluering af testpanelets besvarelser,«  

 udgår.
 3) Ordene  »testpanelet  

 eller fokuspaneler« ændres til: »testpanelet, fokuspaneler eller ekspertvurderinger«.
 4) Ordene »panelets  

 vurderinger« ændres til: »vurderingerne af de administrative konsekvenser«.
Bemærkninger Til nr. 1, 3 og 4 Ændringerne er af teknisk og præciserende  

 karakter.
Til nr. 2 Kravet udgår, idet et uafhængigt sekretariat  

 ikke skønnes nødvendigt som følge af, at alle  

 oplysninger nu er frit tilgængelige på Internettet.
René Skau Johansen (S)  

 Bjarne Laustsen (S) Ole Vagn Christensen (S)  

 Claus Larsen-Jensen (S)  

 Frode Sørensen (S) nfmd.  

 Christine Antorini (SF) Sonja Albrink (CD)  

 Morten Helveg Petersen (RV) Frank Aaen (EL)  

 Svend Erik Hovmand (V) Pia Larsen (V)  

 Kim Andersen (V)  

 Mariann Fischer Boel (V) fmd.  

 Pernille Sams (KF) Christian Jensen (FP) Kristian Thulesen  

 Dahl (DF) Ole M.
Nielsen (KRF) Bilag Et af udvalgets spørgsmål til  

 erhvervsministeren og dennes svar herpå Spørgsmål 4:
 Ministeren bedes kommentere de i rapporten »Administrative lettelser i et internationalt  

 perspektiv« af Mandag Morgen   Strategisk Forum  

 opstillede konklusioner og anbefalinger om testpanelet og fokuspanelerne.
 Svar:
 I rapporten fra Mandag Morgen er der opstillet 9  

 anbefalinger og konklusioner om Testpanelet.
Den første anbefaling er at gøre brugen af  

 Testpanelet obligatorisk for alle relevante ministerier.
Jeg mener ikke, at  

 den anbefaling er aktuel på nuværende tidspunkt.
For det  

 første bruger alle relevante ministerier Testpanelet eller  

 fokuspanelerne til at vurdere lovforslag for administrative konsekvenser i de  

 tilfælde, det er relevant.
For det andet mener jeg ikke, at det er  

 hensigtsmæssigt at gøre brugen af Testpanelet eller  

 fokuspanelerne obligatorisk, fordi de to metoder ikke er de mest  

 hensigtsmæssige i alle tilfælde.
Ud over de to paneler kan de  

 administrative konsekvenser af lovforslag også opgøres ved  

 ekspertvurderinger.
Det betyder, at ministerierne selv, evt. i samarbejde med  

 brancheorganisationer, vurderer konsekvenserne.
Metoden bruges i de  

 tilfælde, hvor de administrative opgaver er meget veldefineret, eller  

 hvor der er tale om så få berørte virksomheder, at der kan  

 laves totaltællinger.
Endelig er det vigtigt, at virksomhederne i panelerne ikke  

 bliver overbebyrdet med spørgeskemaer og telefoninterviews.  

 Folketinget vedtager hvert år mange lovforslag, som berører  

 virksomhederne.
Hvis Testpanelet og fokuspanelerne skal vurdere alle  

 erhvervsrelevante lovforslag for administrative konsekvenser, vil  

 virksomhederne blive pålagt unødvendigt store administrative  

 byrder.
Det fremgår også af rapporten fra Strategisk Forum, at  

 for mange snævre/ubetydelige evalueringer kan trætte  

 virksomhederne, så svarprocenten og dermed kvaliteten falder.  

 Rapportens femte anbefaling er således også, at der bør  

 sættes en øvre grænse for, hvor mange lovforslag  

 Testpanelet skal evaluere årligt.
Virksomhederne i panelerne udfører et stort stykke  

 frivilligt arbejde, så det er vigtigt, at de ikke bliver overbebyrdet  

 med vurderinger.
Regeringens hensigt er, at panelerne skal vurdere de  

 lovforslag, hvor der forventes at være væsentlige administrative  

 konsekvenser.
Resten af lovforslagene skal også vurderes for  

 administrative konsekvenser, men de skal vurderes af ministerierne selv,  

 så virksomhederne i panelerne ikke bliver påført  

 unødvendige administrative byrder.
Derfor er det ikke  

 hensigtsmæssigt at gøre brugen af panelerne obligatorisk.
 Strategisk Forum anbefaler for det andet, at det er  

 Erhvervsministeriet, evt. i samarbejde med et virksomhedsråd, der  

 afgør, hvilke lovforslag der skal evalueres af Testpanelet.
Erhvervsministeriet er allerede tæt involveret i  

 beslutningsprocessen om, hvilke lovforslag der skal vurderes af panelerne.
To  

 gange årligt bliver der afholdt et møde i »Kontaktudvalget for  

 administrative konsekvenser«, hvor alle relevante ministerier deltager.  

 På møderne bliver det diskuteret, hvilke lovforslag der skal  

 forelægges Testpanelet og fokuspanelerne i det kommende halve år.  

 Erhvervsministeriet er formand for udvalget.
Kontaktudvalgets forslag bliver forelagt for en  

 særlig departementschefgruppe, som drøfter lovprogrammet  

 på tværs af ministerierne.
Departementschefgruppen kan anbefale,  

 at nye lovforslag tilføjes til listen over forslag, der skal vurderes  

 for administrative konsekvenser i enten Testpanelet eller fokuspanelerne.
 Den tredje anbefaling er, at konklusionerne fra  

 Testpanelet bør stå uredigeret og ubeskåret i  

 bemærkningerne til lovforslaget.
Når virksomhederne i Testpanelet har besvaret  

 spørgeskemaerne, laver enheden i Erhvervs- og Selskabsstyrelsen en  

 evaluering på baggrund af svarene (se også rapportens niende  

 anbefaling). Evalueringen er meget dybtgående og fylder typisk to  

 almindelige sider.
Evalueringen bliver offentliggjort på Internettet,  

 når lovforslaget er fremsat.
Enheden laver desuden et forslag til tekst  

 til lovforslagets bemærkninger, som sammen med evalueringen sendes til  

 ressortministeriet.
Forslag til tekst i bemærkninger  

 offentliggøres ikke sammen med evalueringen på Internettet, idet  

 det udelukkende er et tilbud til ressortministerierne.
Det er imidlertid  

 Erhvervsministeriets erfaring, at ressortministerierne i langt de fleste  

 tilfælde vælger at bruge enhedens forslag i de almindelige  

 bemærkninger.
 Strategisk Forum anbefaler for det fjerde, at  

 virksomhederne skal kunne besvare spørgeskemaerne via Internettet.  

 Erhvervsministeriet forventer, at det bliver muligt for virksomhederne at  

 besvare spørgeskemaerne via Internettet senest fra folketingssamlingen  

 99/00.
Den sjette anbefaling, rapporten fremlægger, er, at  

 de samlede administrative omkostninger for erhvervslivet bør  

 fremgå af konklusionen fra Testpanelet.
Jeg er enig i denne anbefaling.  

 Besvarelserne fra Testpanelet og fokuspanelerne bliver også opregnet  

 til samfundsniveau, hver gang det er muligt.
Hvis der fx ikke er  

 tilstrækkeligt med virksomheder, der enten har besvaret  

 spørgeskemaerne eller er berørt af lovforslaget, er det  

 imidlertid ikke statistisk muligt at opregne resultaterne til  

 samfundsniveau.
Virksomhederne i Testpanelet udgør en  

 repræsentativ stikprøve af  dansk erhvervsliv.
Panelet er  

 sammensat, så alle brancher, virksomhedstyper (fx A/S eller ApS) og  

 størrelser af virksomheder er repræsenteret i stikprøven.  

 Svarene fra virksomhederne bliver opregnet til samfundsniveau, når  

 tilstrækkelig mange virksomheder har besvaret, hvordan et lovforslag  

 vil påvirke administrationen.
I foråret 1998 iværksatte Erhvervsministeriet  

 et nyt projekt med det formål at måle udviklingen i de  

 administrative byrder i udvalgte danske modelvirksomheder.
De første  

 forsøg med modelvirksomhederne peger i retning af, at det ikke kun er  

 branche, virksomhedstype og størrelsen af virksomhederne, der er  

 afgørende for omfanget af de administrative byrder.
Forsøgene  

 viste, at også andre parametre, som fx brug af  

 edb-værktøjer og administrative kompetencer, betyder noget for  

 omfanget af virksomhedernes administrative byrder.
Da opregningen til  

 samfundsniveau for Testpanelets svar alene baserer sig på branche,  

 virksomhedstype og størrelsen af virksomhederne, kan resultaterne  

 derfor være forbundet med store usikkerheder.
Erhvervsministeriet arbejder videre med udviklingen af  

 modelvirksomheder.
Det er målet, at modelvirksomhederne på  

 længere sigt kan give et billede af, hvordan de administrative byrder  

 udvikler sig for bestemte typer af virksomheder.
Modelvirksomhederne skal  

 også medvirke til en større forståelse for, hvilke  

 parametre der har indflydelse på omfanget af en virksomheds  

 administrative byrder.
 Testpanelet vil løbende blive forbedret,  

 efterhånden som der opnås erfaringer med modelvirksomhederne.
 Som den syvende anbefaling mener Strategisk Forum, at det  

 bør overvejes, hvordan panelerne kan inddrages i forbindelse med  

 hastelovgivning.
Jeg er enig i, at det ville være mest  

 hensigtsmæssigt, hvis også hastelovgivning kunne vurderes for  

 administrative konsekvenser.
Som panelerne fungerer i dag, er det imidlertid  

 ikke tidsmæssigt muligt at bruge hverken Testpanelet eller  

 fokuspanelerne til at vurdere hastelovgivning.
 Den ottende anbefaling går ud på at give  

 virksomhederne mere information om, hvad deres besvarelse har betydet for  

 lovgivningsprocessen.
Jeg mener også, at det er vigtigt, at virksomhederne  

 får at vide, hvad deres besvarelse har betydet for det videre  

 lovarbejde.
Der er iværksat nogle initiativer, som giver både  

 virksomhederne og andre interesserede mere information om panelernes arbejde.  

 For det første bliver alle Testpanelets og fokuspanelernes  

 evalueringer offentliggjort på Internettet  

 (www.eogs.dk/Adm_lettelser/Testpanel) samme dag, som lovforslaget bliver  

 fremsat i Folketinget.
Evalueringerne samler alle virksomhedernes  

 besvarelser, og hvor det er muligt bliver de administrative konsekvenser  

 opregnet til samfundsniveau.
Det betyder, at ikke alene folketingspolitikere,  

 men også brancheorganisationer, virksomheder og andre interesserede kan  

 se de samlede evalueringer og sammenligne dem med lovforslagets  

 bemærkninger.
 Enheden i Erhvervs- og Selskabsstyrelsen udarbejder  

 desuden et nyhedsbrev til de virksomheder, der deltager i Testpanelet.  

 Nyhedsbrevet udsendes ca. 4 gange om året og indeholder Testpanelets  

 evalueringer og sidste nyt i arbejdet med at lette virksomhedernes  

 administrative byrder.
Strategisk Forums sidste og niende anbefaling  

 vedrørende Testpanelet er, at Erhvervsministeriet generelt bør  

 have større indflydelse på udarbejdelsen af analyser af de  

 administrative byrder ved nye lovforslag.
Anbefalingen lyder videre, at  

 »Erhvervsministeriet bør varetage udarbejdelsen af analyserne eller  

 have beføjelser til at checke kvaliteten af myndighedernes  

 analyser«.
 Når virksomhederne i Testpanelet eller  

 fokuspanelerne har sendt de udfyldte spørgeskemaer til enheden i  

 Erhvervs- og Selskabsstyrelsen, laver enheden den endelige evaluering.  

 Evalueringen er en objektiv sammenfatning af virksomhedernes svar, som de  

 enkelte ressortministerier ikke har indflydelse på.
Enheden i styrelsen fungerer desuden som sparringspartner  

 for de ministerier, der i visse tilfælde selv vurderer lovforslag for  

 administrative konsekvenser.
Enhedens arbejde bygger på frivillighed,  

 dialog og samarbejde, som jeg mener giver de bedste resultater på sigt.  

 Jeg ser derfor ingen grund til at udvide enhedens beføjelser i forhold  

 til vurderinger af virksomhedernes administrative konsekvenser af  

 lovforslag.
