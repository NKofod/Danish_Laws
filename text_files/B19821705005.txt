 Denne BL indeholder en afskrift af Ministeriet for Offentlige Arbejders  

 bekendtgørelse nr. 93 af 8. marts 1982 om flyvesikringstjeneste,  

 luftrumsorganisation, lufttrafikregler og luftfartsinformationstjeneste.
 Bekendtgørelse om flyvesikringstjeneste, luftrumsorganisation,  

 lufttrafikregler og luftfartsinformationstjeneste.
 I medfør af §§ 52, 53, 54, 82 og 83, jf. §§ 152 og 153, stk. 2, i lov om  

 luftfart, jf. lovbekendtgørelse nr. 381 af 10. juni 1969, som ændret senest  

 ved lov nr. 128 af 9. april 1980, fastsættes herved følgende:
Flyvesikringstjeneste (lufttrafiktjeneste, telekommunikationstjeneste og flyvevejrtjeneste).
 § 1.  Luftfartsdirektoratet fastsætter art og omfang  

 af den flyvesikringstjeneste, der skal ydes inden for dansk  

 flyveinformationsregion (FIR), herunder på flyvepladser.
 Stk. 2.  Luftfartsdirektoratet fastsætter efter fornøden  

 forhandling med andre stater og den internationale civile  

 luftfartsorganisation (ICAO) art og omfang af flyvesikringstjeneste for  

 sådanne dele af luftrummet over åbent hav, som er omfattet af dansk FIR.
 § 2.  Udøvelse af flyvesikringstjeneste henhører under  

 Statens Luftfartsvæsen.
 Stk. 2.  Luftfartsdirektoratet kan i særlige tilfælde  

 tillade, at andre udøver sådan tjeneste.
Lufttrafiktjeneste § 3.  Luftfartsdirektoratet udfærdiger bestemmelser  

 vedrørende lufttrafiktjeneste.
 Stk. 2.  Bestemmelserne udfærdiges som Bestemmelser for  

 Civil Luftfart (BL). For så vidt angår luftfartsvæsenets personale kan de  

 udfærdiges som tjenesteforskrift.
 § 4.  Bestemmelserne skal udfærdiges i  

 overensstemmelse med kravene i Annex 11 til den under 7. december 1944  

 undertegnede konvention angående international civil luftfart  

 (Chicago-konventionen). Bestemmelser, der er mindre vidtgående end kravene  

 (standards) i Annex 11, skal godkendes af Ministeriet for Offentlige  

 Arbejder.
Telekommunikationstjeneste § 5.  Luftfartsdirektoratet udfærdiger bestemmelser  

 vedrørende luftfartens telekommunikationstjeneste, herunder  

 radionavigationshjælpemidler.
 Stk. 2.  Bestemmelserne udfærdiges som Bestemmelser for  

 Civil Luftfart (BL). For så vidt angår luftfartsvæsenets personale kan de  

 udfærdiges som tjenesteforskrift.
 § 6.  Bestemmelserne skal udfærdiges i  

 overensstemmelse med kravene i Annex 10 til Chicago-konventionen.  

 Bestemmelser, der er mindre vidtgående end kravene (standards) i Annex 10,  

 skal godkendes af Ministeriet for Offentlige Arbejder.
Vejrtjeneste § 7.  Luftfartsdirektoratet udfærdiger bestemmelser  

 vedrørende meteorologisk tjeneste for luftfart.
 Stk. 2.  Bestemmelserne udfærdiges som Bestemmelser for  

 Civil Luftfart (BL). For så vidt angår luftfartsvæsenets personale kan de  

 udfærdiges som tjenesteforskrift.
 § 8.  Bestemmelserne skal udfærdiges i  

 overensstemmelse med kravene i Annex 3 til Chicago-konventionen.  

 Bestemmelser, der er mindre vidtgående end kravene (standards) i Annex 3,  

 skal godkendes af Ministeriet for Offentlige Arbejder.
Luftrumsorganisation § 9.  Luftfartsdirektoratet etablerer i  

 overensstemmelse med ICAO's regionalplaner flyveinformationsregioner (FIR)  

 over dansk område og tilstødende områder af åbent hav.
 Stk. 2.  Luftfartsdirektoratet kan etablere kontrolleret  

 luftrum inden for dansk FIR.
 Stk. 3.  Uden for kontrolleret luftrum kan  

 luftfartsdirektoratet etablere områder eller ruter, hvor der ydes  

 flyverådgivningstjeneste (rådgivningsluftrum), eller hvor flyvning er  

 betinget af overholdelse af nærmere fastsatte vilkår.
 Stk. 4.  Luftfartsdirektoratet kan i bestemte områder  

 eller på bestemte ruter fastsætte flyveretning og/eller flyvehøjde.
 Stk. 5.  Luftfartsdirektoratet kan bestemme, at flyvning  

 inden for nærmere angivne områder, uanset vejrforholdene, skal foregå efter  

 nærmere af luftfartsdirektoratet fastsatte bestemmelser.
 § 10.  Kontrolleret luftrum og rådgivningsluftrum  

 etableres, når luftfartens art og omfang, meteorologiske eller  

 sikkerhedsmæssige forhold eller miljømæssige hensyn gør det nødvendigt eller  

 hensigtsmæssigt.
Stk. 2.  Etablering af kontrollerede luftrum og  

 rådgivningsluftrum skal ske i overensstemmelse med kravene i Annex 11 til  

 Chicago-konventionen.
Anvendelse af kriterier, der er mindre vidtgående end  

 kravene (standards) i Annex 11, skal godkendes af Ministeriet for Offentlige  

 Arbejder.
 § 11.  Luftfartsdirektoratet kan foreskrive anvendelse  

 af bestemte ruter eller områder ved luftfartøjers passage af landets grænser.
 § 12.  Forinden luftrumsregulering finder sted i  

 medfør af § 9 eller § 11, skal forslag herom af luftfartsdirektoratet  

 forhandles med vedkommende militære myndigheder.
 Stk. 2.  opnås der ikke enighed mellem parterne,  

 forelægger luftfartsdirektoratet forslaget for Ministeriet for Offentlige  

 Arbejder med henblik på forhandling med Forsvarsministeriet.
Lufttrafikregler § 13.  Luftfartsdirektoratet fastsætter  

 lufttrafikbestemmelser.
 § 14.  Bestemmelserne skal udfærdiges i  

 overensstemmelse med kravene i Annex 2 til Chicago-konventionen.  

 Bestemmelser, der er mindre vidtgående end kravene (standards) i Annex 2,  

 skal godkendes af Ministeriet for Offentlige Arbejder.
 Stk. 2.  Bestemmelserne skal udover hensynet til  

 flyvesikkerheden og luftfartens interesser tilgodese miljømæssige hensyn.
 Stk. 3.  Bestemmelser af miljømæssig betydning skal  

 forud forhandles med miljømyndighederne.
Luftfartsinformationstjeneste § 15.  Luftfartsdirektoratet fastsætter art og omfang  

 af den luftfartsinformationstjeneste, der skal ydes inden for dansk  

 flyveinformationsregion (FIR).
 Stk. 2.  Informationstjenesten udføres i  

 overensstemmelse med kravene i Annex 4 og Annex 15 til Chicago-konventionen.  

 Regler, der er mindre vidtgående end kravene (standards) i Annex 4 og Annex  

 15, skal godkendes af Ministeriet for Offentlige Arbejder.
 Stk. 3.  Luftfartsdirektoratet kan udfærdige regler  

 vedrørende luftfartsinformationstjeneste, herunder publikationsvirksomhed.
 Dispensation, klage, straf, m.v.
 § 16.  Luftfartsdirektoratet kan i særlige tilfælde  

 meddele dispensation fra de bestemmelser, der er udfærdiget i medfør af denne  

 bekendtgørelse.
 § 17.  Luftfartsdirektoratet fører tilsyn med  

 overholdelse af de bestemmelser, der er udfærdiget i medfør af denne  

 bekendtgørelse.
 § 18.  Afgørelser truffet i medfør af denne  

 bekendtgørelse eller de bestemmelser, de er udfærdiget i medfør af denne, kan  

 indbringes for Ministeriet for Offentlige Arbejder.
§ 19.  Overtrædelse af bestemmelser, der i henhold til  

 denne bekendtgørelse er udfærdiget med hjemmel i luftfartslovens §§ 82 og 83,  

 straffes, jf. lovens § 149, stk. 8, med bøde, hæfte eller fængsel i indtil 2  

 år.
Overtrædelse af støjforskrifter straffes under de i lovens § 149, stk. 9,  

 anførte betingelser med bøde.
Overtrædelse af andre bestemmelser udfærdiget i  

 medfør af denne bekendtgørelse straffes med bøde eller hæfte, jf. lovens §  

 149, stk. 10.
 § 20.  Bekendtgørelsen træder i kraft den 13. maj  

 1982.
 Stk. 2.  Samtidig ophæves bekendtgørelse nr. 108 af 7.  

 april 1967 om udfærdigelse af reglement vedrørende lufttrafikregler.
Ministeriet for Offentlige Arbejder, den  

 8. marts 1982 J.
K.
Hansen / J.
K.
Mikkelsen.
