Bekendtgørelse om ansøgningspulje til støtte til brug af valgbusser som brevstemmesteder I medfør af tekstanmærkning nr. 111, stk. 1 og 2, ad 15.11.46 til § 15 på finansloven for finansåret 2021 fastsættes efter bemyndigelse i henhold til § 1, nr. 1 og 3, i bekendtgørelse nr. 847 af 28. april 2021 om delegation af indenrigs- og boligministerens beføjelser i finansloven vedrørende ansøgningspuljen til borgerrådgivning og ansøgningspuljen til valgbusser:
Kapitel 1 Anvendelsesområde og formål § 1. Bekendtgørelsen finder anvendelse på Bolig- og Planstyrelsens forvaltning af tilskud fra ansøgningspuljen til støtte til brug af valgbusser som brevstemmesteder, jf. hovedkonto 15.11.46 på finansloven for finansåret 2021.
 § 2. Ansøgningspuljens formål er at understøtte brugen af valgbusser som brevstemmesteder i forbindelse med de kommunale og regionale valg den 16. november 2021. Ved valgbusser forstås mobile enheder, der kan anvendes som mobile brevstemmesteder, eksempelvis busser, campingvogne, skurvogne, telte m.v.
 § 3. Målgruppen for de tiltag, som ansøgningspuljen kan anvendes til, er vælgere, der bor eller opholder sig langt fra de andre steder i kommunen, hvor man kan brevstemme, eller i områder med lav valgdeltagelse, samt vælgergrupper med lav valgdeltagelse.
Kapitel 2 Kompetence § 4. Bolig- og Planstyrelsen kan yde tilskud fra puljen til støtte til brug af valgbusser som brevstemmesteder efter reglerne i denne bekendtgørelse.
Kapitel 3 Ansøgerkreds § 5. Tilskud kan ydes til kommuner.
 Stk. 2. Der kan kun indsendes én ansøgning pr. kommune.
 Stk. 3. Ansøgninger kan ikke indsendes af kommuner i forening.
Kapitel 4 Tildelingskriterier § 6. Bolig- og Planstyrelsen behandler de indkomne ansøgninger og giver tilsagn om tilskud i prioriteret rækkefølge til de ansøgere, der opfylder kravene i §§ 7-10, på baggrund af en rangering af kommunerne efter laveste stemmeprocent ved de kommunale valg den 21. november 2017.
 Stk. 2. En kommune kan maksimalt ydes tilskud på 485.000 kr.
Kapitel 5 Ansøgning om tilskud og indberetning af oplysninger § 7. Ansøgning skal indgives til Bolig- og Planstyrelsen på et ansøgningsskema, der udarbejdes af Bolig- og Planstyrelsen.
 Stk. 2. Ansøgningen skal indeholde en kort beskrivelse af den planlagte brug af valgbusser i kommunen, herunder af, hvordan projektets formål og målgruppe falder inden for puljens formål og målgruppe, jf. §§ 2 og 3. Ansøgningen skal vedlægges et budget, jf. § 8. Med ansøgningen skal ansøgeren bekræfte, at valgbussen indrettes og bemandes i overensstemmelse med gældende lovgivning og retningslinjer for afgivelse og håndtering af brevstemmer.
 Stk. 3. Bolig- og Planstyrelsen kan til enhver tid anmode om yderligere dokumentation i forbindelse med behandlingen af en ansøgning.
 § 8. Der gælder følgende krav til udarbejdelse af budget:
 1) Budgettet skal udarbejdes på en sådan måde, at det udgør en fyldestgørende og sandfærdig beskrivelse af projektets forventede udgifter og finansiering.
 2) Indholdet af den enkelte budgetpost og forudsætningerne for udgiftens størrelse skal fremgå af ansøgningen.
 3) Der kan ikke budgetteres med uforudsete udgifter.
 4) Ansøger skal i budgettet for projektet udvise økonomisk sparsommelighed og tilstræbe at opnå de bedst mulige priser på udgifter i projektet, herunder i relevant omfang indhente flere tilbud.
 § 9. Bolig- og Planstyrelsen fastsætter de nærmere retningslinjer for indkaldelse af ansøgninger og for kravene til sådanne ansøgninger, herunder frist for rettidig indgivelse.
 § 10. Ansøgninger skal fremsendes digitalt til Bolig- og Planstyrelsen i den form og på den måde, der angives ved indkaldelse af ansøgninger.
Kapitel 6 Ydelse og udbetaling af tilskud § 11. Tilskud ydes til hel eller delvis dækning af projektrelaterede udgifter.
Ved projektrelaterede udgifter forstås udgifter, der er nødvendige for at gennemføre projektet.
Ved udgifter forstås afholdte udgifter, der er bogført, godkendt i henhold til regnskabskrav for tilskuddet og betalt, dog maksimalt det bevilligede tilskudsbeløb.
 Stk. 2. Tilskud kan ydes til dækning af projektudgifter, som kommunen for egen regning og risiko har afholdt eller påtaget sig at afholde fra og med datoen for indkaldelse af ansøgninger.
 Stk. 3. Tilskud ydes alene, i det omfang der ikke er opnået eller senere opnås tilskud fra anden side til dækning af de budgetposter, som har opnået tilskud fra den ansøgte pulje.
§ 12. Der kan ydes tilskud til dækning af 1) lønudgifter, der afholdes i forbindelse med medarbejderes deltagelse i projektet, 2) konsulentydelser, 3) udgifter til leje, køb eller fragt af de mobile enheder, der skal udgøre det mobile brevstemmested, 4) eventuelle lovpligtige forsikringer, 5) udgifter til formidling og reklamering, 6) materialeanskaffelse, f.eks. it-udstyr, hjælpemidler, afskærmning o.a. til indretning af stemmerum, og 7) småanskaffelser, f.eks. benzin, kontorartikler og skiltning.
§ 13. Der kan ikke ydes tilskud til dækning af andre udgifter, herunder 1) udgifter til kommunens generelle varetagelse af brevstemmefunktionen og 2) refunderbar moms.
 § 14. Tilskud udbetales forud.
 Stk. 2. Bolig- og Planstyrelsen fastsætter de nærmere betingelser for udbetaling, herunder betingelser med hensyn til regnskab og revision vedrørende aktiviteter, hvortil der gives tilskud, samt evaluering af projektet.
Kapitel 7 Bortfald af tilsagn om tilskud og tilbagebetaling af uforbrugte midler § 15. Bolig- og Planstyrelsen kan beslutte, at tilsagn om tilskud efter § 11 bortfalder, hvis tilskudsmodtageren har givet urigtige eller vildledende oplysninger af betydning for ansøgningen, eller hvis vilkårene for tilsagn ikke længere er til stede.
§ 16. Bolig- og Planstyrelsen kan beslutte, at udbetalte tilskud skal tilbagebetales helt eller delvis, hvis 1) tilskuddet er bortfaldet helt eller delvis i henhold til § 15, eller 2) hele beløbet ikke er brugt eller ikke er brugt som ansøgt.
Kapitel 8 Projektets anskaffede materiel ved projektophør § 17. Når projektet ophører, kan tilskudsmodtager beholde eventuelt materiel erhvervet for projektmidlerne.
Kapitel 9 Klage § 18. Afgørelser truffet af Bolig- og Planstyrelsen efter denne bekendtgørelse kan ikke indbringes for indenrigs- og boligministeren eller anden administrativ myndighed.
Kapitel 10 Ikrafttræden § 19. Bekendtgørelsen træder i kraft den 1. juni 2021.
