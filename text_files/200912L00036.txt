Fremsat den 8. oktober 2009 af ministeren for fødevarer, landbrug og fiskeri (Eva Kjer Hansen) Forslag til Lov om ændring af lov om jordbrugets anvendelse af gødning og om plantedække (Dyrkningsrelaterede tiltag m.v.) § 1 I lov om jordbrugets anvendelse af gødning og om plantedække, jf. lovbekendtgørelse nr. 757 af 29. juni 2006, foretages følgende ændringer:
 1. I § 1 indsættes efter »plantedække«: »og om andre dyrkningsrelaterede tiltag«.
 2. I § 2, stk. 2 og 3, udgår: »jf. lovens bilag 1,« og »momsregistrerede omsætning« ændres til: »momspligtige omsætning«.
 3. I § 2, stk. 2, ændres »20.000 kr.« til: »50.000 kr.«.
 4. § 2 , stk. 6 og 7, affattes således:
»Stk. 6. Virksomheder, der er registreringspligtige efter stk. 2, skal anmelde virksomheden til registrering i løbet af den planperiode, jf. § 4, hvori pligten indtræder.
Registrering i henhold til stk. 2 og 3 har virkning for hele den planperiode, hvori anmeldelsen finder sted.
Ministeren kan dog i særlige tilfælde registrere virksomheder med virkning for tidligere planperioder.
Stk. 7. Når virksomheden ikke længere har pligt til at være registreret efter stk. 2, eller den registrerede ikke længere ønsker sin virksomhed registreret efter stk. 3, kan virksomheden afmeldes fra registret.
Ministeren kan afmelde en virksomhed fra registret fra den førstkommende planperiode, hvis virksomhedens momspligtige omsætning fra planteavl, husdyravl, skovbrug eller kombinationer heraf falder til under 20.000 kr. årligt.« 5. § 3 affattes således:
»§ 3. Lovens bestemmelser om plantedække og andre dyrkningsrelaterede tiltag, jf. kapitel 3, omfatter virksomheder med planteavl eller husdyravl eller kombinationer heraf, som har en årlig momspligtig omsætning, der overstiger 50.000 kr. fra planteavl eller husdyravl eller kombinationer heraf, og som har et samlet areal på 10 ha eller derover.
Ved opgørelse af arealet medregnes forpagtede og lejede arealer.« 6. § 4, 3. pkt., ophæves.
 7. I § 6, stk. 1, indsættes som 3. pkt. :
»Ministeren for fødevarer, landbrug og fiskeri fastsætter regler om, hvorledes markens størrelse og afgrøde fastsættes.« 8. § 6, stk. 3 , ophæves, og i stedet indsættes:
 »Stk. 3. Ministeren fastsætter afgrødernes kvælstofnormer, og kan fastsætte forskellige normer for forskellige regioner i landet.
Stk. 4. Ministeren kan fastsætte regler for tildeling af en kvælstofnorm til hvede til brødfremstilling, herunder fastsætte en øvre grænse for det areal, som kan tildeles denne norm.« 9. Efter § 6 indsættes:
 »§ 7. Ministeren for fødevarer, landbrug og fiskeri kan fastsætte regler om, at etablering af pligtige efterafgrøder helt eller delvist kan erstattes af en reduktion af virksomhedens samlede kvote for kvælstof.
 Stk. 2. Ministeren kan endvidere fastsætte regler om tillæg til virksomhedens samlede kvote for kvælstof, hvis virksomheden etablerer efterafgrøder udover pligtige efterafgrøder.
Stk. 3. Ministeren kan fastsætte regler om opgørelse af reduktionen efter stk. 1 samt om opgørelsen af tillægget efter stk. 2, samt om virksomhedens oplysning om anvendelse af de nævnte muligheder.« 10. I § 8, stk. 1, udgår: », jf. § 6, stk. 3«.
 11. § 8, stk. 3 , ophæves.
 12. Overskriften til kapitel 3 affattes således: »Plantedække og andre dyrkningsrelaterede tiltag«.
 13. § 18, stk. 1, affattes således:
»Ministeren for fødevarer, landbrug og fiskeri kan fastsætte regler om etablering af plantedække og andre dyrkningsrelaterede tiltag.
Ministeren kan fastsætte regler om hvilke afgrødetyper, der kan anvendes som plantedække, og på hvor stor en del af virksomhedens areal plantedække skal etableres.
Ministeren kan endvidere fastsætte regler om iværksættelse af et pilotprojekt om mellemafgrøder.« 14. I § 18, stk. 2, indsættes efter »plantedække«: »og andre dyrkningsrelaterede tiltag«.
 15. § 22, stk. 1, affattes således:
»Virksomheden skal hvert år udarbejde gødningsregnskab for den afsluttede planperiode.
Gødningsregnskabet skal indberettes til ministeren for fødevarer, landbrug og fiskeri.« 16. Efter § 24 a indsættes i kapitel 6 :
»§ 24 b.
Ministeren for fødevarer, landbrug og fiskeri kan udtage jordprøver til brug for udarbejdelse af kvælstofprognosen, jf. § 6, stk. 2, uden at betale herfor.
Virksomhederne skal efter anmodning give ministeren alle oplysninger, der er nødvendige for anvendelse af prøven til udarbejdelse af prognosen.« 17. I § 26, stk. 1, ændres »§ 6, stk. 3, 3. pkt.« til: »§ 6, stk. 4«.
 18. § 29, stk. 1, affattes således:
»Medmindre højere straf er forskyldt efter anden lovgivning, straffes med bøde den, der 1) overtræder § 5, § 21, stk. 1, § 22, stk. 1-4, § 23, stk. 1 og 3, og § 24, 2) undlader at anmelde virksomheden til registrering efter § 2, stk. 2, eller undlader at afgive oplysninger eller at stille bistand til rådighed efter § 24 b, § 27 og § 28.« 19. Bilag 1 ophæves.
§ 2 Loven træder i kraft den 1. januar 2010.
Bemærkninger til lovforslaget Almindelige bemærkninger 1. Indholdsfortegnelse 2. Indledning Lovforslaget fremsættes med henblik på ændring af lov om jordbrugets anvendelse af gødning og om plantedække, jf. lovbekendtgørelse nr. 757 af 29. juni 2006.
 Regeringen har den 16. juni 2009 indgået aftale med Dansk Folkeparti om Grøn Vækst.
 Formålet med lovforslaget er at skabe grundlaget for at iværksætte en række af de tiltag, der er indeholdt i aftalen om Grøn Vækst.
 Udover de elementer, der følger af aftalen om Grøn Vækst, indeholder lovforslaget en række ændringer af mere teknisk karakter.
Aftalen om Grøn Vækst indeholder en Miljø- og Naturplan Danmark frem mod 2020. Planen skal sikre bedre miljø og klima samt mere natur af høj kvalitet, der er tilgængelig for alle.
Med planen lever Danmark op til sine forpligtelser i EU´s Vandrammedirektiv og Natura 2000- direktiverne, ligesom planen følger op på Vandmiljøplan III og Pesticidplan 2004-2009. Herudover indeholder aftalen en strategi for et grønt landbrugs- og fødevareerhverv i vækst.
 Aftalen om Grøn Vækst skal sikre, at et højt niveau af miljø-, natur- og klimabeskyttelse går hånd i hånd med en moderne og konkurrencedygtig landbrugs- og fødevareproduktion.
 I aftalen om Grøn Vækst indgår bl.a. en række nye elementer, der kan anvendes til reduktion af udvaskning af kvælstof såvel som af ammoniakfordampning og udledning af fosfor m.v.
Med forslaget bliver det som noget nyt muligt at iværksætte dyrkningsrelaterede tiltag, som for eksempel regler om udsættelse af tidspunktet for jordbearbejdning, med henblik på at mindske kvælstofudledningen i vinterperioden.
For at sikre fleksibilitet for jordbrugeren etableres der mulighed for, at denne kan vælge at reducere virksomhedens samlede kvælstofkvote i stedet for at udlægge efterafgrøder, ligesom der skabes mulighed for at øge virksomhedens kvælstofkvote ved etablering af efterafgrøder udover de pligtige.
 Med forslaget bliver det endvidere muligt at iværksætte et pilotprojekt vedrørende anvendelse af mellemafgrøder.
For at leve op til Danmarks forpligtelser i henhold til EU´s vandrammedirektiv, jf.
Europa-Parlamentets og Rådets direktiv 2000/60/EF af 23. oktober 2000 om fastlæggelse af en ramme for Fællesskabets vandpolitiske foranstaltninger (EF-Tidende 2000, nr.
L 327, side 1), vil der skulle etableres yderligere 140.000 ha efterafgrøder.
Kravet om etablering af yderligere efterafgrøder er et led i en målrettet indsats for at skabe et vandmiljø af god kvalitet.
Der vil blive foretaget en teknisk justering af det nuværende grundlag for fastsættelse af kvælstofnormerne.
Dette indebærer, at kvælstofandelen for de arealer, der ikke længere indgår i landbrugsmæssig drift, fremover vil blive fratrukket den samlede årskvote på landsplan.
 Udover de ændringer, der følger af aftalen om Grøn Vækst, foreslås det bl.a. at ophæve de særlige frister for pligtig tilmelding og afmelding af Register for Gødningsregnskab, justering af den momspligtige grænse for pligt til tilmelding til Register for Gødningsregnskab, og at skabe hjemmel for ministeren til at udtage jordprøver til brug for udarbejdelse af kvælstofprognosen.
3. Gældende ret Lov om jordbrugets anvendelse af gødning og om plantedække, jf. lovbekendtgørelse nr. 757 af 29. juni 2006, har blandt andet til formål at regulere jordbrugets anvendelse af gødning for at begrænse udvaskningen af kvælstof.
Reglerne gælder for jordbrugsvirksomheder, der er optaget i Fødevareministeriets register over virksomheder, der er berettigede til at modtage handelsgødning uden at skulle betale kvælstofafgift (Register for Gødningsregnskab).
 I loven er fastsat principper for beregning af det maksimalt tilladte forbrug af kvælstof (virksomhedens kvælstofkvote) og for beregning af den enkelte virksomheds forbrug af kvælstof i handelsgødning, husdyrgødning, forarbejdet husdyrgødning og anden organisk gødning.
For at blive optaget i Register for Gødningsregnskab skal virksomheden have en årlig momsregistreret omsætning, der hidrører fra planteavl, husdyravl eller skovbrug på mindst 20.000 kr.
Denne omsætningsgrænse er endvidere af betydning for, hvorvidt en virksomhed skal opfylde kravene om plantedække.
 Lovens § 2, stk. 6 og 7, indeholder frister for virksomhedernes til- og afmelding fra Registrer for Gødningsregnskab, og i § 22, stk. 1, er fastsat en 6-måneders frist for indlevering af gødningsregnskaber fra det tidspunkt, virksomheden er afmeldt registret.
 Reglerne for beregning af markernes kvote for kvælstof og virksomhedens samlede kvote fremgår af § 6. Denne bestemmelse indeholder endvidere de elementer, der skal indgå i beregningsgrundlaget ved fastsættelse af afgrødernes kvælstofnormer.
 I medfør af § 18 kan der fastsættes regler om plantedække, herunder omfanget heraf, samt om hvilke afgrøder der kan anvendes som plantedække.
 Bilag 1 indeholder en oversigt over de aktiviteter, der er afgørende for, om en virksomhed er omfattet af loven.
4. Lovforslagets indhold 4.1. Formålsbestemmelsen Lovens formålsbestemmelse i § 1, foreslås tilpasset således, at bestemmelsen også omfatter iværksættelse af andre dyrkningsrelaterede tiltag inden for lovens formål om at begrænse udvaskningen af kvælstof.
Reguleringen har hidtil primært omfattet principperne for beregning af kvælstofnormer og virksomhedernes samlede kvoter.
Herudover har reguleringen omfattet regler om etablering af plantedække.
4.2. Omsætningskravet og opgørelse af arealgrænsen Med forslaget til ændring af § 2, stk. 2, og § 3 hæves kravet til årlig momspligtig omsætning fra 20.000 kr. til 50.000 kr., således, at der på ny skabes sammenfald mellem omsætningskravet i nærværende lov og i lov om merværdiafgift.
Omsætningsniveauet er et af de elementer, der er afgørende for, om en jordbrugsvirksomhed er pligtig til at lade sig registrere i Register for Gødningsregnskab, og hvornår virksomheder med et areal på mere end 10 ha er omfattet af lovens bestemmelser om plantedække og andre dyrkningsrelaterede tiltag.
Omsætningsgrænsen på 20.000 kr. for frivillig registrering i Register for Gødningsregnskab fastholdes på 20.000 kr., og berøres dermed ikke af den foreslåede ændring.
SKAT har senest i juni 2009 oplyst, at ca. 3.500 virksomheder, der er tilmeldt Register for Gødningsregnskab, har en momspligtig omsætning på mellem 20.000 kr. og 50.000 kr.
Det kan forventes, at en andel af disse virksomheder, der med den foreslåede ændring ikke længere har pligt til at være registreret, vil vælge at afmelde sig.
Virksomheden vil opnå en administrativ lettelse ved ikke længere at skulle udarbejde gødningsregnskab.
Forslaget skal derfor ses som en del af Fødevareministeriets handlingsplan for at reducere de administrative omkostninger for virksomhederne.
 Den 10 ha arealgrænse, der fremgår af bestemmelsen, og som bl.a. er afgørende for, hvornår en virksomhed er omfattet af reglerne i lovens kapitel 3, om plantedække og andre dyrkningsrelaterede tiltag, er hidtil opgjort på baggrund af ejendommens matrikulære areal med tillæg af tilforpagtede og lejede arealer.
Det er hensigten, at opgørelsen fremover vil blive foretaget på basis af det samlede areal som virksomheden dyrker.
Tilsvarende opgørelsesmetode anvendes i anden lovgivning indenfor Fødevareministeriets område.
Det er hensigtsmæssigt med ensartet afgrænsning, når reguleringen vedrører den samme gruppe af virksomheder.
4.3. Forenkling af reglerne for til- og afmelding fra Register for Gødningsregnskab Den gældende bestemmelse i § 2, stk. 6, 1. pkt., om, at en registreringspligtig jordbrugsvirksomhed skal være anmeldt til registrering senest 21 dage efter, at registreringspligten indtræder, foreslås ophævet.
Samtidig foreslås det med ændringen til § 2, stk. 7, at afmelding fra Register for Gødningsregnskab kan ske løbende i en planperiode.
Afmeldelse fra registeret i en planperiode har øjeblikkelig virkning.
Det vil sige, at gødningsregnskabsperioden slutter, og at virksomheden ikke længere har ret til at købe handelsgødning uden kvælstofafgift.
Det er hensigten, at afmeldinger fremover bl.a. vil kunne finde sted i forbindelse med jordbrugsvirksomhedens indberetning af gødningsregnskab for den pågældende planperiode.
Derved reduceres antallet af pligtmæssige henvendelser.
Angiver jordbrugsvirksomheden en dato for hvornår denne ikke længere ønsker at være registreret, f.eks. i forbindelse med ophør, der ikke svarer til tidspunktet for planperiodens udløb, skal den angivne dato bruges som skæringsdato i forbindelse med udarbejdelse af gødningsregnskab m.v.
Oplysning om ønske om afmeldelse fra Registrer for Gødningsregnskab for en given planperiode vil kunne gives frem til tidspunktet for indberetning af gødningsregnskabet.
4.4. Ændring af beregningsgrundlaget for fastsættelse af kvælstofnormer Det foreslås med ændringerne til § 6 at samle reglerne for fastsættelse af den enkelte virksomheds kvælstofkvote, og samtidig samle reglerne for fastsættelse af de til grund liggende kvælstofnormer for de enkelte afgrøder i én bemyndigelsesbestemmelse.
I aftalen om Grøn Vækst er det besluttet, at den generelle kvælstofregulering skal suppleres med en række yderligere tiltag.
Dette omfatter bl.a. neutralisering af kvælstofeffekten ved at landbrugsarealer, der efter anden lovgivning er udtaget til f.eks. byudvikling, natur m.v. ikke indgår i beregningsgrundlaget ved fastsættelse af kvælstofkvoten på landsplan.
 For at en neutralisering af kvælstofeffekten ved udtagning af landbrugsarealer til f.eks. byudvikling, natur m.v. kan realiseres, og effekten heraf kan indgå ved fastlæggelsen af afgrødernes kvælstofnormer, er det nødvendigt at foretage en teknisk justering af normfastsættelsessystemet, således at de arealer, der ikke længere indgår i landbrugsdrift, ikke medgår ved beregningen af normerne.
 I aftalen om Vandmiljøplan III (VMP III) fra april 2004, blev det fastlagt, at der skulle foretages en teknisk justering af normfastsættelsessystemet, således at normreduktionen fremover maksimalt kan fastsættes til 10 pct. under det driftsøkonomiske optimum, som besluttet i Vandmiljøplan II (VMP II) fra 1998, dog således at den samlede årskvote på landsplan ikke kan overstige årskvoten fra 2003/2004 reguleret for effekten af afgrødeforskydninger.
 Dette betyder, at årskvoten på landsplan i det enkelte år er blevet reguleret udelukkende på baggrund af afgrødefordelingen, og at det samlede landbrugsareals størrelse og udbyttefremskrivningerne i praksis ikke har haft nogen indvirkning på årskvotens størrelse på landsplan.
4.5. Tillæg og fradrag i virksomhedens samlede kvote for kvælstof Som noget nyt skabes der med forslaget til § 7 mulighed for at fastsætte regler om, at jordbruger kan vælge at reducere virksomhedens samlede kvote for kvælstof i stedet for at etablere plantedække.
Tilsvarende etableres der mulighed for, at virksomheder ved at etablere efterafgrøder udover de pligtige, kan forhøje virksomhedens samlede kvælstofkvote.
 Med forslaget sikres fleksibilitet for jordbrugeren, der kan vælge at reducere virksomhedens samlede kvælstofkvote, i stedet for at udlægge efterafgrøder.
Det er hensigten, at tilrettelægge ordningerne således at virksomhederne i forbindelse med ansøgning om enkeltbetaling, tilkendegiver om og i givet fald i hvilket omfang, muligheden for at erstatte efterafgrøder med reduktion af kvoten, samt muligheden for at udlægge yderligere efterafgrøder med en kvoteforhøjelse til følge, vil blive udnyttet.
Derved samordnes tilkendegivelsen med oplysningerne, som hovedparten af virksomheder i forvejen indberetter til myndighederne.
De nærmere regler for virksomhedernes tilkendegivelser, herunder eventuelle frister, vil fremgå af de årlige bekendtgørelser om jordbrugets anvendelse af gødning og om plantedække i den pågældende planperiode.
4.6. Pilotprojektet om anvendelse af balanceregnskaber Muligheden i den gældende lovs § 8, stk. 3, for at fødevareministeren kan iværksætte pilotprojekter om anvendelse af balanceregnskaber som dokumentation for højere forventet udbytter, foreslås ophævet, da projektperioden nu er afsluttet.
4.7. Plantedække og dyrkningsrelaterede tiltag Med forslaget til § 18, stk. 1, skabes der hjemmel til at iværksætte en række af de tiltag, der følger af aftalen om Grøn Vækst.
Der vil bl.a. kunne fastsættes regler om dyrkningsrelaterede tiltag, som for eksempel regler om udsættelse af tidspunktet for jordbearbejdning, med henblik på at mindske kvælstofudledningen i vinterperioden, og om iværksættelse af et pilotprojekt vedrørende anvendelse af mellemafgrøder kombineret med vintergrønne marker.
Herudover indeholder bestemmelsen som hidtil en bemyndigelse til at fastsætte regler om plantedække.
4.7.1. Efterafgrøder Plantedække, herunder efterafgrøder, er særligt egnet til at opsamle kvælstof, der ellers i større mål ville trænge ud i vandmiljøet.
Hjemlen til at fastsætte regler om plantedække videreføres således.
 Det er hensigten, at de krav om udlægning af henholdsvis 10 eller 14 pct. efterafgrøder, som i dag er fastsat i bekendtgørelsesform vil blive videreført.
 Kravet svarer til udlægning af ca. 240.000 ha efterafgrøder.
 De nærmere regler for anvendelse af muligheden for overførsel af arealer med efterafgrøder fra tidligere planperioder fastsættes som hidtil i bekendtgørelsesform.
Det er hensigten, at muligheden for at erstatte etablering af efterafgrøder alene med udlægning af vintergrønne marker ophører.
Baggrunden herfor er, at efterafgrøder har en større effekt end vintergrønne marker i forhold til reduktion af kvælstofudvaskningen til vandmiljøet.
Ophævelse af muligheden for at kunne vælge vintergrønne marker forventes at betyde, at der vil blive udlagt yderligere 50.000 ha efterafgrøder.
Aftalen om Grøn Vækst introducerer en ny måde at sætte mål for vandmiljøet på.
Det er efter aftalen hensigten, at der fremover i reguleringen ikke vil blive taget udgangspunkt i udledning af kvælstof alene, men i den indsats, der er nødvendig for at opnå et vandmiljø af god kvalitet i overensstemmelse med målsætningen i EU´s Vandrammedirektiv.
 Et element i udmøntningen af indsatsen vil være etablering af yderligere efterafgrøder.
For at Danmark kan leve op til forpligtelserne i henhold til Europa-Parlamentets og Rådets direktiv 2000/60/EF af 23. oktober 2000 om fastlæggelse af en ramme for Fællesskabets vandpolitiske foranstaltninger (EF-Tidende 2000, nr.
L 327, side 1) (Vandrammedirektivet) 1. planperiode (2010-2015), er det i forbindelse med aftalen om Grøn Vækst besluttet, at der med hjemmel i loven skal etableres yderligere 140.000 ha efterafgrøder.
Som et led i indsatsen opdeles Danmark i 23 vandoplande, hvortil der udarbejdes individuelle og målrettede vandplaner.
Planerne skal give et detaljeret overblik over det danske vandmiljøs tilstand, og vil udgøre grundlaget for en målrettet indsats for at skabe et vandmiljø af god kvalitet.
De 23 vandoplande underopdeles i 123 delvandoplande.
 De 140.000 ha yderligere efterafgrøder skal udlægges i områder (vandoplande) i Danmark, hvor der er tilstrækkelig sikker faglig viden til, at beregninger har kunnet gennemføres ved etablering af konkrete sammenhænge mellem belastning og miljøtilstand (V1- områder), og i områder, hvor der ikke endnu har været tilstrækkelig viden til at etablere helt præcise beregningsgrundlag, men hvor der er anvendt erfaringstal fra de beregnede V1-områder (V2 områder).
 De områder, hvor der på nuværende tidspunkt ikke findes tilstrækkelig sikker faglig viden (V3-områder), vil ikke blive berørt af kravet om udlægning af de yderligere 140.000 ha efterafgrøder.
Miljøministeriet foretager i samarbejde med Danmarks Miljøundersøgelser beregningerne af indsatsbehovet, og udpegning af de berørte områder.
Det er ligeledes Miljøministeriet, der indstiller størrelsen af efterafgrødekravet til Fødevareministeriet.
Der vil ikke gælde samme krav i alle områder.
Det er hensigten, at de 140.000 ha efterafgrøder fordeles relativt i forhold til områdernes andele i det samlede indsatsbehov.
Miljøministeriet beregner det ekstra efterafgrødekrav som en procentsats for hvert delvandopland.
 Miljøministeriets foreløbige beregninger af indsatsbehovet viser, at det maksimale krav om yderligere efterafgrøder, der vil blive stillet, udgør 23 pct. af virksomhedens efterafgrødegrundareal.
 Det er hensigten, at Fødevareministeriet på baggrund af de beregninger Miljøministeriet udarbejder omkring behovet for etablering af yderligere efterafgrøder i de forskellige delvandoplande, i den årlige bekendtgørelse om jordbrugets anvendelse af gødning og om plantedække, fastsætter kravene i de enkelte delvandoplande, således som det er tilfældet med det almindelig efterafgrødekrav.
Som en service over for den enkelte jordbrugsvirksomhed er det hensigten at stille en beregningsfunktion til rådighed.
Det er således hensigten, at den enkelte jordbruger i forbindelse med en eventuel ansøgning om enkeltbetaling, automatisk vil kunne få sit samlede efterafgrødekrav beregnet.
Miljøministeriet vil endvidere udarbejde kortmateriale, således at en jordbruger på GIS-kort eller lignende vil kunne fremsøge oplysninger om sit specifikke efterafgrødekrav.
4.7.2. Dyrkningsrelaterede tiltag Med forslaget til § 18, stk. 1, bemyndiges ministeren endvidere som noget nyt til at fastsætte regler om dyrkningsrelaterede tiltag.
Der vil i første omgang blive fastsat regler om begrænsning i adgangen til at foretage jordbearbejdning i visse tidsrum.
Det er således hensigten, at der fastsættes regler om, at der forud for forårsåede afgrøder ikke må foretages jordbearbejdning fra høst af forfrugt til 1. november på lerjord, og 1. februar på sandjord.
Det vil blive fastsat regler, der giver mulighed for at nedvisne plantedække.
Tiltaget betyder, at den ukrudtsbehandling, der hidtil er sket ved mekanisk jordbearbejdning i efteråret fra høst til henholdsvis 1. november på lerjord og 1. februar på sandjord, fremover fortrinsvis vil ske i foråret.
Ved at udskyde jordbearbejdningen, mindskes kvælstofudvaskningen i vinterperioden.
I ubearbejdet jord vil ukrudt m.v. desuden kunne medvirke til at mindske udvaskningen ved at optage kvælstof.
 De regler vedrørende etablering af og ompløjningstidspunktet for efterafgrøder, der gælder i dag vil ikke blive påvirket af reglerne om begrænsninger i perioden for jordbearbejdning, men vil blive videreført.
Ved omlægning af fodergræsarealer frigøres store mængder af kvælstof.
Ved at udsætte omlægningstidspunktet af fodergræs fra om efteråret til om foråret mindskes udvaskningen af kvælstof.
Det er derfor hensigten at fastsætte regler om, at omlægning af fodergræsmarker som hovedregel ikke må finde sted i perioden 1. juni til 1. februar.
Det er dog hensigten, at der vil blive fastsat regler om, at omlægningstidspunktet i forbindelse med omlægning fra fodergræs til fodergræs kan udsættes til 15. august.
4.7.3. Frivilligt pilotprojekt vedrørende udlæg af vintergrønne marker kombineret med mellemafgrøder Som led i aftalen om Grøn Vækst blev det besluttet at gennemføre et frivilligt pilotprojekt om anvendelse af vintergrønne marker kombineret med mellemafgrøder med henblik på at opnå samme miljøeffekt som ved udlæg af efterafgrøder.
 Med forslaget til § 18, stk. 1, skabes der hjemmel til, at fødevareministeren kan iværksætte et sådan pilotprojekt.
Der foreligger forholdsvis få forsøg, og næsten ingen praktiske erfaringer med mellemafgrøder.
De hidtidige erfaringer viser, at miljøeffekten af mellemafgrøder er meget svingende, og f.eks. afhængig af vejrforhold, såtidspunkt samt perioden mellem høst og såning af vintersæd.
Effekten af mellemafgrøden må indtil videre anses for at være betydelig mere usikker end effekten af efterafgrøder.
Det foreslås derfor, at der gennemføres et pilotprojekt med det formål at undersøge, i hvilket omfang vintergrønne marker kombineret med mellemafgrøder vil kunne erstatte eller supplere udlæg af efterafgrøder.
Efterafgrøder står for en meget stor del af den samlede miljøeffekt i Grøn Vækst, og en sikker miljøeffekt er afgørende for den generelle målopfyldelse og for de lokale målopfyldelser i forhold til vandplanerne.
Der vil som opfølgning på pilotprojektet blive foretaget en forskningsmæssig vurdering af ordningen.
 Det er hensigten, at pilotprojektet vil blive iværksat i den førstkommende planperiode efter lovens ikrafttræden.
4.7.4. Ekspropriationsretlige betragtninger Ændringerne af reglerne om efterafgrøder mv. vil kunne ske som erstatningsfri regulering.
Det kan imidlertid ikke udelukkes, at enkelte jordbrug vil kunne blive ramt så atypisk hårdt, at der vil kunne være tale om et ekspropriativt indgreb, som vil kunne berettige til (fuldstændig) erstatning efter grundlovens § 73. Den endelige afgørelse af dette spørgsmål henhører under domstolene.
4.8. Frist for indberetning af gødningsregnskab Med den foreslåede ændring af § 22, stk. 1, vil der fremover kun være én frist for indberetning af gødningsregnskab.
Den særlige bestemmelse om indsendelse af gødningsregnskab senest 6 måneder efter ophør ophæves.
Uanset tidspunktet for afmeldelsen af registeret bliver det således fremover muligt at afvente indberetning af virksomhedens afsluttende gødningsregnskab til det ordinære tidspunkt.
Derved bliver det muligt at anvende det digitale system til indberetning af gødningsregnskabet, der allerede i dag stilles til rådighed og de hjælpefaciliteter, der er indbygget heri.
Dermed vil jordbrugsvirksomhederne ikke fremover være påvirket af at systemet i visse perioder ikke er tilgængeligt for indberetninger.
4.9. Jordprøver Med forslaget til § 24 b etableres der hjemmel til, at fødevareministeren kan udtage jordprøver til brug for udarbejdelsen af kvælstofprognosen.
Samtidig pålægges virksomhederne pligt til efter anmodning at give ministeren de oplysninger, der er nødvendige for at anvende prøven til udarbejdelse af prognosen.
 Formålet med kvælstofprognosen er at udjævne og tage højde for nedbørsforholdende i det pågældende år, således at der i gødningsplanlægningen indgår, hvor meget kvælstof, der aktuelt er til stede i jorden, når foråret starter.
Prognosen udarbejdes på baggrund af en analyse af, hvor meget kvælstof der er i jorden i forskellige geografiske områder og med forskellige jordboniteter.
Oplysninger om jordens dyrkningshistorik indgår i prognosen.
Til brug for udarbejdelse af kvælstofprognosen indsamles der hvert år oplysninger om dyrknings- og gødningshistorik for udvalgte områder.
Oplysningerne hidrører fra et antal potentielle måleområder (ca. 650). Heraf udvælges ca. 150 måleområder, der hver dækker et areal på omkring 50x50 meter, hvorfra jordprøverne udtages.
Områderne er fordelt efter regioner og forskellige jordtyper, således at de er repræsentative for samtlige jorder i Danmark.
I hvert måleområde udtages et antal jordprøver ved hjælp af jordspyd eller tilsvarende.
Prøverne udtages i op til 1 meters dybde.
Det har ingen dyrkningsmæssige konsekvenser for de jordbrugere, hos hvem der udtages prøver.
 Jordprøverne er hidtil blevet udtaget på udvalgte jorder på baggrund af frivillige aftaler med de enkelte jordejere.
 Med forslaget sikres retten til at kunne udtage de nødvendige jordprøver og til at myndighederne, efter anmodning kan indhente oplysninger om dyrkningsforholdene de steder, hvorfra der eventuelt skal udtages prøver.
 De berørte jordejere vil i overensstemmelser med lov nr. 442 af 9. juni 2004 om retssikkerhed ved forvaltningens anvendelse af tvangsindgreb og oplysningspligter (retssikkerhedsloven) blive orienteret forud for prøvetagningen, ligesom jordbruger vil blive orienteret om resultatet af en analyse.
 4.10. Ophævelse af bilag 1 og øvrige tekniske ændringer mv.
Det foreslås, at bilag 1 ophæves.
Bilaget har tjent til afgrænsning af, hvilke aktiviteter, der er omfattet af planteavl, husdyravl eller skovbrug, og dermed hvilke virksomheder, der har mulighed for at blive registreret i Register for Gødningsregnskab.
De aktiviteter, der fremgår af bilaget, er aktiviteter, der traditionelt forbindes med jordbrugserhvervet, og det skønnes derfor, at der ikke længere er behov for en særskilt opregning i loven.
 Herudover indeholder lovforslaget tekniske ændringer.
5. Økonomiske og administrative konsekvenser for det offentlige Den ændrede måde at beregne landbrugets normreduktion, de ændrede regler om plantedække, de nye dyrkningsrelaterede tiltag om ingen jordbearbejdning før forårssåede afgrøder samt forbud mod pløjning af fodergræs medfører årlige meromkostninger i størrelsesordenen ca. 3 mio. kr. bl.a. til mere differentieret administration og kontrol.
Kontrollen af de nye dyrkningsrelaterede tiltag og de yderligere efterafgrøder vil i videst muligt omfang ske i sammenhæng med den nuværende kontrol af plantedækkereglerne, der udføres med hjemmel i lovens § 28. Hertil kommer merudgifter til initialomkostninger, herunder til it-tilpasninger, på ca. 5.7 mio. kr.
Ovennævnte forslag er en udmøntning af den politiske aftale om Grøn Vækst.
De samlede merudgifter er en del af den på finanslovforslaget for finansåret 2010 afsatte reserve til administration og kontrol, der udmøntes på ændringsforslag.
Der vil være en mindre administrativ lettelse for staten ved, at grænsen for pligtig tilmelding til Register for Gødningsregnskab foreslås hævet fra 20.000 kr. til 50.000 kr. i årlig momspligtig omsætning inden for jordbrugserhverv, idet der vil være færre virksomheder at håndtere.
Lettelsen vil dog afhænge af, hvor mange jordbrugere, der frivilligt vælger at tilmelde sig.
De foreslåede ændringer af til- og afmeldingsreglerne for Register for Gødningsregnskab, vil ligeledes medføre en administrativ lettelse for staten, idet der vil kunne oprettes en mere ensartet procedure for de ca. 4.200 afmeldinger, der årligt administreres.
 Øvrige ændringer skønnes ikke at have økonomiske eller administrative konsekvenser for staten, kommuner eller regioner.
6. Økonomiske og administrative konsekvenser for erhvervslivet Tiltagene om efterafgrøder vurderes at øge de årlige erhvervsomkostninger med ca. 78 mio. kr.
De øgede omkostninger vil berøre alle jordbrugere omfattet af plantedækkereglerne, det vil sige alle jordbruger med et dyrket areal på mere end 10 ha.
Som følge af, at der efter forslaget vil blive fastsat forskellige krav til øget andel af efterafgrøder i de forskellige delvandoplande, vil omkostninger for den enkelte bedrift variere.
Det vurderes, at en gennemsnitsbedrift på ca. 100 ha, beliggende i et V1- eller V2-område, maksimalt vil opleve en øget omkostning på mellem 7.150-15.400 kr. årligt i forhold til de nuværende regler.
Omkostningerne vil afhænge af jordbrugers sædskifte og øvrige driftsforhold, herunder om jordbruger anvender muligheden for at erstatte kravet om efterafgrøder med hel eller delvis nedsættelse af virksomhedens kvælstofkvote eller deltager i det frivillige pilotprojek om mellemafgrøder.
De foreslåede nye dyrkningsrelaterede tiltag forventes overordnet kun at have mindre erhvervsøkonomiske konsekvenser.
Dette skyldes, at tiltagene alene begrænser bearbejdning af jorden i visse perioder, mens jordbrugers sædskifte, udbytte og mulighed for at dyrke jorden ikke ændres markant.
Det foreslåede tiltag vedrørende ingen jordbearbejdning før forårssåede afgrøder vurderes at ville øge de årlige omkostninger med ca. 2 mio. kr.
Det foreslåede tiltag med hensyn til indførelse af forbud mod pløjning af fodergræs skønnes at øge de årlige omkostninger med ca. 1 mio. kr.
 Erhvervet vil få begrænset øget administration i forbindelse med de foreslåede ændringer af reglerne om efterafgrøder.
Der vil være en administrativ lettelse for erhvervet ved at flytte grænsen for pligtig tilmelding til Register for Gødningsregnskab fra 20.000 kr. til 50.000 kr. i momspligtig omsætning inden for jordbrugserhverv, idet der vil være færre virksomheder, der skal tilmelde sig.
Forenklingen af til- og afmeldingsreglerne for Register for Gødningsregnskab vil også medføre en mindre administrativ lettelse for erhvervet.
Herudover vil en del mindre bedrifter blive fritaget fra reglerne om plantedække som følge af den påtænkte ændring af opgørelsen af arealgrænsen på 10 ha.
 Øvrige ændringer skønnes ikke at have økonomiske eller administrative konsekvenser for erhvervet.
Forslaget har været sendt til Erhvervs- og Selskabsstyrelsens Center for Kvalitet i ErhvervsRegulering med henblik på vurdering af, om forslaget skal forelægges Økonomi- og Erhvervsministeriets virksomhedspanel.
Styrelsen har i deres høringssvar anført, at de på baggrund af bemærkningerne til lovforslaget vurderer, at forslaget samlet set vil medfører en mindre administrativ lettelse for erhvervet, og at forslaget derfor ikke bør forelægges Økonomi- og Erhvervsministeriets virksomhedspanel.
Der vil inden lovens ikrafttrædelse blive udarbejdet en kommunikationsplan, således at det på bedst mulige måde sikres, at erhvervet modtager den relevante information om loven og den bekendtgørelse, i hvilken ændringerne iværksættes, samt om de ændringer det medfører.
Kommunikationsplanen vil i nødvendigt omfang blive drøftet med relevante interessenter.
Der vil blive lagt vægt på, at erhvervets organisationer informeres direkte.
Samtidig vil der kunne søges information på Fødevareministeriet hjemmeside.
7. Administrative konsekvenser for borgerne Forslaget har ikke administrative konsekvenser for borgerne.
8. Miljømæssige konsekvenser De tiltag, der foreslås iværksat som led i Grøn Vækst aftalen vil samlet have en kvælstofreducerende effekt i vandmiljøet på ca. 4.500 tons kvælstof.
 Tiltagene som følger af Grøn Vækst aftalen er vist i nedenstående oversigt.
Forslaget om ingen jordbearbejdning før forårssåede afgrøder skønnes at have en kvælstofreducerende effekt på ca. 840 tons kvælstof, og en fosforreducerende effekt på ca. 20 tons fosfor i vandmiljøet.
Forslaget kan i mindre omfang medføre en stigning i brugen af pesticider.
 Forslaget om forbud mod pløjning af fodergræs i visse perioder, forventes at have en kvælstofreducerende effekt på ca. 230 tons kvælstof i vandmiljøet.
Det foreslåede krav om etablering af yderligere efterafgrøder samt forslaget om ophævelse af muligheden for at erstatte efterafgrøder med grønne marker, vil øge arealet med efterafgrøder.
Dette skønnes at have en kvælstofreducerende effekt svarende til ca. 2.500 tons kvælstof i vandmiljøet.
Herudover vil det foreslåede tiltag i begrænset omfang medvirke til en reduktion i udledningen af drivhusgasser og fosfor.
 Den tekniske ændring af normfastsættelsessystemet forventes at medføre en kvælstofreducerende effekt på ca. 1.000 tons kvælstof i vandmiljøet i 2015. Ændringen vil endvidere i begrænset omfang medvirke til reduktion i udledningen af drivhusgasser og ammoniak.
 For så vidt angår de øvrige forslag, der ikke følger af Grøn Vækst aftalen, gør følgende sig gældende:
 Forslaget om at ændre grænsen for hvornår jordbrugsvirksomheder dels er pligtige til at tilmelde sig Register for Gødningsregnskab, og dels er omfattet af reglerne om plantedække fra 20.000 kr. til 50.000 kr. i momspligtig omsætning inden for jordbrugserhverv betyder, at færre virksomheder vil blive omfattet dels af gødskningsreglerne og dels af reglerne om plantedække.
Den miljømæssige konsekvens af den ændrede grænse vurderes samlet at være yderst begrænset.
Det forventes, at små virksomheder med et nævneværdigt forbrug af handelsgødning fortsat vil lade sig registrere frivilligt, idet de derved kan købe afgiftsfri gødning.
Hertil kommer, at reglerne for, hvor meget husdyrgødning opgjort i dyreenheder, der årligt må bruges på en landbrugsbedrift (harmoniforhold, jf. bekendtgørelse nr. 1695 af 19. december 2006 om husdyrbrug og dyrehold for mere end 3 dyreenheder, husdyrgødning, ensilage m.v.), fortsat vil være gældende.
De virksomheder, der undlader at lade sig registrere, og samtidig har et forbrug af handelsgødning, vil skulle betale afgift på 5 kr. pr. kg. kvælstof, jf. lov nr. 418 af 26. juni 1998 om afgift af kvælstof indeholdt i gødninger m.m.
 Ændringen af opgørelsen af arealgrænsen på 10 ha fra matrikulært til dyrket areal, fritager 4.500 bedrifter fra lovens bestemmelser om plantedække og dyrkningsrelaterede tiltag, hvilket betyder en merudvaskning på ca. 30. tons kvælstof.
 9. Forholdet til EU-retten.
Forslaget indeholder ingen EU-retlige aspekter, men understøtter alene bestemmelser, der gennemfører dele af Europa-Parlamentets og Rådets direktiv 2000/60/EF af 23. oktober 2000 om fastlæggelse af en ramme for Fællesskabets vandpolitiske foranstaltninger (vandrammedirektivet), (EF-Tidende 2000, nr.
L 327, side 1).
 10. Hørte myndigheder og organisationer m.v.
 Lovforslaget har været i høring hos:
 Advokatsamfundet, Arbejderbevægelsens Erhvervsråd, Brancheforeningen for Biogas, Brancheudvalget for Frø, DAKOFO, Biogas, DanBio, Danmarks Fiskeriforening, Danmarks Miljøundersøgelser v/Aarhus Universitet, Danmarks Naturfredningsforening, Danmarks Jægerforbund, Danmarks Sportsfiskerforbund, Dansk Energi, Dansk Erhverv, Dansk Erhvervsfrugtavl, Dansk Gartneri, Dansk Industri, Dansk Juletræsdyrkerforening, Dansk Ornitologisk Forening, Dansk Planteværn, Dansk Vand og Spildevandsrensning, Dansk Skovforening, Dansk Svineproduktion, Danske Advokater, Danske Regioner, Danske Svineproducenter, Datalogisk, Datatilsynet, Den Danske Landinspektørforening, Det Jordbrugsvidenskabelige Fakultet v/ Aarhus Universitet, Det Økologiske Fødevareråd v/sekretariatet, Det Økologiske Råd, Erhvervs- og Selskabsstyrelsen, Center for Kvalitet i ErhvervsRegulering, Forbrugerrådet, Foreningen af Danske Handelsmøller, Foreningen af Vandværker i Danmark, Frie Bønder-Levende Land, Friluftsrådet, Fødevareøkonomisk Institut v/Københavns Universitet, Greenpeace, Ingeniørforeningen IDA, Kommunernes Landsforening, Landbrug & Fødevarer, Landsforeningen Danske Maskinstationer, Landsforeningen af danske Mælkeproducenter, Landsforeningen Dansk Fåreavl, Landsforeningen for Gylleramte, Miljøklagenævnet, Naturklagenævnet, Noah, Plankat, Skovdyrkerforeningerne, WWF, Økologisk Landsforening.
13. Sammenfattende skema Bemærkninger til lovforslagets enkelte bestemmelser Til § 1 Til nr. 1 (§ 1) Det foreslås at tilpasse lovens anvendelsesområde således, at det også omfatter iværksættelse af såkaldt andre dyrkningsrelaterede tiltag efter lovens § 18, stk. 1, der kan medvirke til, at reguleringen lever op til opfyldelse af lovens formål om at begrænse udvaskningen af kvælstof.
Reguleringen har hidtil primært omfattet principperne for beregning af kvælstofnormer og virksomhedernes samlede kvoter.
Herudover har reguleringen omfattet regler om etablering af plantedække.
Forslaget til ændring af formålsbestemmelsen i § 1 skal ses i sammenhæng med forslaget til ændring af § 18, stk. 1, jf. lovforslagets § 1, nr. 13, hvorefter der kan iværksættes dyrkningsrelaterede tiltag, der medvirker til at neutralisere eller reducere udledningen af kvælstof.
Med ændringen er det hensigten at præcisere, at sådanne tiltag er omfattet af lovens formål.
Til nr. 2 (§ 2, stk. 2 og 3) Det foreslås med ændringen af § 2, stk. 2 og 3, at henvisningen til lovens bilag 1 udgår.
Bilaget angiver afgrænsningen af, hvilke aktiviteter, der er omfattet af planteavl, husdyravl eller skovbrug og dermed hvilke virksomheder, der under forudsætning af, at de har en momspligtig omsætning på mindst 20.000 kr. inden for de nævnte aktiviteter, kan blive registreret i det i lovens § 2 omhandlede register.
Registreringen medfører pligt til at udarbejde et gødningsregnskab og ret til at købe afgiftsfri handelsgødning.
De aktiviteter, der fremgår af bilaget, er aktiviteter, der traditionelt forbindes med jordbrugserhvervet.
Der er derfor ikke behov for en særskilt opregning i loven.
 Herudover foreslås det at ændre »momsregistrerede omsætning« til »momspligtige omsætning«, således at sprogbrugen svarer til terminologien i merværdiafgiftsloven (momsloven), jf. lovbekendtgørelse nr. 966 af 14. oktober 2005. Der er ikke tale om en realitetsændring, men alene om en lovteknisk tilpasning.
Til nr. 3 (§ 2, stk. 2) I forbindelse med ændring af lov om merværdiafgift i 2002 blev momsregistreringsgrænsen forhøjet fra 20.000 kr. til 50.000 kr.
Med forslaget skabes der på ny sammenfald mellem det momspligtige omsætningskrav, der fremgår af lovens § 2, stk. 2, og § 3, og momslovens registreringspligt.
 Omsætningsgrænsen for frivillig registrering fastholdes på 20.000 kr. således, at mindre virksomheder fortsat har mulighed for at tilmelde sig Register for Gødningsregnskab, og dermed fortsat har mulighed for at købe handelsgødning uden afgifter. § 2, stk. 3, der fastsætter adgang til frivillig registrering, er således ikke omfattet af de foreslåede ændringer.
Til nr. 4 (§ 2, stk. 6 og 7) Med ændringen af § 2, stk. 6, foreslås det at ophæve bestemmelsen om, at en registreringspligtig virksomhed skal være anmeldt til registrering senest 21 dage efter pligtens indtræden.
Overskridelse af fristen på 21 dage kan efter gældende ret straffes med bøde efter lovens § 29.
Det foreslås at forenkle reglerne, så der ikke længere gælder en særlig frist for de pligtmæssige tilmeldinger til Register for Gødningsregnskab.
Tilmelding til registret skal dog fortsat ske i løbet af den planperiode, hvor pligten indtræder.
Undladelse af tilmelding vil som hidtil kunne sanktioneres efter § 29, jf. § 2, stk. 2.
Reglen om registrering senest 21 dage efter pligtens indtræden har ikke været håndhævet, idet det ofte er forbundet med vanskeligheder at fastslå det helt nøjagtige tidspunkt for pligtens indtræden.
Hvis det viser sig, at en virksomhed har været registreringspligtig i en tidligere planperiode bliver virksomheden anmodet om at tilmelde sig Register for Gødningsregnskab.
Virksomheder der herefter tilmelder sig og indsender gødningsregnskab, vil ikke blive sanktioneret for manglende tilmelding.
Med forslaget til ændring af stk. 6 vil alle virksomheder fremover kunne anmeldes til Register for Gødningsregnskab i løbet af en planperiode, uden at der gælder en særlig tidsfrist.
Registrering får således virkning for hele den planperiode, hvori anmeldelsen finder sted.
 Bestemmelsen om, at ministeren for fødevarer, landbrug og fiskeri i særlige tilfælde kan registrere en virksomhed med virkning for tidligere planperioder, videreføres uændret.
Efter den gældende bestemmelse i § 2, stk. 7, kan afmelding fra Registret for Gødningsregnskab kun finde sted med virkning fra begyndelsen af en ny planperiode, medmindre der er tale om overdragelse eller ophør af en virksomhed.
I forbindelse med overdragelse eller ophør af virksomheder skal afmelding fra registret ske senest 21 dage efter overdragelse eller ophør.
 Det har imidlertid vist sig, at det i praksis ikke er hensigtsmæssigt, at der er forskellige frister afhængig af årsagen til virksomhedens afmeldelse.
Det foreslås derfor, at bestemmelsen ændres, så der ikke gælder særlige frister for afmelding fra registret.
Det vil således fremover være muligt når som helst i løbet af en planperiode at foretage afmelding.
Afmeldelse fra registret i en planperiode medfører, at gødningsregnskabsperioden slutter, og at jordbrugsvirksomheden derefter ikke længere har ret til at købe handelsgødning uden kvælstofafgift.
Det er hensigten, at afmeldinger fremover bl.a. vil kunne finde sted i forbindelse med jordbrugsvirksomhedens indberetning af gødningsregnskab for den pågældende planperiode.
Derved reduceres antallet af pligtmæssige henvendelser.
Angiver jordbrugsvirksomheden en dato, der ikke svarer til planperiodens udløb, skal den angivne dato efter forslaget bruges som skæringsdato i forbindelse med udarbejdelse af gødningsregnskab m.v.
Det seneste tidspunkt for oplysning om afmeldelse fra Register for Gødningsregnskab for en given planperiode vil dermed være identisk med fristen for indberetning af gødningsregnskabet.
Muligheden for at myndighederne kan afmelde en virksomhed fra registret, hvis virksomhedens årlige momspligtige omsætning falder til under 20.000 kr., videreføres.
Det er hensigten, at den foreslåede bestemmelse i overensstemmelse med den hidtidige praksis alene vil blive bragt i anvendelse, når det viser sig, at en virksomhed i en periode på mindst to år har haft en årlig omsætning på under 20.000 kr.
Til nr. 5 (§ 3) Der er tale om konsekvensrettelser som følge af de foreslåede ændringer til § 2, stk. 2, jf. lovforslagets § 1, nr. 3, og til § 18, stk. 1, jf. lovforslagets § 1, nr. 13.
 Den 10 ha arealgrænse, der fremgå af bestemmelsen og som bl.a. er afgørende for, hvornår en virksomhed er omfattet af reglerne i lovens kapitel 3, om plantedække og andre dyrkningsrelaterede tiltag, er hidtil opgjort på baggrund af ejendommens matrikulære areal med tillæg af tilforpagtede og lejede arealer.
Det er hensigten at opgørelsen fremover vil blive foretaget på basis af det samlede areal som virksomheden dyrker.
Tilsvarende opgørelsesmetode anvendes i anden lovgivning indenfor Fødevareministeriets område.
Det er hensigtsmæssigt med ensartet afgrænsning, når reguleringen vedrører den samme gruppe af virksomheder.
 Tilforpagtede og lejede arealer vil som hidtil indgå i opgørelsen af arealet, ligesom arealer der er bortforpagtede eller lignende vil blive fradraget.
 Ændringer i opgørelsesmetoden betyder, at ca. 4.500 jordbrugsvirksomheder fremover vil være fritaget fra reglerne om plantedække.
Til nr. 6 (§ 4) Der er tale om en konsekvensrettelse som følge af den foreslåede ændring af § 2, stk. 7. Ændringen skal ses i sammenhæng med det samtidige forslag til ændring af § 22, stk. 1, jf. jf. lovforslagets § 1, nr. 15.
Til nr. 7 (§ 6, stk. 1) Det foreslås, at der i stk. 1 indsættes en hjemmel til, at fødevareministeren kan fastsætte regler om, hvorledes markens størrelse og afgrøde fastsættes.
Bestemmelsen svarer til den gældende lovs § 6, stk. 3, 2. pkt.
Der er tale om en uændret videreførelse af bemyndigelsen i den gældende lov.
Forslaget medfører alene en teknisk sammenskrivning af bemyndigelserne til at fastsætte regler for beregning af virksomhedernes kvælstofkvote.
Til nr. 8 (§ 6, stk. 3 og 4) Med forslaget til stk. 3 ændres bestemmelsen til en bemyndigelse til fødevareministeren til at kunne fastsætte regler om afgrødernes kvælstofnormer.
 Loven indeholder i dag i § 6, stk. 3, en udtømmende regulering af, hvad der indgår i fastsættelsen af afgrødernes kvælstofnormer.
 Det er hensigten med forslaget, at de elementer, der i dag indgår i fastsættelsen af afgrødernes kvælstofnormer, også fremover vil danne grundlag for fastsættelsen, herunder muligheden for at kunne fastsætte differentierede normer for forskellige regioner i landet.
Efter bestemmelserne i den gældende lovs § 6, stk. 3, fastsætter fødevareministeren kvælstofnormer for afgrøderne ved standardudbytte for klimaområder, jordboniteter og særlige vandingsbehov.
Det fremgår af bestemmelsen, at kvælstofprognosen for den pågældende planperiode indgår i fastsættelsen, ligesom der ved fastsættelsen kan tages hensyn til udbyttestigninger, der gennem forsøgsresultater kan dokumenteres at ville kunne realiseres uden restriktioner i kvælstoftilførslen.
Det fremgår endvidere af bestemmelsen, at det er muligt at fastsætte differentierede kvælstofnormer for forskellige regioner i landet.
 I aftalen om Grøn Vækst er det besluttet, at den generelle kvælstofregulering skal suppleres med en række yderligere tiltag, herunder neutralisering af kvælstofeffekten ved udtagning af landbrugsarealer til f.eks. byudvikling, natur m.v.
 For at en neutralisering af kvælstofeffekten ved udtagning af landbrugsarealer til f.eks. byudvikling, natur m.v. kan realiseres, og effekten heraf kan indgå ved fastlæggelsen af afgrødernes kvælstofnormer, er det nødvendigt at foretage en teknisk justering af normfastsættelsessystemet, således at de arealer, der ikke længere indgår i landbrugsdrift, ikke medgår ved beregningen af normerne.
 I aftalen om VMP III blev det fastlagt, at der skulle foretages en teknisk justering af normfastsættelsessystemet, således at normreduktionen fremover maksimalt kan fastsættes til 10 pct. under det driftsøkonomiske optimum, som besluttet i VMP II, dog således, at den samlede årskvote på landsplan ikke kan overstige årskvoten fra 2003/2004 reguleret for effekten af afgrødeforskydninger.
 Dette betyder, at årskvoten i det enkelte år hidtil udelukkende er blevet reguleret på baggrund af afgrødefordelingen, og at det samlede landbrugsareals størrelse og udbyttefremskrivningerne i praksis ikke har haft nogen indvirkning på årskvotens størrelse.
Den tekniske justering af normfastsættelsessystemet, der ifølge forslaget vil blive foretaget for at leve op til intentionerne bag Grøn Vækst, indebærer, at kvælstofandelen for de arealer, der ikke længere indgår i landbrugsmæssig drift, fremover vil blive fratrukket den samlede årskvote på landsplan. Årskvoten på landsplan vil derimod ikke blive forøget, selvom der inddrages flere arealer i landbrugsdriften.
Den foreslåede justering vil blive effektueret fra fastsættelsen af de kvælstofnormer, der beregnes for planperioden 2010/2011. Det areal der vil danne grundlag for justeringen vil være det areal, der var under landbrugsmæssig drift i planperioden 2007/2008. Den foreslåede justering medfører, at der beregningsteknisk vil blive taget højde for, at genopdyrkning af de tidligere braklagte arealer på landsplan ikke får en negativ indflydelse på udvaskningen af kvælstof.
 Det er hensigten, at kvælstofnormer, som hidtil, vil blive fastsat på baggrund af indstilling fra Udvalget vedr. kvælstofnormer, -prognoser og kvælstof i husdyrgødning (Normudvalget).
Med forslaget til stk. 4 videreføres muligheden i gældende lovs § 6, stk. 3, for at fastsætte regler for tildeling af en særlig kvælstofnorm for hvede til brødfremstilling Til nr. 9 (§ 7) Med forslaget til § 7, stk. 1, bemyndiges fødevareministeren til at fastsætte regler, der gør det muligt for virksomheder at vælge at reducere virksomhedens samlede kvote for kvælstof i stedet for at etablere plantedække.
Det er hensigten, at virksomheder fremover skal kunne vælge helt eller delvist at erstatte udlægning af efterafgrøder, som virksomheden er pligtig til efter regler fastsat i medfør af lovens § 18, med en reduktion i kvælstofkvoten.
Derved gives der den enkelte jordbruger større fleksibilitet, der muliggør en bedre tilrettelæggelse af driften.
 Med forslaget til stk. 2 etableres der mulighed for at fastsætte regler om, at virksomheder, der etablerer efterafgrøder udover det, de er pligtige til, efter regler fastsat i medfør af lovens § 18, vil kunne få et tillæg til virksomhedens samlede kvote af kvælstof.
Forslaget til stk. 3 indebærer, at der i bekendtgørelsesform kan fastsættes regler for, hvorledes henholdsvis tillæg og fradrag til virksomhedens kvælstofkvote skal opgøres.
Der skal fastsættes en omregningsfaktor, differentieret efter jordtype.
Omregningsfaktoren pr. ha vil blive fastsat på grundlag af en faglig vurdering, således at den miljømæssige effekt er neutral.
 Det vil ikke være muligt at justere virksomhedens kvælstofkvote i forhold til efterafgrøder, der skal udlægges i henhold til anden lovgivning.
Det er hensigten, at tilrettelægge ordningerne således at virksomhederne i forbindelse med ansøgning om støtte efter bekendtgørelse nr. 253 af 31. marts 2009 om direkte støtte til landbrugere efter enkeltbetalingsordningen, tilkendegiver, om, og i givet fald i hvilket omfang, muligheden for at erstatte efterafgrøder med reduktion af kvoten, samt muligheden for at udlægge yderligere efterafgrøder med en kvoteforhøjelse til følge, vil blive udnyttet.
Derved samordnes tilkendegivelsen med oplysningerne, som hovedparten af virksomhederne i forvejen indberetter til myndighederne.
De nærmere regler for virksomhedernes tilkendegivelser, herunder eventuelle frister, vil fremgå af de årlige bekendtgørelser om jordbrugets anvendelse af gødning og om plantedække i den pågældende planperiode.
Af hensyn til muligheden for at tilrettelægge den efterfølgende kontrol af virksomhedernes udlægning af efterafgrøder, er det hensigten at fastsætte en frist for virksomhedens eventuelle afmelding fra ordningerne.
Det er umiddelbart hensigten at fastsætte fristen til 20. august.
Til nr. 10 (§ 8, stk. 1) Der er tale om en konsekvensrettelse som følge af de foreslåede ændringer til § 6, stk. 3, jf. lovforslagets § 1, nr. 8.
Til nr. 11 (§ 8, stk.3) Det foreslås, at hjemlen i § 8, stk. 3, til at iværksætte et pilotprojekt om anvendelse af balanceregnskaber som dokumentation for højere forventede udbytter ophæves.
Muligheden for at iværksætte et pilotprojekt blev indført i forbindelse med gennemførelsen af VMP III  aftalen fra april 2004. Projektperioden er nu udløbet, hvorfor bestemmelsen i § 8, stk. 3, ikke længere er relevant.
Til nr. 12 (Kapitel 3) Det foreslås, at overskriften til kapitel 3 ændres således, at den dækker den ændrede formulering af § 18, stk. 1. Der henvises til bemærkningerne til lovforslagets § 1, nr. 13.
Til nr. 13 (§ 18, stk. 1) Med forslaget til § 18, stk. 1, skabes der hjemmel til, at der kan fastsættes regler om dyrkningsrelaterede tiltag og om iværksættelse af et pilotprojekt.
Bemyndigelsen til at fastsætte regler om plantedække videreføres.
Efter de gældende regler er virksomhederne forpligtet til at udlægge efterafgrøder, svarende til 10 eller 14 pct. af efterafgrødegrundarealet, afhængig af, om jordbrugsvirksomheden udbringer kvælstofmængder svarende til 0,8 dyreenheder pr. hektar eller derover.
Kravet om efterafgrøder har tidligere helt eller delvist kunnet erstattes ved, at virksomheden etablerede vintergrønne marker.
Siden planperioden 2007/2008 har det imidlertid været et krav, at virksomheder med mere end 30 ha hvert planår skulle udlægge mindst 4 pct. efterafgrøder.
Det er hensigten i bekendtgørelsesform at videreføre de gældende krav om udlægning af efterafgrøder på 10 eller 14 pct. svarende til ca. 240.000 ha efterafgrøder.
Samtidig er det hensigten, at muligheden for at erstatte etablering af efterafgrøder med udlægning af vintergrønne marker ophører.
Baggrunden herfor er, at efterafgrøder har en større effekt end vintergrønne marker i forhold til reduktion af kvælstofudvaskningen til vandmiljøet.
 De gældende regler om overførsel af arealer med efterafgrøder fra tidligere planperioder til en given planperiode vil som hidtil blive fastsat i bekendtgørelsesform.
For at Danmark kan leve op til forpligtelserne i Vandrammedirektivets 1. indsatsperiode (2010-2015), vil der blive stillet krav om etablering af yderligere efterafgrøder, svarende til 140.000 ha.
Dette er nødvendigt for, at det samlet set bliver muligt at nå Vandrammedirektivets målsætning om god økologisk tilstand i alle danske søer, vandløb og kystvande.
Som et led i indsatsen opdeles Danmark i 23 vandoplande, hvortil der udarbejdes individuelle og målrettede vandplaner.
Planerne skal give et detaljeret overblik over det danske vandmiljøs tilstand, og vil udgøre grundlaget for en målrettet indsats for at skabe et vandmiljø af god kvalitet.
De 23 vandoplande underopdeles i 123 delvandoplande.
 De 140.000 ha yderligere efterafgrøder skal udlægges i områder, hvor der er tilstrækkelig sikker faglig viden til, at beregninger har kunnet gennemføres ved etablering af konkrete sammenhænge mellem belastning og miljøtilstand, (V1- områder), og i områder, hvor der ikke endnu har været tilstrækkelig viden til at etablere helt præcise beregningsgrundlag, men hvor der er anvendt erfaringstal fra de beregnede V1-områder (V2-områder).
Hvis en virksomhed har arealer i mere end et delvandopland, og der er forskellige efterafgrødekrav i disse, vil kravet blive beregnet som en vægtet gennemsnitlig procentsats.
Den konkrete metode samt øvrige oplysninger til brug for beregningen af det individuelle efterafgrødekrav foreslås fastsat på bekendtgørelsesniveau.
 Som led i aftalen om Grøn Vækst blev det besluttet at gennemføre et pilotprojekt om anvendelse af mellemafgrøder.
Med forslaget til stk. 1 foreslås der etableret en bemyndigelse til fødevareministeren til at kunne iværksætte et sådan frivilligt pilotprojekt med det formål at undersøge, i hvilket omfang vintergrønne marker kombineret med mellemafgrøder vil kunne erstatte eller supplere udlæg af efterafgrøder uden, at det medfører en risiko for større miljøbelastning.
Der vil endvidere i forbindelse med det frivillige pilotprojekt eksempelvis blive fastsat bestemmelser for bedrifter omfattet af en miljøgodkendelse/tilladelse, hvor der er krav om ekstra efterafgrøder.
 Det er hensigten, at pilotprojektet vil blive iværksat i den førstkommende planperiode efter lovens ikrafttræden.
 Med forslaget til § 18, stk. 1, bemyndiges ministeren endvidere som noget nyt til at fastsætte regler om iværksættelse af dyrkningsrelaterede tiltag.
Det er i første omgang hensigten at udnytte bemyndigelsen til at fastsætte regler om begrænsning i adgangen til at foretage jordbearbejdning i visse tidsrum.
Det er hensigten, at der fastsættes regler om, at der forud for forårsåede afgrøder ikke må foretages jordbearbejdning fra høst af forfrugt til 1. november på lerjord, og 1. februar på sandjord.
Der vil endvidere blive fastsat regler, der giver mulighed for at nedvisne plantedække.
Det er hensigten, at de regler, som fremgår af bekendtgørelse nr. 751 af 15. juli 2009 om jordbrugets anvendelse af gødning og om plantedække i planperioden 2009/2010 vedrørende etablering af efterafgrøder, og ompløjningstidspunktet for disse, ikke vil blive påvirket af reglerne om begrænsninger i perioden for jordbearbejdning.
Da jordbearbejdning er en forudsætning for ukrudtsbekæmpelse for økologer, er det hensigten i bekendtgørelsesform at undtage økologer, der er underlagt statskontrol, fra dette tiltag.
Det er endvidere hensigten, at fastsætte regler om, at omlægning af fodergræsmarker, som hovedregel ikke må finde sted i perioden 1. juni til 1. februar.
Det er dog hensigten, at der vil blive fastsat regler om, at omlægningstidspunktet i forbindelse med omlægning fra fodergræs til fodergræs kan udsættes til 15. august.
 Der henvises i øvrigt til de Almindelige bemærkninger til lovforslaget, afsnit 4.7.
Til nr. 14 (§ 18, stk. 2) Det foreslås, at der i stk. 2 foretages en konsekvensændring.
Den foreslåede ændring er en følge af forslaget til ændringerne til § 3, jf. lovforslagets § 1, nr. 5.
Til nr. 15 (§ 22, stk. 1) Efter den gældende bestemmelse i § 22, stk. 1, er der krav om, at en virksomhed skal indberette sit gødningsregnskab senest 6 måneder efter ophør.
 Det foreslås, at denne tidsfrist ophæves.
Uanset tidspunktet for afmeldelsen af registeret bliver det således fremover muligt at afvente indberetning af virksomhedens afsluttende gødningsregnskab til det ordinære tidspunkt.
Derved bliver det muligt at anvende det digitale system til indberetning af gødningsregnskabet, der allerede i dag stilles til rådighed, og de hjælpefaciliteter, der er indbygget heri.
Dermed vil jordbrugsvirksomhederne ikke fremover være påvirket af, at systemet i visse perioder ikke er tilgængeligt for indberetninger.
Til nr. 16 (§ 24 b) Med forslaget skabes der som noget nyt hjemmel til, at fødevareministeren kan udtage prøver til brug for udarbejdelse af den kvælstofprognose, der danner grundlag for korrektion af virksomhedens samlede kvote for kvælstof for planperioden.
 Formålet med kvælstofprognosen er at udjævne og tage højde for nedbørsforholdende i det pågældende år, således at der i gødningsplanlægningen indgår, hvor meget kvælstof, der aktuelt er til stede i jorden, når foråret starter.
Prognosen udarbejdes på baggrund af en analyse af, hvor meget kvælstof der er i jorden i forskellige geografiske områder og med forskellige jordboniteter.
Oplysninger om jordens dyrkningshistorik indgår i prognosen.
Til brug for udarbejdelse af kvælstofprognosen indsamles der hvert år oplysninger om dyrknings- og gødningshistorik for udvalgte områder.
Oplysningerne hidrører fra et antal potentielle måleområder (ca. 650). Heraf udvælges ca. 150 måleområder, der hver dækker et areal på omkring 50x50 meter, hvorfra jordprøverne udtages.
Områderne er fordelt efter regioner og forskellige jordtyper, således at de er repræsentative for samtlige jorder i Danmark.
I hvert måleområde udtages et antal jordprøver ved hjælp af jordspyd eller tilsvarende.
Prøverne udtages i op til 1 meters dybde.
Det har ingen dyrkningsmæssige konsekvenser for de jordbrugere, hos hvem der udtages prøver.
 Jordprøverne er hidtil blevet udtaget på udvalgte jorder, og på baggrund af frivillige aftaler med de enkelte jordejere.
 Med forslaget sikres retten til at kunne udtage de nødvendige jordprøver, og til at myndighederne, efter anmodning, kan indhente oplysninger om dyrkningsforholdene de steder, hvorfra der eventuelt skal udtages prøver.
Til nr. 17 (§ 26, stk. 1) Der er tale om en konsekvensrettelse som følge af de foreslåede ændringer til § 6, stk. 3, jf. lovforslagets § 1, nr. 8. Henvisningen i den gældende bestemmelse har været fejlagtig angivet, idet der rettelig skulle have været henvist til § 6, stk. 3, 4. pkt.
Til nr. 18 (§ 29, stk.1) Henvisningerne i lovens straffebestemmelse foreslås ændret som følge af de foreslåede ændringer til § 2, stk. 6, og samt forslaget til § 24 b, jf. lovforslagets § 1, nr. 4 og 16. Herudover forslås det, at virksomhedernes pligt til at yde bistand m.v. i forbindelse med kontrolbesøg i overensstemmelse med tilsvarende bestemmelser indenfor Fødevareministeriets område, strafbelægges.
 Samtidig foretages en lovteknisk tilpasning af formuleringen i stk. 1.
Til nr. 19 (bilag 1) Med forslaget ophæves bilag 1 til loven.
Bilaget angiver afgrænsningen af, hvilke aktiviteter, der er omfattet af planteavl, husdyravl eller skovbrug, og dermed hvilke virksomheder, der under forudsætning af, at de har en momspligtig omsætning på mindst 20.000 kr. inden for de nævnte aktiviteter, kan blive registreret i det i lovens § 2 omhandlede register.
Registreringen medfører pligt til at udarbejde et gødningsregnskab og ret til at købe afgiftsfri handelsgødning.
De aktiviteter, der fremgår af bilaget, er aktiviteter, der traditionelt forbindes med jordbrugserhvervet.
Der er derfor ikke behov for en særskilt opregning i loven.
 Der henvises til bemærkningerne til ændringspunkt 2.
Til § 2 Det foreslås, at loven træder i kraft den 1. januar 2010.
 De ændringer, der følger af lovforslaget, vil blive implementeret i forbindelse med udstedelsen af bekendtgørelsen for planperioden 2010/2011.
