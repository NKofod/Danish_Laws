Nr BSF 29 Forslag til folketingsbeslutning om oprettelse af forebyggelsesråd Fremsat af Tove Lindbo Larsen (S) Hanne Andersen (S) Dorte Bennedsen (S)  

 Lerke (S) Henning Rasmussen (S) Taanquist (S) den 4. november 1986 Idet Folketinget finder, at det forebyggende sundhedsarbejde er afgørende for at skabe de bedste muligheder for en høj grad af livskvalitet, pålægger Folketinget regeringen at fremsætte lovforslag om oprettelse af forebyggelsesråd efter følgende retningslinjer:
A.
Det centrale forebyggelsesråd.
1) Som afløsning for det hidtidige forebyggelsesråd nedsættes et centralt forebyggelsesråd, der sammensættes bredt af repræsentanter fra alle instanser, der arbejder med forebyggelse, herunder repræsentanter fra de lokale forebyggelsesråd.
Rådet vælger et forretningsudvalg, der gennem vedtægterne sikrer repræsentation fra Sundhedsstyrelsen, Miljøministeriet og forbrugerrepræsentanter.
 2) Det centrale forebyggelsesråd skal have selvstændigt sekretariat.
 3) Det centrale forebyggelsesråd har 4 hovedopgaver:
a) at fremsætte forslag til den forebyggende indsats i samfundet, centralt som lokalt, b) at foretage en løbende vurdering af eksisterende sundhedsfremmende og sundhedsforebyggende foranstaltninger i og uden for sundhedssektoren, c) at være høringsberettiget i forbindelse med behandling af sager og lovgivning med sundhedsfremmende aspekter i statsadministrationen, d) at oprette et sundhedspædagogisk udvalg, der på centralt plan styrer og koordinerer den sundhedspædagogiske indsats.
B.
Lokale forebyggelsesråd.
1) Der oprettes et lokalt forebyggelsesråd i alle amtskommuner og kommuner.
Amtsrådet henholdsvis kommunalbestyrelsen afgør, hvorledes det lokale forebyggelsesråd sammensættes.
I forebyggelsesrådet skal der dog være repræsentanter for personalegrupper inden for sundhedssektoren, socialsektoren og politiet samt for forbrugerne.
2) I hver amtskommune ansættes en eller flere forebyggelseskonsulenter, der har til opgave at koordinere og inspirere de lokale råd i deres arbejde.
3) Rådenes formål er gennem et effektivt informationsarbejde at give den enkelte borger i kommunen forståelse for værdien af en rigtigere og sundere levevis.
4) Forebyggelsesrådene skal have beføjelse til at igangsætte debatter, til at tage selvstændige initiativer og til at samarbejde og koordinere opgaver, der skal varetages af personalegrupper inden for sundhedssektoren, socialsektoren, politiet og andre.
BEMÆRKNINGER TIL FORSLAGET »Det er bedre at forebygge end at helbrede« er en vending, der  

 har været brugt i mange år på mange områder.
Mere rigtigt kan det næppe siges.
Socialdemokratiet mener, at der har været talt mere, end der har været handlet med hensyn til det forebyggende arbejde på sundhedsområdet.
Det betyder ikke, at der ikke er sket noget.
Nogle amtskommuner og kommuner har været meget aktive, og gode resultater er opnået, men der mangler meget for at få hele landet med.
Socialdemokratiet mener, at der skal lovgives om både udbygning af det centrale forebyggelsesråd og om indsatsen i amtskommuner og kommuner.
Socialdemokratiet forestiller sig, at det centrale forebyggelsesråd får økonomi til både at lave konferencer, inspirerende materiale, undersøgelser og på anden måde være inspirator og rådgivende over for amtskommuner og kommuner.
Det sundhedspædagogiske udvalg under det centrale forebyggelsesråd skal erstatte Komiteen for Sundhedsoplysning og være et nationalt kraftcenter for sundhedspædagogiske aktiviteter.
Udvalget skal således bistå offentlige myndigheder og private foreninger med praktisk udformning af sundhedspædagogiske aktiviteter.
Endvidere skal udvalget med mellemrum lave generelle kampagner og selektive henvendelser om sundhedspædagogik til arbejdspladser, institutioner, uddannelsessteder mv.
Det centrale forebyggelsesråd skal have selvstændig økonomi og eget sekretariat.
De lokale forebyggelsesråd sammensættes efter amtskommuners og kommuners eget ønske, men bør være alsidigt sammensat og altid med forbrugerrepræsentanter.
Enhver amtskommune og kommune bestemmer ligeledes selv, hvilke opgaver der skal tages op.
Det har vist sig, at de kommuner og amtskommuner, der har haft initiativrige forebyggelsesråd, har opnået gode resultater.
Der foreligger flere rapporter herom.
Imidlertid mener Socialdemokratiet, at der er behov for en koordinerende, inspirerende person i form af en forebyggelseskonsulent, der har dette som ansvarsområde.
