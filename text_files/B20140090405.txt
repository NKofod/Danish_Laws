Bekendtgørelse om randzoner I medfør af § 1, stk. 3 og 4, § 2, stk. 2, § 5, stk. 1, § 6, § 7, stk. 3, § 9, stk. 2, § 10, stk. 2, og § 11, stk. 2, i lov om randzoner, jf. lovbekendtgørelse nr. 894 af 15. juli 2014, og § 4, stk. 1, i lov nr. 726 af 25. juni 2014 om ændring af lov om randzoner og miljømålsloven (Anvendelsesområde og fornyet høring over vandplanforslag m.v.) fastsættes:
Kapitel 1 Anvendelsesområde m.v.
§ 1. Denne bekendtgørelse finder anvendelse for de arealer, der er omfattet af § 1, stk. 1, i lov om randzoner.
Bredden på randzonen er 9 meter.
 Stk. 2. Ved dyrkning af vedvarende græs i lovens § 2 forstås en jordbrugsmæssig udnyttelse af græsarealer til slæt eller afgræsning, jf. § 5.
 § 2. Forbuddene i lovens § 1, stk. 1, finder ikke anvendelse for vandløb, der ikke er fastsat miljømål i de statslige vandplaner for i de områder i de syd- og sønderjyske marskområder, der fremgår af det randzonearealkort, som findes på NaturErhvervstyrelsens hjemmeside www.naturerhverv.dk.
 Stk. 2. Forbuddene finder heller ikke anvendelse for vandløb for hvilke, der ikke er fastsat miljømål i de statslige vandplaner for de områder med marsklignende strukturer, der fremgår af det randzonearealkort, som findes på NaturErhvervstyrelsens hjemmeside www.naturerhverv.dk.
 § 3. Lovens § 1, stk. 1, er ikke til hinder for bekæmpelse af kæmpebjørneklo.
 Stk. 2. Lovens § 1, stk. 1, er endvidere ikke til hinder for udførelse af vandløbsvedligeholdelse og andre lovlige vandløbsarbejder, herunder oplægning og udspredning af det oprensede materiale.
 § 4. Det er tilladt at høste 1-årige eller flerårige afgrøder, der er lovligt etableret i randzonen inden 1. august 2014.
 Stk. 2. Der må ikke anvendes bekæmpelsesmidler, gødning eller anden jordforbedring inden for randzonen omfattet af stk. 1, medmindre der er opnået dispensation hertil efter lovens § 6.
 § 5. Det er tilladt at foretage jordbearbejdning i forbindelse med omlægning af:
 1) Vedvarende græsarealer.
 2) Arealer, der hidtil har henligget som udyrkede, og hvorpå der etableres vedvarende græsarealer.
 3) Arealer, hvor der er høstet 1-årige eller flerårige afgrøder, jf. § 4.
 4) Arealer, hvor der etableres ny skov med tilskud ydet i henhold til § 29, stk. 1, nr. 2, i lov om skove.
 Stk. 2. Omlægning efter stk. 1 må ikke stride mod anden lovgivning og skal ske uden brug af bekæmpelsesmidler, gødning og andre jordforbedringsmidler.
 Stk. 3. Omlægning af randzonearealer med vedvarende græs, jf. stk. 1, nr. 1, må tidligst finde stedt hvert 7. år.
§ 6. Det er tilladt at udså frøblandinger af bivenlige blomstrende planter på op til 3 meter af randzonen ind mod marken, såfremt 1) randzonen ligger i tilknytning til omdriftsarealer, 2) der ikke er tale om erhvervsmæssig dyrkning, 3) der udelukkende er tale om en frøblanding af mindst 3 forskellige arter af de bivenlige hjemmehørende eller etablerede planter, som fremgår af bilag 1, 4) indholdet af bælgplaner eller andre kvælstoffikserende planter i den anvendte frøblanding maksimalt udgør 25 pct., 5) den jordbearbejdning, der er nødvendig for udsåning i randzonen, foretages i foråret, og 6) jordbearbejdningen og udsåningen ikke strider imod anden lovgivning, og der ikke anvendes bekæmpelsesmidler, gødning eller anden jordforbedring inden for randzonen i forbindelse med udsåning og dyrkning.
 Stk. 2. Der skal forelægge dokumentation for frøblandingens indhold i form af mærkesedler eller lignende.
 Stk. 3. Omlægning af de i stk. 1 nævnte dele af randzonearealet må ske hvert år, så længe det foregår i overensstemmelse med betingelserne i stk. 1.
 Stk. 4. Stk. 1-3 gælder ikke for de 2 meter bræmmer, der er udlagt efter vandløbslovens § 69, stk. 1.
Kapitel 2 Reduktion af randzonebredden § 7. Ansøgning om reduktion af randzonebredden efter lovens § 5, stk. 2, skal være NaturErhvervstyrelsen i hænde senest den 17. november 2014.
 Stk. 2. Ansøgningen, jf. stk. 1, skal indeholde oplysninger om:
 1) Bedriftens samlede areal, dvs. bedriftens matrikulære areal samt tilforpagtede arealer opgjort pr. 1. august 2014. Bortforpagtede arealer indgår ikke i opgørelsen af bedriftens samlede areal.
2) Bedriftens samlede randzoneareal.
Det samlede randzoneareal opgøres som summen af de arealer, hvor der gælder et forbud efter lovens § 1, stk. 1.
 3) Bedriftens samlede areal med 2 meter bræmmer omfattet af vandløbslovens § 69, stk. 1.
 4) Hvilken bredde randzonen skal have, for at randzonearealet højst vil udgøre 5 pct. af bedriftens samlede areal, jf. stk. 4.
 Stk. 3. Ved fastlæggelse af den reducerede randzonebredde afrundes den beregnede bredde ned til nærmeste halve meter.
Stk. 4. Hvis der er tale om fastlæggelse af en reduceret randzonebredde på tilforpagtede arealer inden for bedriften, skal det dokumenteres ved erklæring fra ejeren af de tilforpagtede arealer, at ejeren er indforstået med, at der fastlægges en reduceret randzonebredde på det tilforpagtede areal.
Ejerens erklæring kan efter ansøgning eftersendes inden en frist på 3 måneder.
 Stk. 5. NaturErhvervstyrelsen kan efter ansøgning dispensere fra fristen i stk. 1 i op til 3 måneder, hvis der er tvivl om, hvorvidt et givet vandløb eller en given sø er omfattet af lovens regler.
 § 8. Hvis der er ansøgt om reduktion af randzonebredden i henhold til lovens § 5, stk. 2, vil randzonelovens krav i perioden fra 1. august 2014 og indtil afgørelse foreligger, jf. stk. 3, kunne opfyldes ved at der udlægge en randzone i den bredde, der er indgivet ansøgning om.
Stk. 2. Hvis der er ansøgt om dispensation fra fristen til at indsende ansøgning om reduktion, jf. § 7, stk. 6, vil randzonelovens krav kunne opfyldes ved at udlægge en randzone i en bredde, der er opgjort i forhold til de randzonestrækninger, der ikke er tvivl om.
Den opgjorte randzonebredde skal i så fald oplyses ved ansøgningen om dispensation efter bekendtgørelsens § 7.
 Stk. 3. Bredden af randzonen fastlægges endeligt, når ansøgningen efter lovens § 5, stk. 2, er behandlet.
Kapitel 3 Dispensationer § 9. NaturErhvervstyrelsen kan i andre særlige tilfælde efter ansøgning, jf. lovens § 6, meddele hel eller delvis dispensation fra randzonelovens § 1, stk. 1.
 Stk. 2. Ansøgning om dispensation skal indeholde:
 1) Angivelse af hvilke dele af bestemmelsen, der søges om dispensation fra og oplysning om særlige forhold, der kan begrunde en dispensation.
 2) Oplysning om hvilke arealer, der søges om dispensation for.
 3) Kort, der viser beliggenheden af de pågældende randzonearealer.
 4) Relevant dokumentation for de forhold, der kan begrunde en dispensation.
 § 10. NaturErhvervstyrelsen kan i medfør af lovens § 6 a i særlige tilfælde efter ansøgning meddele dispensation fra bestemmelsen om, at randzonerne er åbne for færdsel efter reglerne i naturbeskyttelsesloven.
 Stk. 2. Ansøgning om tilladelse efter lovens § 6 a skal indeholde:
 1) Oplysning om særlige forhold, der kan begrunde en dispensation.
 2) Oplysning om hvilke arealer, der søges om dispensation for.
 3) Kort, der viser beliggenheden af de pågældende randzonearealer.
 4) Relevant dokumentation for de forhold, der kan begrunde en dispensation.
Kapitel 4 Kontrol og straffebestemmelser m.v.
Kontrolmyndighed § 11. NaturErhvervstyrelsen fører kontrol med, at bestemmelserne i lov om randzoner overholdes.
Straf § 12. Overtrædelse af bestemmelserne i § 4, stk. 2, § 5, stk. 2 og 3, og § 6 straffes med bøde.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Ikrafttræden § 13. Bekendtgørelsen træder i kraft den 1. august 2014.
 Stk. 2. Bekendtgørelse nr. 892 af 29. august 2012 om randzoner ophæves.
