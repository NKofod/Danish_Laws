Cirkulæreskrivelse om meddelelse om, at  

 ansættelse som handicaphjælper for ens voksne søn  

 betragtes som lønarbejde Kommentar m.v.:
Arbejdsmarkedets Ankenævn fandt, at et medlems beskæftigelse  

 som hjemmehjælper for sin hjemmeboende voksne søn skulle  

 betragtes som lønarbejde i relation til  

 arbejdsløshedsforsikringsloven.
Medlemmet kunne derfor overflyttes fra  

 deltids- til fuldtidsforsikring.
 Meddelelse om afgørelsen:
 En handicappet person boede hos sin mor, som fik kompensation efter  

 bistandslovens § 48, stk. 3, til pasning af et handicappet barn.
 Da den handicappede fyldte 18 år, fik han i stedet af kommunen  

 bevilget hjælp efter bistandslovens § 48, stk. 4, til aflønning  

 af en personlig hjælper.
 Moderen fortsatte med at passe sin søn i det fælles hjem og  

 modtog ydelsen fra kommunen.
 Moderen ønskede på baggrund af denne beskæftigelse at  

 overgå fra deltids- til fuldtidsforsikring.
 Direktoratet gav afslag, idet man ikke fandt at beskæftigelsen kunne  

 betragtes som lønarbejde i relation til  

 arbejdsløshedsforsikringsloven.
Direktoratet lagde vægt på at der var tale om arbejde i eget hjem med pasning af egen  

 søn, at det syntes at have været en forudsætning for  

 kommunen, at det var  medlemmet selv, der passede sønnen, at tilskuddet blev ydet efter bistandslovens § 48, stk. 4, og at  

 der syntes at være  taget udgangspunkt i medlemmets forhold ved  

 beregningen af tilskuddet, og at der ikke forelå en ansættelsesaftale,  

 lønsedler m.m., der dokumenterede beskæftigelsens art og  

 omfang.
 Arbejdsmarkedets Ankenævn traf afgørelse om, at medlemmets  

 beskæftigelse måtte anses for lønarbejde i relation til  

 arbejdsløshedsforsikringsloven.
 Ankenævnet fandt derfor, at beskæftigelsen kunne danne  

 grundlag for overflytning til fuldtidsforsikring.
 Ankenævnet lagde vægt på, at der ikke var tale om et  

 plejeforhold i henhold til bistandslovens § 48, stk 1-3, der vedrører  

 muligheden for at yde kompensation for tabt arbejdsfortjeneste ved pasning af  

 handicappede børn.
 Der var derimod tale om, at den voksne handicappede søn fik  

 udbetalt et tilskud efter bistandslovens § 48, stk. 4, til ansættelse  

 af en personlig hjælper.
Ankenævntet lagde videre vægt på, at den handicappede søn var registreret som  

 arbejdsgiver, at tilskuddet var fastsat som svarende til lønnen for 37  

 timers ugentlig beskæftigelse for en ufaglært medhjælper i  

 plejesektoren, at det ikke var en forudsætning for kommunens tilskud, at  

 sønnen ansatte sin mor, men at han frit kunne vælge, hvem han  

 ville ansætte, og at tilskuddets størrelse også var uafhængigt  

 af moderens forhold.
