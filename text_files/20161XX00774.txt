Skriftlig fremsættelse (26. april 2017) Undervisningsministeren (Merete Riisager):
 Herved tillader jeg mig for Folketinget at fremsætte:
Forslag til lov om ændring af lov om Arbejdsgivernes Uddannelsesbidrag, lov om erhvervsuddannelser, lov om folkeskolen og forskellige andre love (Praktikpladsafhængigt bidrag til AUB m.v.) (Lovforslag nr.
L 202) Lovforslaget fremsættes som led i udmøntningen af Trepartsaftale om tilstrækkelig og kvalificeret arbejdskraft i hele Danmark og praktikpladser, som i august 2016 blev indgået mellem den daværende regering (Venstre) og arbejdsmarkedets parter.
Det er overordnet trepartsaftalens målsætning, at der skal skabes mindst 8.000-10.000 flere praktikpladser årligt end i dag.
Lovforslaget lægger på denne baggrund op til at indføre et praktikpladsafhængigt arbejdsgiverbidrag til Arbejdsgivernes Uddannelsesbidrag.
Sigtet hermed er at belønne virksomheder, der bidrager til at uddanne faglært arbejdskraft, mens de virksomheder, der ikke i tilstrækkelig grad bidrager til at uddanne faglært arbejdskraft, pålægges et større ansvar for den samlede finansiering i Arbejdsgivernes Uddannelsesbidrag.
Det sker i form af en tilskudsordning, to bonusordninger for virksomheder, som yder en særlig indsats, et merbidrag for virksomheder, som ikke yder en særlig indsats samt en over- eller underskudsdelingsordning.
Det praktikpladsafhængige arbejdsgiverbidrag vil være arbejdsgiverfinansieret.
 I overensstemmelse med trepartsaftalen lægges der med lovforslaget derudover op til ændringer i følgende love:
I lov om erhvervsuddannelser etableres en ny model for dimensionering af erhvervsuddannelser fra 2018, og kravene til elevernes egnethed mv. styrkes.
Der tilvejebringes hjemmel til, at praktikcentre kan producere varer og levere tjenesteydelser på markedsvilkår.
Endelig foreslås begrænsninger i anvendelsen af virksomhedsforlagt praktikuddannelse, delaftaler og korte uddannelsesaftaler.
I folkeskoleloven etableres en ramme for, at skolerne samarbejder med virksomheder og institutioner for erhvervsrettet uddannelse.
Desuden foreslås, at elevernes praktik i kortere perioder i virksomheder og institutioner også kommer til at gælde for elever i 6. og 7. klasse.
I vejledningsloven styrkes brobygningen i 9. klasse for uddannelsesparate elever, som har behov for afklaring af uddannelsesvalg.
Desuden foreslås, at det ikke længere skal være et krav for ikke-uddannelsesparate elever at deltage i brobygning.
Endelig etableres der en mere fleksibel tilrettelæggelse af brobygningen i 10. klasse.
 I godtgørelsesloven lægges der op til, at godtgørelse skal kunne ydes for mere end 7,4 timer pr. dag, når en medarbejder har deltaget i et kursus (erhvervsrettet voksen- og efteruddannelse), som varer i mere end 7,4 timer pr. dag.
 Udover, hvad der følger af trepartsaftalen, lægges der med lovforslaget op til, at arbejdsgiverne via til Arbejdsgivernes Uddannelsesbidrag fremover vil skulle dække den del af statens driftsudgifter til skolepraktik, der årligt overstiger udgiftsniveauet i 2016.
Derudover forslås en justering af modellen for statsligt tilskud til formidling af uddannelsesaftaler, herunder et statsligt tilskud til institutioner for erhvervsrettet uddannelse m.v. for formidling af uddannelsesaftaler med arbejdsgivere, der ikke har indgået uddannelsesaftaler i de seneste fem år.
Endvidere foreslås det at justere bestemmelserne om lønrefusion til voksne i lov om Arbejdsgivernes Uddannelsesbidrag.
 I relation til lov om erhvervsuddannelser indeholder forslaget desuden mulighed for, at skolernes ordensregler kan indeholde regler om elevadfærd udvist uden for skolen, tilbageholdelse af uønskede genstande samt elevers medvirken i test for rusmidler.
 På baggrund af en aftale i kredsen af partier bag Aftale om bedre og mere attraktive erhvervsuddannelser fra 2014 etableres endelig et forsøg med 1. del af erhvervsuddannelsens grundforløb og 10. klasse på efterskoler.
 Det foreslås, at loven træder i kraft den 1. august 2017.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
