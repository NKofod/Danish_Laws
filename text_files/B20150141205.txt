Bekendtgørelse om udgiftsfordeling i kryds, vejbidrag, adgangsforhold til tankanlæg langs offentlige veje og konkurrenceudsættelse I medfør af § 25, § 27, stk. 3, § 47, § 88, stk. 6, § 122, stk. 1, og § 137, stk. 4, i lov nr. 1520 af 27. december 2014 om offentlige veje m.v. og § 99 a i lov om private fællesveje, jf. lovbekendtgørelse nr. 1234 af 4. november 2015, fastsættes:
Kapitel 1 Udgiftsfordeling i kryds mellem offentlige veje, der administreres af forskellige vejmyndigheder § 1. Transport- og bygningsministeren fastsætter følgende bestemmelser om fordeling af udgifter til vejforanstaltninger i kryds mellem offentlige veje, hvor kun den ene vej administreres af Vejdirektoratet.
 § 2. Vejforanstaltninger i kryds omfatter:
 1) Anlægsforanstaltninger, herunder vejafmærkning, som er fastsat af transport- og bygningsministeren efter færdselslovens § 95, foranstaltninger til vejafvanding, ombygning med midterrabat eller andre kanaliseringsanlæg, samt andre foranstaltning med henblik på at begrænse den miljømæssige belastning fra vejen.
 2) Drifts- og vedligeholdelsesforanstaltninger i kryds.
 § 3. Vejdirektoratet kan i forbindelse med godkendelse af nye tilslutninger for kommuneveje og offentlige stier under kommunalbestyrelsens administration kræve, at kommunalbestyrelsen afholder udgifter til vejforanstaltninger, som nævnt i § 2, nr. 1, på statsvejen.
 Stk. 2. Et betalingskrav efter stk. 1 skal fremsættes skriftligt i forbindelse med, at Vejdirektoratet afgiver sin udtalelse over forelagte planer om vejtilslutning til en statsvej.
Stk. 3. Når efterfølgende, trafikale omstændigheder særligt taler herfor, kan kravet om betaling fremsættes senere.
Kravet kan senest fremsættes, når Vejdirektoratet træffer bestemmelse om gennemførelse af de fastsatte vejforanstaltninger.
 § 4. I forbindelse med sin godkendelse af en ny vejtilslutning træffer Vejdirektoratet efter forhandling med den pågældende kommunalbestyrelse nærmere bestemmelser om driften og driftsgrænser i krydset.
 § 5. Når eksisterende kryds omfattet af § 1 ombygges på grund af den almindelige trafikale udvikling, afholder Vejdirektoratet udgifter til foranstaltninger dels på statsvejen dels på kommunevejen, for så vidt disse foranstaltninger etableres af hensyn til færdslen på statsvejen.
 § 6. Vejdirektoratet har ansvaret for drift og vedligeholdelse af vejafmærkningen i krydset, herunder lyssignaler, og afholder udgifterne hertil.
 Stk. 2. Udgifterne til drift og vedligeholdelse af vejbelysning i krydset forestås og bekostes efter aftale mellem Vejdirektoratet og kommunalbestyrelsen/kommunalbestyrelserne.
 § 7. Uenighed mellem Vejdirektoratet og en kommunal vejmyndighed behandles som en tvist efter reglerne i § 133, stk. 1, 4  6, i lov om offentlige veje.
Kapitel 2 Vejbidrag samt adgangsforhold til tankanlæg § 8. Hvis den bidragsforpligtigede grundejer ikke på privatretligt grundlag kan optage lån til finansiering af vejbidrag, kan vejmyndigheden fastsætte afdragstiden under hensyn til det samlede arbejdes værdi.
 Stk. 2. Vejmyndigheden kan kræve, at den bidragsforpligtigede grundejer redegøre for sine forsøg på at finansiere sit bidrag på privatretligt grundlag.
 Stk. 3. Vejmyndigheden kan kræve beløb på under 5.000 kr. betalt kontant.
 § 9. Vejmyndigheden kan opkræve a conto betaling for afholdte udgifter til delarbejder, selvom hele vejarbejdet ikke er afsluttet.
 § 10. Vejmyndigheden kan meddele hel eller delvis udsættelse med betaling af vejbidraget, når dette efter en samlet vurdering af betalingens størrelse og den bidragspligtiges forhold skønnes rimeligt.
 § 11. Vejbidrag, der er omfattet af afdragsordning eller udsættelsesordning, forrentes i overensstemmelse med lov om renter og andre forhold ved forsinket betaling.
 § 12. Bestemmelserne i kap. 6 i lov om offentlige veje finder anvendelse på afgørelser efter § 88 i samme lov om adgangsforhold til et tankanlæg ved offentlig vej.
Kapitel 3 Konkurrenceudsættelse § 13. Vejmyndigheden kan undlade at konkurrenceudsætte de påbudte arbejder, der er nævnt i § 49, stk. 7, § 72, stk. 1, § 76, stk. 3, og § 88, stk. 4, i lov om offentlige veje, hvis den skønnede værdi af de påbudte arbejder er mindre end kr. 10.000, ekskl. moms.
 Stk. 2. Vejmyndigheden for private fællesveje kan undlade at konkurrenceudsætte de i § 99a, stk. 2, i lov om private fællesveje nævnte arbejder, hvis den skønnede værdi af de påbudte arbejder er mindre end kr. 10.000, ekskl. moms.
 § 14. Vejmyndigheden kan undlade yderligere konkurrenceudsættelse af påbudte arbejder, nævnt i § 49, stk. 7, § 72, stk. 1, § 76, stk. 3, og § 88, stk. 4, i lov om offentlige veje samt § 99a, stk. 2, i lov om private fællesveje, hvis de konkrete typer arbejder er indeholdt i en samlet aftale for arbejder på vejmyndighedens veje, som har været i udbud.
Kapitel 4 Ikrafttræden m.m.
 § 15. Bekendtgørelsen træder i kraft den 1. januar 2016.
 Stk. 2. Verserende sager hos vejmyndighederne færdigbehandles efter de hidtil gældende regler.
 § 16. Følgende cirkulærer ophæves:
 1) Cirkulære nr. 132 af 6. december 1985 om lov om offentlige veje (vejloven).
 2) Cirkulære nr. 133 af 6. december 1985 om lov om grundejerbidrag til offentlige veje (vejbidragsloven).
 3) Cirkulære nr. 134 af 6. december 1985 om lov om private fællesveje (privatvejsloven).
 4) Cirkulære nr. 135 af 6. december 1985 om lov om vintervedligeholdelse og renholdelse af veje.
