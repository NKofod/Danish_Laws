Udtalt, at der alene kunne meddeles et pengeinstitut tilladelse til  

 samkøring af oplysninger med et oplysningsbureaus virksomhedsregister for så  

 vidt pengeinstituttets egne kunder, uanset at bureauets oplysninger i vidt  

 omfang var offentligt tilgængelige.
Lagt vægt på, at det ikke kunne anses for  

 et naturligt led i driften af pengeinstituttet at registrere oplysninger om  

 et stort antal ikkekunder med henblik på markedsføring.
 Et pengeinstitut anmodede Registertilsynet om en udtalelse vedrørende en  

 abonnementsordning, hvorefter pengeinstituttet fra et oplysningsbureau  

 løbende skulle modtage ajourførte oplysninger om indenlandske  

 erhvervsvirksomheder med henblik på at samkøre de modtagne oplysninger med  

 pengeinstituttets register over virksomhedskunder.
 Det fremgik af en udtalelse fra bureauet, at man til pengeinstitutter  

 agtede at levere følgende datasæt pr. selskab (A/S/ApS): Navn, adresse,  

 postnummer, by, telefonnummer , registreringsnummer, SE-nummer ,  

 direktionsnavne, direktionsstilling, selskabsform, etableringsår, branche,  

 ISIC , branchetekst, antal ansatte (interval), moderselskaber ,  

 datterselskaber , bestyrelsesnavne, pengeinstitut , antal ansatte præcist ,  

 regnskabsinformationer fra senest officielle regnskab med følgende elementer:  

 Omsætning, bruttoavance, primært resultat, årets resultat, samlede  

 omsætningsaktiver, samlede anlægsaktiver, egenkapital, hensættelser,  

 kortfristet gæld, langfristet gæld, samlet balance, dækningsgrad,  

 soliditetsgrad samt rating beregnet ud fra ovenstående.
 Det var oplyst, at de med stjerne markerede data ikke var tilgængelige på  

 alle selskaber.
Oplysningerne var indsamlet af bureauet og stammede først og fremmest  

 fra Erhverv- og Selskabsstyrelsen, officielle regnskaber, Statstidende  

 samt Danmarks Statistiks centrale Erhvervsregister.
Oplysninger om antal  

 ansatte, direktionsnavne m.v. var indhentet via telefoninterviews og  

 spørgeskemaundersøgelser foretaget af bureauet, i hvilken forbindelse der  

 også skete en verifikation af de fra offentligt tilgængelige kilder modtagne  

 oplysninger.
Oplysningstypen »rating« var derimod en af bureauet  

 foretaget bearbejdning af de offentligt tilgængelige oplysninger.
 Det var oplyst, at »rating« i form af et tal mellem 1 og 100 var  

 udtryk for en bredere bedømmelse af den pågældende virksomhed, og at tallet  

 angav en risikofaktor ved indgåelse af engagement med virksomheden.
Med hensyn til de virksomheder, som i forvejen var kunder i banken, var  

 det angivet, at formålet med den ønskede abonnementsordning var at benytte  

 oplysningerne til en automatisk opdatering af de oplysninger om branche,  

 direktion og bestyrelse samt regnskabstal, som banken i forvejen var i  

 besiddelse af.
Det var oplyst, at oplysningerne fandtes og blev benyttet i  

 forvejen, dels i det eksisterende kunderegister indeholdende oplysninger om  

 virksomhedens navn, adresse og SE-nummer, dels i manuelle kundekartoteker og  

 kundesagsmapper.
Den automatiske opdatering ville derfor alene være et  

 rationaliseringsskridt i form af en samling af oplysninger et sted.
For så vidt angik de virksomheder, som ikke i forvejen benyttede banken,  

 var det hensigten at benytte oplysningerne fra bureauet til en selektiv  

 markedsføring.
Der var tale om en automatisk opdatering af oplysninger, der  

 normalt blev vedligeholdt manuelt, og oplysningerne om potentielle kunder  

 skulle ikke underkastes anden behandling, end at der anførtes en  

 kundeansvarlig i banken.
 Som formål var endvidere angivet, at databasen ville give mulighed for en  

 analyse af det samlede erhvervsmarked.
 Det var anført, at søgekriteriet ville være erhvervsvirksomhedernes navne,  

 og det ville ikke være muligt at søge på personer så som  

 bestyrelsesmedlemmer, direktører og lignende.
 Endelig var det oplyst, at såfremt en virksomhed ophørte med at være kunde  

 i banken, slettedes de fra bureauet modtagne oplysninger automatisk tillige  

 med oplysninger, som i øvrigt var registreret i bankens kunderegister.  

 Såfremt potentielle virksomhedskunder over for den kundeansvarlige  

 tilkendegav, at de ikke ønskede at benytte banken, blev oplysningerne om den  

 pågældende virksomhed slettet.
 Sagen blev på det anførte grundlag behandlet på et møde i  Registerrådet,  

 og Registertilsynet udtalte herefter, at man var af den opfattelse, at den af  

 banken forelagte abonnementsordning, hvorefter banken løbende skulle modtage  

 ajourførte oplysninger fra bureauet om indenlandske erhvervsvirksomheder, var  

 en samkøring i lovens forstand.
 Da samkøringen ikke indeholdt oplysninger om enkeltpersoner, skulle den i  

 § 4, stk. 5, nævnte interesseafvejning ikke foretages, ligesom der ikke  

 skulle gives virksomhederne meddelelse om samkøring.
 Ved den omhandlede samkøring ville der blive opbygget en særlig database,  

 hvori tilføjedes nye oplysninger om bankens kunder og oplysninger om  

 ikke-kunder.
 Under hensyntagen til, at det var oplyst, at banken for så vidt angår egne  

 kunder allerede var i besiddelse af oplysningstyperne (bortset fra  

 »rating«-tallene), fandt Registertilsynet, at registrering af de  

 fra bureauet modtagne oplysninger vedrørende bankens egne kunder, ikke kunne  

 antages at stride imod lovens § 3, stk. 1.
Det kunne dog efter Registertilsynets opfattelse ikke i registerlovens  

 forstand anses for at være et naturligt led i den normale drift af en bank at  

 registrere omfattende oplysninger om et stort antal erhvervsvirksomheder, som  

 ikke i forvejen var kunder i banken, med henblik på markedsføring over for  

 disse.
Dette gjaldt, selv om der i vidt omfang var tale om i forvejen  

 offentligt tilgængelige oplysninger.
Registertilsynet fandt derfor, at den omhandlede samkøring mellem bankens  

 kunderegister og oplysninger modtaget fra bureauet kun måtte omfatte  

 oplysninger om virksomheder, som i forvejen var kunder i banken.
I øvrigt  

 fandtes betingelserne for at kunne meddele tilladelse til en samkøring at  

 være opfyldt.
 Registertilsynet meddelte herefter - på en række vilkår tilladelse til en  

 sådan samkøring.
 (* 1) Registertilsynets Årsberetning 1992 side 96.
