Ligebehandlingsnævnets afgørelse om køn - adgangsbegrænsning - ej medhold J.nr. 7100123-12 En mand klagede over, at en svømmehal iværksatte en ordning som bestod i, at svømmehallen en gang om ugen holdt åbent i to timer kun for kvinder.
I samme tidsrum var kun kvindeligt personale tilladt adgang i svømmehallen.
Manden gjorde gældende, at dette var et udtryk for diskrimination, idet alle mænd blev udelukket på grund af deres køn.
Indklagede gjorde gældende, at formålet blandt andet var at gavne flest mulige borgere med sundhedsfremmende aktiviteter og tilbud.
Ligebehandlingsnævnet fandt, at ordningen ikke var i strid med ligestillingsloven, idet den var omfattet af reglerne i bekendtgørelse om initiativer til fremme af ligestilling.
 Klagen drejer sig om påstået forskelsbehandling på grund af køn i forbindelse med, at en svømmehal en gang om ugen udelukker alle mænd fra svømmehallen.
Ligebehandlingsnævnets afgørelse Det er ikke i strid med ligestillingsloven, at en svømmehal en gang om ugen udelukker mænd fra svømmehallen i et kortere tidsrum.
Sagsfremstilling Der er klaget over, at en svømmehal en gang om ugen har indført et såkaldt "mandefrit tidsrum".
Svømmehallen har i ti år, en gang om ugen, haft et tilbud om svømning kun for kvinder.
I dette tidsrum, der efter det oplyste udgør to timer, var både mandligt og kvindeligt personale til stede.
Ordningen om et "mandefrit tidsrum" blev iværksat af kommunen som en forsøgsordning.
Forinden var spørgsmålet om tilpasning af fysiske rammer sendt til høring hos kommunens integrationsråd.
Det eksisterende tilbud blev tilpasset således, at der en gang om ugen ikke måtte være mænd til stede i svømmehallen.
Både mandlige gæster, livreddere, pedeller, kantinepersonale mv. måtte efter den nye ordning ikke befinde sig i svømmehallen i det mandefrie tidsrum.
Parternes bemærkninger Klager ønsker, at ordningen skal ophøre, da den er i strid med diskriminationslovgivningen.
Klager har særligt gjort gældende, at ordningen er kønsdiskriminerende, da der ikke findes en tilsvarende ordning for mænd.
Klager har henvist til, at ingen mænd, heller ikke ansatte, må være til stede.
 Indklagede påstår, at ordningen er lovlig.
Indklagede gør gældende, at formålet blandt andet er at gavne flest mulige borgere med sundhedsfremmende aktiviteter og tilbud.
Svømmehallen har i ti år haft et tilbud om svømning for kvinder, hvor der både var mandlige og kvindelige livreddere til stede.
Den nye ordning er iværksat som en tilpasning af den eksisterende ordning for at give kvinder, der af forskellige årsager ikke ønsker at vise sig i badetøj for det andet køn, en mulighed for at dyrke svømning.
Indklagede henviser til, at forslaget blev sendt i høring hos kommunens integrationsråd i forbindelse med etablering af ordningen.
Integrationsrådet mente, at det ville være relevant at undersøge, om en tilpasning af de fysiske rammer for sundhedsfremmende tilbud ville medføre en udvidet bruger-gruppe.
 Indklagede gør gældende, at ordningen er blevet positivt modtaget af en gruppe borgere, der ikke før har benyttet sig af tilbuddet, og at ordningen således har gavnet en udvidet brugergruppe.
 Indklagede gør endeligt gældende, at ordningen har hjemmel i § 6 i bekendtgørelse om initiativer til fremme af ligestilling, hvorefter det er tilladt, at etablere hold, undervisning mv. inden for svømning kun for kvinder, uden at der forud er indhentet dispensation.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af køn inden for og uden for arbejdsmarkedet.
Det fremgår af ligestillingsloven, at ingen må udsætte en person for direkte eller indirekte forskelsbehandling på grund af køn.
Forbuddet mod forskelsbehandling gælder blandt andet for både offentlige og private virksomheder og organisationer, som leverer varer og tjenesteydelser, som er tilgængelige for offentligheden.
 Det følger af § 6 i bekendtgørelse om initiativer til fremme af ligestilling, der er udstedt i medfør af ligestillingsloven og ligebehandlingsloven, at det er tilladt at etablere hold og undervisning mv. for det ene køn inden for idræt, herunder svømning mv.
 Ligebehandlingsnævnet finder, at bekendtgørelsen giver kommunen mulighed for at etablere den omhandlede ordning, hvor der i et kortere tidsrum alene er adgang for kvinder.
 Klager får derfor ikke medhold i klagen.
