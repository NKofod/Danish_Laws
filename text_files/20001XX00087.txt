Skriftlig fremsættelse (10. november  

 2000) By- og boligministeren (Jytte Andersen) :
 Herved tillader jeg mig for Folketinget at  

 fremsætte:
 Forslag til lov om ændring af lov om almene  

 boliger samt støttede private andelsboliger m.v. (Boliger til yngre  

 fysisk handicappede, forbedring af servicearealtilskud samt udvidelse og  

 forlængelse af forsøgsordning med boliger til særligt  

 udsatte grupper).
(Lovforslag nr.
L 82).
 Lovforslaget er et led i udmøntningen af aftalerne om finansloven  

 for 2001 og aftalen om udmøntningen af satsreguleringspuljen for 2001,  

 og er et element i regeringens bestræbelser på at forbedre  

 boligforholdene for boligmarkedets svage grupper.
 Lovforslaget indeholder følgende elementer:
Yngre fysisk handicappede vil med forslaget få forbedret  

 mulighederne for en passende bolig.
Lovforslaget skaber mulighed for at  

 etablere en bred vifte af velegnede boliger, herunder bofællesskaber,  

 til yngre fysisk handicappede.
Regeringen har af satspuljen samlet afsat 112  

 mio. kr. i perioden 2001-2004 til at forbedre både boligforhold og  

 understøttende aktiviteter for yngre mennesker med fysiske  

 handicap.
Heraf afsættes der med forslaget 15 mio. kr. i 2001  

 som tilskud til etablering af almene boliger.
Der vil kunne afsættes  

 yderligere midler i årene 2002-2004.
Servicearealtilskuddet til plejeboliger forbedres for yderligere at fremme  

 udbygningen af moderne plejeboliger til de svageste ældre.
Forslaget  

 styrker dermed prioriteringen af tryghed og kvalitet i omsorgen for  

 især svage ældre, herunder demente, handicappede og ældre med fysisk eller psykisk  

 plejebehov.
Det foreslås, at det løbende tilskud over 14  

 år ændres til et investeringstilskud, der samtidig  

 forhøjes med 25 pct. til 40.000 kr. pr. boligenhed, dog maksimalt 60  

 pct. af anskaffelsessummen.
Forslaget skønnes at medføre, at  

 kommunerne på årsbasis vil give tilsagn til etablering af op i  

 mod 1.000 flere plejeboliger, svarende til en forøgelse på 50  

 pct.
Endelig udvides og forlænges forsøgsordningen med tilskud til  

 boliger til særligt udsatte grupper.
Det er regeringens  

 målsætning at skabe bedre vilkår for hjemløse, og  

 spørgsmålet om hjemløses bo- og levevilkår  

 prioriteres højt.
Det foreslås derfor, at den eksisterende  

 forsøgsordning udvides og forlænges i overensstemmelse med den  

 bevillingsramme, der fastsættes på de årlige finanslove.
I  

 første omgang betyder det, at ordningen forlænges i 2 år,  

 dvs. indtil udløbet af 2003, med en årlig ramme på 10 mio.  

 kr. i årene 2001-2003. Den samlede ramme til forsøg med boliger  

 til særligt udsatte grupper i perioden 1999-2003 bliver herefter 60  

 mio. kr., svarende til en forøgelse med 30 mio. kr.
Rammen på 15 mio. kr. til boliger til yngre fysisk handicappede og  

 på 30 mio. kr. til boliger til særligt udsatte grupper  

 finansieres af satsreguleringspuljen for 2001, og forslagene indebærer  

 dermed ikke en forøgelse af de samlede offentlige udgifter.
Forslaget  

 om boliger til yngre fysisk handicappede skønnes at medføre en  

 meget begrænset meradministration for staten, kommunerne og amterne.  

 Derudover er der for staten en meget begrænset meradministration  

 vedrørende forslaget om boliger til særligt udsatte grupper.
Lovforslagets samlede økonomiske konsekvenser for det offentlige  

 vil være merudgifter på 39 mio. kr.
For staten vil der være  

 merudgifter på 59 mio. kr. pr. tilsagnsårgang vedrørende  

 forslaget om forbedring af servicearealtilskuddet, mens kommunerne  

 opnår en økonomisk besparelse på 20 mio. kr. pr.  

 tilsagnsårgang.
Udgifterne er opgjort i nutidsværdi.
Kommunerne  

 opnår herudover en likviditetslettelse pga. den fremrykkede statslige  

 betaling af servicearealtilskuddet.
Med forslaget forenkles ordningen, og der  

 opnås en administrativ lettelse for staten og en meget begrænset  

 administrativ lettelse for kommunerne.
Forslaget vurderes ikke at have nævneværdige  

 økonomiske og administrative konsekvenser for erhvervslivet.
Forslaget  

 har ikke konsekvenser for  miljøet og har ikke administrative  

 konsekvenser for borgerne.
Forslaget indeholder ingen EU-retlige aspekter,  

 ligesom forslaget ikke skønnes at have ligestillingsmæssige  

 konsekvenser.
Det foreslås, at lovforslaget træder i kraft den 1.  

 januar 2001.
