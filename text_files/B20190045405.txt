Bekendtgørelse om forretningsorden for Datarådet I medfør af § 27, stk. 4, i lov nr. 502 af 23. maj 2018 om supplerende bestemmelser til forordning om beskyttelse af fysiske personer i forbindelse med behandling af personoplysninger og om fri udveksling af sådanne oplysninger fastsættes:
 § 1. Datarådet består af 1 formand, der er landsdommer eller højesteretsdommer, og af 7 andre medlemmer.
 § 2. Rådets formand forbereder i samarbejde med sekretariatet sagernes forelæggelse for rådet og leder rådets møder.
 Stk. 2. Rådet kan udpege en næstformand, der træder i formandens sted i tilfælde, hvor formanden er forhindret.
 Stk. 3. Direktøren og andre af sekretariatets medarbejdere efter direktørens bestemmelse kan deltage i rådets forhandlinger.
§ 3. Rådet holder møde på de af rådet vedtagne mødedage, og i øvrigt så ofte som formanden finder det nødvendigt.
Formanden skal indkalde rådet, når 3 medlemmer begærer det.
 § 4. Rådet er beslutningsdygtigt, når formanden eller næstformanden og mindst 4 af rådets andre medlemmer er til stede.
Stk. 2. Beslutning træffes ved almindelig stemmeflerhed.
I tilfælde, hvor stemmerne står lige, er formandens eller, hvis formanden ikke er til stede, næstformandens stemme udslagsgivende.
 § 5. Er et medlem mere end midlertidig forhindret i at deltage i rådets arbejde, og er der ikke udnævnt en stedfortræder, kan formanden anmode justitsministeren, erhvervsministeren eller ministeren for offentlig innovation om at beskikke en stedfortræder for den pågældende.
 § 6. Et medlem af rådet må ikke deltage i afgørelsen eller i øvrigt medvirke ved behandlingen af en sag, i hvis udfald vedkommende har en særlig personlig eller økonomisk interesse, eller hvor der i øvrigt foreligger omstændigheder, som er egnede til at vække tvivl om vedkommendes upartiskhed.
 Stk. 2. Finder et medlem, at der foreligger forhold for den pågældendes vedkommende, der muligt omfattes af bestemmelsen i stk. 1, skal medlemmet inden sagens behandling i rådet redegøre for forholdet over for formanden.
Stk. 3. Rådet træffer den endelige administrative afgørelse af, om medlemmet kan deltage i sagens behandling og afgørelse.
I behandlingen og afgørelsen af dette spørgsmål deltager det pågældende medlem ikke.
§ 7. Der udfærdiges referater af rådets møder.
I tilfælde af afstemning angives resultatet heraf i referatet.
 Stk. 2. Referater af rådets møder er ikke offentligt tilgængelige.
§ 8. Rådets medlemmer har såvel under som efter deres embedsperiode tavshedspligt for så vidt angår alle fortrolige oplysninger, der er kommet til deres kendskab under udførelsen af deres opgaver eller udøvelsen af deres beføjelser.
Samme tavshedspligt påhviler medarbejdere i sekretariatet, der medvirker ved rådsbehandlingen.
 Stk. 2. Hvert enkelt medlem af rådet skal sikre, at materiale, som den pågældende har modtaget i forbindelse med sit arbejde i rådet, ikke kommer uvedkommende i hænde.
 § 9. Rådets medlemmer og stedfortrædere for disse kan kun have bibeskæftigelse, herunder ulønnet virksomhed, i det omfang det er foreneligt med udøvelsen af de pligter, der er knyttet til hvervet.
 § 10. Rådet behandler og træffer afgørelse i:
1) sager af principiel karakter, 2) sager af betydelig almindelig interesse eller med betydelige følger for en offentlig myndighed eller privat virksomhed m.v., 3) sager, der af andre særlige grunde findes at burde afgøres af rådet, og 4) sager, som et rådsmedlem ønsker optaget til rådsbehandling.
 Stk. 2. Sekretariatet træffer afgørelse i andre sager.
 Stk. 3. I tilfælde, hvor behandling af en sag, der er omfattet af stk. 1, herunder sager omfattet af procedurerne i databeskyttelsesforordningens kapitel VII, ikke kan afvente indkaldelse af rådet, træffes afgørelsen af direktøren efter forhandling med rådets formand.
 Stk. 4. Afgørelser, der træffes i medfør af bestemmelsen i stk. 3, fremlægges efterfølgende for rådet til orientering.
