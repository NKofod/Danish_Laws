Konkurrencerådet har behandlet en klage fra Hetag Tagmaterialer A/S  

 over, at as Jens Villadsens Fabriker havde standset leveringen af forskellige  

 brodækningsmaterialer.
Rådet optog forhandlinger med as Jens Villadsens  

 Fabriker, hvilket førte til, at selskabet indvilligede i at genoptage  

 levering frem til den 1. januar 1992.
Konkurrencerådet behandlede på mødet den 29. august 1990 en klage fra  

 Hetag A/S over, at as Jens Villadsens Fabriker havde standset leveringen af  

 forskellige brodækningsmaterialer.
Det drejede sig om produktet »Icopal  

 broplast svejse« og en række andre certificerede produkter.
Rådet vedtog  

 at optage forhandlinger med selskabet i medfør af konkurrencelovens § 11,  

 stk. 1, med henblik på at få etableret en tidsbegrænset genoptagelse af  

 levering af disse materialer frem til den 1. januar 1992.
 Efter forhandlinger i Konkurrencerådet indvilligede as Jens Villadsens  

 Fabriker i at genoptage levering frem til den 1. januar 1992.
 Selskaberne:
 Hetag Tagmaterialer A/S er et grossistfirma, der sælger materialer til  

 tagdækning, gulvarbejder, brodækninger mv.
 Selskabet havde i 1989/90 en omsætning på 55 mio. kr. og købte i 1989  

 certifikatvarer fra as Jens Villadsens Fabriker for ca. 62.000 kr. as Jens  

 Villadsens Fabriker er moderselskab i Icopal-koncernen, der har afdelinger i  

 Sverige, Norge, Finland og Vesttyskland.
Selskabet har 3 særskilte forretningsområder.
Det drejer sig om  

 tagsektoren, vejsektoren og plastsektoren.
I Danmark er selskabet kun aktivt  

 inden for tagsektoren og vejsektoren.
Tagsektoren er det største  

 forretningsområde med omkring 75% af koncernens omsætning, der i 1989 var på  

 ca. 4 mia. kr.
Omkring 18% af koncernens omsætning (ca. 720 mio.kr.) stammer  

 fra koncernens virksomhed i Danmark.
 Icopal broplast svejse er et specielt brobelægningsmateriale - og godkendt  

 af Vejdirektoratet:
Produktet »Icopal broplast svejse« er et specielt  

 brobelægningsmateriale, der anvendes som membran til betonbroer.
Membranen  

 lægges på broelementerne som forsegling af disse for at forhindre  

 fugtnedsivning mv. inden den endelige vejbelægning.
De øvrige certificerede  

 produkter anvendes i forbindelse med »broplast svejse«.
Vejdirektoratet kræver i forbindelse med brodækningsentrepriser, at der  

 anvendes godkendte materialer.
For at lette materialekontrollen har  

 direktoratet etableret en certifikatordning sammen med to danske producenter:  

 as Jens Villadsen Fabriker og Phønix Contractor.
Certifikatordningen medfører  

 at de materialer, der er omfattet af ordningen på forhånd er godkendt til  

 anvendelse ved arbejder for Vejdirektoratet.
Samtidig er der i ordningen  

 etableret regler for den løbende kontrol med materialet.
Der fremstilles  

 produkter i udlandet, der kan anvendes ved disse arbejder, men der er ingen  

 af disse, der på nuværende tidspunkt har certifikat (godkendelse).
 En godkendelse tager - efter det oplyste - normalt et til halvandet år, og  

 der er således ikke mulighed for importsubstitution af materialet inden for  

 en tidshorisont af denne længde.
Det samlede marked for certificerede bromaterialer anslås at udgøre 15-17  

 mio.kr. om året, og produkterne er af stor betydning for udførelsen af  

 broentrepriser for Vejdirektoratet.
Det samlede marked for  

 brodækningsentrepriser med Vejdirektoratet som bygherre udgør skønsmæssigt  

 ca. 50 mio. kr. årligt.
 as Jens Villadsens Fabrikers bemærkninger til klagen:
as Jens Villadsens Fabriker gjorde i relation til klagen gældende, at  

 produktet »broplast svejse« ikke normalt er en handelsvare for  

 selskabet.
Det blev fremhævet, at brugen af materialet krævede en særlig  

 uddannelse og erfaring samt at Phønix A/S leverer et tilsvarende materiale,  

 ligesom der findes sådanne i udlandet, hvorfor en leveringsstandsning ikke  

 medfører en konkurrencebegrænsning eller hindring i den frie  

 erhvervsudøvelse.
 Konkurrencerådets vurdering:
Konkurrenceloven har i henhold til lovens § 1 bl.a. til formål at sikre  

 erhvervsfriheden - d.v.s. de lige og frie erhvervsvilkår som forudsætning for  

 virksom konkurrence - og foretage foranstaltninger, der tjener til dennes  

 opretholdelse.
Der var efter det oplyste ingen tvivl om, at det omtalte  

 produkt »broplast svejse« såvel som de øvrige certificerede  

 materialer var af væsentlig erhvervsmæssig betydning for klageren.
Udbuddet af de pågældende produkter er koncentreret på 2 udbydere - der  

 selv udfører brodækningsentrepriser - og der findes ingen reelle muligheder  

 for importsubstitution på grund af de gældende krav om godkendelse af  

 materialer og certifikatordninger.
Selv om disse ordninger kun omfatter de  

 offentligt udbudte arbejder, udgør disse arbejder en væsentlig del af det  

 samlede marked.
Konkurrencerådet fandt derfor, at der forelå en  

 konkurrencebegrænsning, der var omfattet af konkurrencelovens § 11.
Der blev endvidere lagt vægt på, at leveringsstandsningen, der i  

 realiteten blokerede for konkurrence på dette marked, ikke syntes begrundet i  

 saglige hensyn.
Konkurrencerådet fandt ikke, at as Jens Villadsens Fabrikers  

 argumenter for en leveringsstandsning kunne tillægges vægt.
Selskabet havde  

 således tidligere leveret til Hetag Tagmaterialer A/S uden problemer.  

 Endvidere kunne der ikke anføres særlige forhold omkring Hetag Tagmaterialer  

 A/S, der viste at dette selskab adskilte sig fra de andre aftagere af disse  

 produkter.
Konkurrencerådet tog endelig hensyn til, at der var tale om en pludselig  

 leveringsstandsning, der forhindrede, at Hetag Tagmaterialer A/S opfyldte de  

 forpligtelser selskabet havde påtaget sig.
Man tog dog samtidig i  

 betragtning, at der kan eksistere potentielle substitutionsmuligheder,  

 såfremt klageren kan opnå leverance fra alternative udbydere, men at sådanne  

 alternative leverancer først kan etableres inden for en tidshorisont på et  

 til halvandet år som følge af den eksisterende certifikatordning.  

 Konkurrencerådet besluttede derfor, at gøre indgrebet tidsbegrænset.
