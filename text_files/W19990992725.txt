Kendelse fra Pressenævnet i sag nr.  

 69/1994 En mand (A) har anmodet om genmæle over for en  

 artikel i Dagbladet Børsen den 15. juni 1994. Han finder endvidere, at  

 Børsen har overtrådt god presseskik.
 Artiklen, der havde overskriften "Selskabstømmer  

 efterlyses af skifteretten", blev indledt således:
"Direktør [A], der er en af nøglefigurerne i  

 "erhvervslivets rædselskabinet", efterlyses nu af Sø- og  

 Handelsrettens skifteret i forbindelse med opløsningen af selskabet  

 Sasja Sokolov ApS." Det fremgik af artiklen, at en sådan "efterlysning"  

 tidligere er set i forbindelse med nogle andre personer, der i artiklen blev  

 betegnet som selskabstømmere.
 Det hed endvidere i artiklen:
"Ifølge forkyndelsen i Statstidende skulle [A]s  

 sidst kendte bopæl være Las Vegas, Nevada, USA.
Han har tidligere  

 haft adresse i Brønshøj.
Efter Dagbladet Børsens  

 ubekræftede oplysninger skulle [A] være en fremtrædende  

 mormon og i dag opholde sig i mormonstaten Utah.
[A] blev kendt i en større offentlighed, da  

 Dagbladet Børsen afslørede, at en række selskaber med  

 tilknytning til ham pludselig dukkede op på dækadressen Lyngby  

 Hovedgade 15 D i Lyngby nord for København.
Flere af selskaberne havde  

 forinden været rundt om advokat  Leon  Schytz, København.
Siden er luften gået ud af de 9-10 tidligere  

 Lyngby-selskaber.
Også i de sager er der mistanke om  

 selskabstømning.
 Den nu forsvundne selskabstømmer [A] har i  

 adskillige år færdedes i et miljø, hvor man selv  

 medbringer sin egen revisor og sin egen advokat.
Således har revisor [E], der ligeledes kendes fra  

 Bagmandspolitiets rapport fra 1990 om "Samfundsskadelig Samhandel", og  

 advokat [N] alias [B], nu sigtet for bedrageri i forbindelse med konkursen i  

 Østerbro Maskinhandel A/S, virket på forskellig måde." ....
 "Uden stort besvær kan der trækkes en  

 forbindelse fra [A] ind i den omstridte Sterling og Barclay gruppe, der bl.a.  

 styres af flere personer, der kendes fra Bagmandspolitiets rapport  

 "Samfundsskadelig Samhandel".
 Direkte forbindelse.
En udskrift fra Erhvervs- og Selskabsstyrelsen over de  

 selskaber, som [A] har deltager i gennem årene, afslører en  

 forbindelse til den nu sigtede selskabstømmer, direktør [J],  

 Ålborg, der via den nu krakkede Himmerlandsbanken finansierede  

 guldbandens køb af overskudsselskaber.
Fra [A] er der også en  

 forbindelse direkte ind i guldbanden." Artiklen var illustreret af en affotografering af en  

 "Forkyndelse af indkaldelse" i Statstidende, hvorved klageren indkaldtes til  

 at give møde i skifteretten.
Anledningen var en begæring om  

 tvangsopløsning af selskabet, der var nævnt i artiklens  

 indledning.
I følge indkaldelsen var den sidst kendte bopæl en  

 adresse i Nevada, USA, men den nuværende bopæl blev angivet som  

 ukendt.
Illustrationen var ledsaget af teksten: "Adskillige  

 selskabstømmere har tidligere været efterlyst på denne  

 måde i Statstidende." Til støtte for klagen over, at god presseskik er  

 overtrådt, har [A] gjort gældende, at oplysningerne i artiklen  

 kan være skadelige, krænkende eller virke agtelsesforringende, og  

 at Børsen derfor burde have efterprøvet oplysningerne i  

 særlig grad først og fremmest ved forelæggelse for ham.  

 Klageren har endvidere anført, at artiklen krænkede privatlivets  

 fred.
For så vidt angår oplysningen om hans tilhørsforhold  

 til mormonkirken har han gjort gældende, at dette intet har med den  

 foreliggende sag at gøre, og at oplysningen derfor kun kan have til  

 formål at skade denne kirke.
Han har tilføjet, at det er 19  

 år siden, han havde en ledende position i mormonkirken.
[A] har endvidere bestridt artiklens indhold.
Han har  

 således gjort gældende, at han vel har haft den omtalte [E] som  

 revisor, og at han har lagt navn til 10 selskaber tilhørende [E].  

 Aftalen var imidlertid, at selskaberne skulle forblive inaktive og hurtigst  

 muligt sælges.
Klageren har endvidere gjort gældende, at han i  

 øvrigt ikke kender de personer og sammenhænge, han sættes  

 i forbindelse med i artiklen.
Han mener derfor, at der både i  

 selskaberne, der tilhørte [E], samt i en række andre selskaber  

 er sket misbrug af hans navn.
Klageren har i den forbindelse fremlagt en  

 skrivelse af 26. august 1994 fra Erhvervs- og Selskabsstyrelsen, hvoraf det  

 fremgår, at klageren er registreret med tilknytning til 19 selskaber.
I  

 de 18 selskaber er klageren i følge skrivelsen registreret som  

 fratrådt, mens det sidste selskab er under tvangsopløsning.
 Klageren har på den baggrund anmodet om  

 følgende:
"GENMÆLE Vedrørende en artikel i Børsen onsd. 15.  

 juni 1994, indeholdende fejlagtige oplysninger om [A], U.S.A., skal  

 følgende oplyses:
 [A] er ikke en af nøglefigurerne i Erhverslivets  

 rædselskabinet og deltager ikke i selskabstømninger.
 [A] er ikke et fremtrædende medlem af  

 mormonkirken.
 [A] har ingen forbindelse med advokat  Leon  Schytz, eller  

 en såkaldt dækadresse på Lyngby Hovedgade 15 C.
 [A] har ingen forbindelse med direktør [J],  

 Himmerlandsbanken, eller nogen Guldbande.
[A] opholder sig helt legalt i USA, hvor han ikke  

 læser Statstidende og derfor ikke har reageret på en anmodning i  

 samme blad om indkaldelse til Sø- og Handelsretten i forbindelse med  

 opløsning af et selskab." Børsen har i sin udtalelse om klagen gjort  

 gældende, at når artiklen ikke inden offentliggørelsen  

 blev forelagt for [A], skyldes det alene, at bladet har haft de samme  

 problemer med at finde klageren som det offentlige.
Bladet har endvidere  

 anført, at man under normale omstændigheder ikke ville  

 beskæftige sig med personers religiøse tilhørsforhold.
Da  

 klageren imidlertid af bladets medarbejder blev sporet til Utah i USA, og da  

 det over for bladet er dokumenteret, at klageren har haft en  

 fremtrædende post i mormonkirken, fandt bladet klagerens tilknytning  

 til kirken af en vis betydning.
Over [A]s bestridelse af oplysningerne i artiklen har  

 Børsen gjort gældende, at klageren har siddet i en række  

 selskaber, hvortil også de personer, som nævnes i artiklen, har  

 haft tilknytning.
Det er i den forbindelse afvist af Børsen, at  

 klagerens navn skulle være misbrugt.
Bladet har endvidere  

 anført, at de selskaber, som klageren har siddet i, indgår i den  

 landsdækkende undersøgelse af selskabstømning, som ledes  

 af Told- og Skattestyrelsen.
Derudover optræder klageren i et  

 miljø, der er belyst af bagmandspolitiet i rapporten "Samfundsskadelig  

 samhandel" fra 1990.
Børsen har til støtte for sine oplysninger  

 fremlagt en oversigt over bl.a. bestyrelse, direktion og adresser i en  

 række selskaber.
Oversigten baserer sig efter det oplyste på  

 udskrifter og bagved liggende dokumenter fra Erhvervs- og Selskabsstyrelsen.  

 Da materialet efter det oplyste er omfattende og vanskeligt lader sig  

 kopiere, har Børsen anmodet om mundtlig forhandling af sagen i  

 Pressenævnet med henblik på nærmere gennemgang af  

 materialet.
 Følgende nævnsmedlemmer har deltaget i sagens  

 behandling: Else Mols, Jørgen Flindt Pedersen, Kate Bluhme og Preben  

 Sørensen.
 Pressenævnet udtaler:
Efter Børsens udtalelse må det lægges  

 til grund, at bladet ville have forelagt artiklen for [A], hvis hans adresse  

 havde været kendt.
Det kan samtidig lægges til grund, at det har  

 været anset for nødvendigt at indkalde klageren til et  

 møde i skifteretten gennem Statstidende.
På denne baggrund er  

 det ikke kritisabelt, at bladet undlod at forelægge artiklen for  

 klageren inden offentliggørelsen.
Børsen havde modtaget oplysninger om, at klageren  

 var flyttet til Utah.
Som følge heraf er der ikke fuldt  

 tilstrækkeligt grundlag for at kritisere artiklens oplysning om  

 klagerens tilhørsforhold til mormonkirken.
Pressenævnet har  

 herved tillige lagt vægt på oplysningens tilbagetrukne  

 placering.
 For så vidt angår spørgsmålet om  

 genmæle bemærkes indledningsvis, at Pressenævnet ikke  

 finder grundlag for at imødekomme Børsens anmodning om mundtlig  

 forhandling af sagen, idet sagen er tilstrækkelig oplyst på det  

 skriftlige grundlag.
Det materiale, som Børsen har fremlagt, viser de  

 person- og selskabsrelationer, som er nævnt i artiklen.
Derimod har  

 Børsen ikke fremført forhold som konkret begrunder  

 oplysningerne om, at klageren er en af nøglefigurerne i erhvervslivets  

 rædselskabinet, og at han er selskabstømmer.
Da disse  

 oplysninger tillige er egnede til at påføre klageren  

 økonomisk eller anden skade af betydning pålægges  

 Børsen at offentliggøre følgende:
 "Genmæle:
 Vedrørende en artikel i Børsen onsdag den  

 15. juni 1994 om [A], USA, skal følgende oplyses:
 [A] er ikke en af nøglefigurerne i erhvervslivets  

 rædselskabinet og deltager ikke i selskabstømninger.
[A]." Afsat den 10. november 1994.
