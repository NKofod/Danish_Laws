 I medfør af lov nr. 131 af 13. april 1954 om udførsel og indførsel af  

 levende dyr m.v. samt lov nr. 156 af 14. april 1920 om smitsomme sygdomme hos  

 husdyrene, jfr. lov nr. 188 af 1. maj 1923 om tillæg til samme fastsættes:
 § 1.  I denne bekendtgørelse forstås ved pelsdyr  

 dyrearter, der alene opdrættes med henblik på anvendelse af pelsen (skindet)  

 jfr. dog § 2, stk. 2.
 § 2.  Indførsel og transit af levende og døde pelsdyr  

 samt produkter heraf må kun finde sted på nærmere af veterinærdirektoratet  

 fastsatte betingelser.
 Stk. 2.  Bestemmelsen i stk. 1 gælder for alle pelsdyr,  

 uanset de ikke agtes anvendt til pelsproduktion.
 Stk. 3.  Indførsel af bisamrotter (fiber zibethicus) og  

 gråegern (sciurus carolinensis) er forbudt.
 Stk. 4.  Uanset bestemmelserne i stk. 1 kan tørrede  

 skind frit indføres.
 § 3.  Enhver, der er i besiddelse af pelsdyr, skal  

 holde disse anbragt i bure eller indhegninger, der er således indrettede, at  

 dyrene ikke kan undslippe, jfr. veterinærdirektoratets retningslinier for  

 pelsdyrs anbringelse.
 Stk. 2.  Transport af pelsdyr skal ske i forsvarligt  

 lukkede kasser eller bure.
 § 4.  Ved salg af pelsdyr og afkom heraf skal det af  

 sælgeres regnskabsmateriale fremgå, til hvem salget er sket.  

 Veterinærdirektoratet skal have adgang til disse regnskaber, der skal  

 opbevares i mindst 5 år.
 § 5.  Udgifter i forbindelse med opfyldelse af denne  

 bekendtgørelses bestemmelser er det offentlige uvedkommende.
 § 6.  Overtrædelse af bestemmelserne i denne  

 bekendtgørelse eller af bestemmelser fastsat i medfør af bekendtgørelsen  

 straffes med bøde.
§ 7.  Bekendtgørelsen træder i kraft ved  

 offentliggørelsen i Lovtidende.
Samtidig ophæves bekendtgørelse nr. 172 af  

 10. maj 1944 om pelsdyrhold samt indførsel af pelsdyr, harer og kaniner,  

 senest ændret ved bekendtgørelse af 4. december 1970 om samme spørgsmål samt  

 cirkulære af 20. september 1963 om pelsdyrs anbringelse og tillægscirkulære  

 af 21. maj 1964 om samme spørgsmål.
