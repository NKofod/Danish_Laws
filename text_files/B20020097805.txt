Bekendtgørelse om regnskab og revision  

 for sydslesvigske foreninger og institutioner, der modtager støtte fra  

 Undervisningsministeriet I medfør af den på Finansloven opførte  

 tekstanmærkning ad § 20.84.01. Danske kulturelle anliggender i  

 Sydslesvig (senest ved tekstanmærkning nr. 104 på Finansloven for  

 finansåret 2002) fastsættes:
 § 1. Hver forening og institution, der modtager  

 tilskud fra Undervisningsministeriet, udarbejder et årsregnskab.  

 Regnskabsåret er kalenderåret. Årsregnskabet skal omfatte  

 årsberetning, ledelsespåtegning, revisionspåtegning,  

 anvendt regnskabspraksis, resultatopgørelse, balance og noter.
 Stk. 2. Af årsregnskabet skal fremgå:
 1)	Undervisningsministeriets tilskud med en eventuel opdeling i  

 driftstilskud og anlægstilskud.
 2)	Tilskudsmodtagerens eventuelle mellemværende med  

 Byggestøttefonden, Grænseforeningen og  

 Undervisningsministeriet.
Stk. 3. Regnskabet underskrives af alle medlemmer af  

 foreningens eller institutionens bestyrelse.
Et bestyrelsesmedlem, der er  

 helt eller delvis uenig i årsregnskabet, kan tilkendegive sine  

 indvendinger med en konkret og fyldestgørende begrundelse i  

 tilknytning til sin underskrift.
 Stk. 4. Bestyrelsen er ansvarlig for, at et revideret og  

 originalt underskrevet årsregnskab samt kopi af revisionsprotokoller,  

 forsynet med bestyrelsens originale underskrift, sendes til  

 Undervisningsministeriet inden den 1. juli i året efter  

 regnskabsåret.
 § 2. Revisionen udføres af en  

 statsautoriseret, registreret eller tilsvarende tysk autoriseret  

 revisor.
 Stk. 2. Bestyrelsens valg af revisor og eventuelt revisorskift  

 skal snarest meddeles til Undervisningsministeriet med oplysning om navn og  

 adresse på revisor.
 § 3. I tilfælde af revisorskift i  

 løbet af året skal den tiltrædende revisor rette  

 henvendelse til den fratrædende revisor, der har pligt til at oplyse  

 grunden til fratrædelsen.
 § 4. Revisionen foretages i overensstemmelse med  

 god offentlig revisionsskik, således som dette begreb er fastlagt i  

 § 3 i lov om revisionen af statens regnskaber mv. og nærmere  

 præciseret nedenfor i stk. 2 og §§ 5 - 9.
Stk. 2. Ved revisionen efterprøves om  

 årsregnskabet er rigtigt, og om de dispositioner, der er omfattet af  

 regnskabsaflæggelsen, er i overensstemmelse med Udvalget  

 Vedrørende Danske Kulturelle Anliggender i Sydslesvigs  

 bevillingsskrivelser, love og andre forskrifter samt med indgåede  

 aftaler og sædvanlig praksis.
Der foretages endvidere en vurdering af,  

 om der er taget skyldige økonomiske hensyn ved forvaltningen af de  

 midler, der er omfattet af årsregnskabet.
 § 5. Revisionens omfang afhænger af  

 tilskudsmodtagers administrative struktur og forretningsgange, herunder den  

 interne kontrol og andre forhold af betydning for  

 regnskabsaflæggelsen.
§ 6. Der foretages revision i årets  

 løb.
Som led i revisionen undersøger revisor de eksisterende  

 forretningsgange med henblik på at påse, om den interne kontrol  

 er betryggede.
Ud over systemrevision udfører revisor i  

 nødvendigt omfang substansrevision.
Revisionen udføres som  

 udgangspunkt ved stikprøvevise undersøgelser.
Uanmeldt kasse-  

 og beholdningseftersyn indgår i revisionen og foretages mindst en gang  

 om året.
 Stk. 2. Ved den afsluttende revision påses det, at  

 regnskabet er opstillet i overensstemmelse med det i § 1, stk.1 og 2  

 anførte, og at det ikke indeholder væsentlige fejl og mangler,  

 og om de dispositioner, der er omfattet af regnskabsaflæggelsen, er i  

 overensstemmelse med forudsætningerne for de givne tilskud, love og  

 andre forskrifter samt med indgåede aftaler og sædvanlig  

 praksis.
 Stk. 3. Ved forvaltningsrevisionen undersøges det, om  

 der er taget skyldige økonomiske hensyn ved skolens forvaltning.  

 Revisionen udføres med udgangspunkt i tilskudsmodtagers rapportering  

 til ministeriet om mål og opnåede resultater samt om  

 sparsommelighed, produktivitet og effektivitet.
§ 7. Tilskudsmodtager skal give revisor de  

 oplysninger, som må anses af betydning for bedømmelsen af  

 regnskabet samt for revisors vurdering af forvaltningen, herunder mål  

 og opnåede resultater.
Tilskudsmodtager skal give revisor adgang til  

 foretage de undersøgelser, denne finder nødvendige, og skal  

 sørge for, at revisor får de oplysninger og den bistand, som  

 revisor finder nødvendig for udførelsen af sit hverv.
§ 8. Bliver revisor opmærksom på  

 lovovertrædelser eller tilsidesættelse af forskrifter af  

 væsentlig betydning i forbindelse med midlernes forvaltning,  

 påhviler det revisor straks at give bestyrelsen meddelelse derom, samt  

 at påse, at bestyrelsen inden 3 uger giver Undervisningsministeriet  

 meddelelse herom.
I modsat fald er det revisors pligt at orientere  

 ministeriet.
Revisors skriftlige bemærkninger indsendes sammen med  

 meddelelsen.
 Stk. 2. Det samme gælder, hvis revisor under sin  

 revision eller på anden måde bliver opmærksom på, at  

 der er risiko for, at foreningens eller institutionens virksomhed må  

 indstilles af økonomiske eller andre grunde.
 § 9. Det reviderede årsregnskab forsynes med  

 en revisionspåtegning efter den for revisor gældende  

 erklæringsbekendtgørelse, og det skal fremgå, at  

 revisionen er foretaget i overensstemmelse med reglerne i  

 bekendtgørelse om regnskab og revision for sydslesvigske foreninger og  

 institutioner, der modtager støtte fra Undervisningsministeriet.  

 Forbehold og evt. supplerende oplysninger skal fremgå af  

 påtegningen.
 Stk. 2. Revisor fører en revisionsprotokol.
 Stk. 3. I revisionsprotokollen skal der indføres  

 oplysning om:
1)	hvilke revisionsarbejder der er udført og resultatet  

 heraf, 2)	væsentlig usikkerhed, fejl eller mangler vedrørende  

 skolens bogholderi, regnskabsvæsen eller interne kontrol, 3)	redegørelse for den udførte forvaltningsrevision.  

 Specielt oplyses om revisors undersøgelse af samt vurdering og  

 konklusioner vedrørende sparsommelighed, produktivitet og effektivitet  

 samt om dispositioner udenfor foreningens eller institutionens  

 formål.
Stk. 4. I protokollen til årsregnskabet skal det  

 oplyses, 1)	hvorvidt revisor opfylder lovgivningens habilitetsbestemmelser, 2)	hvorvidt revisor under revisionen har modtaget alle de oplysninger,  

 der er anmodet om, 3)	hvorvidt revisionen har givet anledning til bemærkninger med  

 hensyn til, om tilskuddene er anvendt i overensstemmelse med de givne  

 vilkår, samt 4)	hvorvidt revisionen har givet anledning til bemærkninger med  

 hensyn til, om tilskudsgrundlag er opgjort i overensstemmelse med  

 gældende regler, og 5)	der skal endvidere indføjes oplysninger om særlige  

 rapporter eller erklæringer, afgivelse af særlige beretninger,  

 rådgivning og assistance.
 Stk. 5. Revisionsprotokollen for det pågældende  

 regnskabsår underskrives af alle medlemmer af bestyrelsen.
 § 10. Bekendtgørelsen træder i kraft  

 den 1. januar 2003 og har virkning for revision af regnskaber fra og med  

 regnskabsåret 2003.
 Stk. 2. Instruks om regnskab og revision af regnskaber for  

 sydslesvigske foreninger og institutioner, der modtager støtte fra  

 Undervisningsministeriet ophæves, men finder dog fortsat anvendelse for  

 årsregnskabet for 2002 og tidligere år.
