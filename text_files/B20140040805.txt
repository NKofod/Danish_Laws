Bekendtgørelse om sikkerhedscertificering af virksomheder på jernbaneområdet, der udfører opgaver for jernbanevirksomheder1) I medfør af § 4 a, § 21 h, stk. 1, 1. pkt., § 22, stk. 6, og § 24 c, stk. 2, i lov om jernbane, jf. lovbekendtgørelse nr. 1249 af 11. november 2010, som ændret ved lov nr. 613 af 18. juni 2012, fastsættes efter bemyndigelse i henhold til § 24 h, stk. 1:
Bekendtgørelsens anvendelsesområde § 1. Bekendtgørelsen fastsætter krav til sikkerhedscertificering af virksomheder på jernbaneområdet, der i forbindelse med udførelsen af opgaver for jernbanevirksomheder, udfører kørsel med trækkraftenheder og transport af materialer og udstyr, herunder troljer og anden skinnebåren materiel, som ikke fremføres ved egen kraft på jernbanen.
Definitioner § 2. I denne bekendtgørelse forstås ved:
 1) Virksomheder på jernbaneområdet, der udfører opgaver for jernbanevirksomheder på jernbanenettet: Vedligeholdelsesvirksomheder, rangervirksomheder, værksteder, virksomheder, der udfører testkørsel, m.fl.
2) Sikkerhedscertifikat: Det certifikat, som Trafikstyrelsen udsteder i henhold til bekendtgørelse nr. 14 af 4. januar 2007 om sikkerhedscertifikat til jernbanevirksomheder.
Sikkerhedscertifikatet indeholder en del a) og en del b).
 3) Sikkerhedscertifikatets del a): Den del af sikkerhedscertifikatet, der bekræfter godkendelsen af den pågældende jernbanevirksomheds sikkerhedsledelsessystem.
 4) Sikkerhedscertifikatets del b): Den del af sikkerhedscertifikatet, der bekræfter godkendelsen af de forholdsregler den pågældende jernbanevirksomhed har truffet for at opfylde de øvrige sikkerhedskrav.
 5) Trækkraftenheder: Lokomotiver, togsæt, motorvogne, traktorer og arbejdskøretøjer samt styrevogne, hvorfra trækkraften betjenes.
Sikkerhedscertificering af virksomhederne § 3. Virksomheder, som er omfattet af § 1, jf. § 2, nr. 1, skal være i besiddelse af et sikkerhedscertifikat udstedt af Trafikstyrelsen, jf. dog § 6, og en gyldig ansvarsforsikring.
 § 4. Trafikstyrelsen udsteder et sikkerhedscertifikat til virksomheder, som er omfattet af § 1, jf. § 2, nr. 1, som:
1) har et sikkerhedsledelsessystem (sikkerhedscertifikat del a) i henhold til gældende regler om sikkerhedscertifikat til jernbanevirksomheder, jf. § 2, nr. 2, og 2) har truffet forholdsregler med henblik på at opfylde de øvrige sikkerhedskrav fastsat i tekniske specifikationer for interoperabilitet (TSIer) og i henhold til lov om jernbane, herunder ibrugtagningstilladelse til rullende materiel og certificering af personale (sikkerhedscertifikat del b)).
 Stk. 2. Trafikstyrelsen kan fastsætte særlige vilkår i sikkerhedscertifikatet.
 § 5. Virksomheder, som er omfattet af § 1, jf. § 2, nr. 1, skal endvidere have en gyldig ansvarsforsikring i henhold til § 17 i lov om jernbane.
 Stk. 2. Bestemmelserne om erstatning og forsikring i kapitel 7 i lov om jernbane gælder for virksomheder, som er omfattet af § 1, jf. § 2, nr. 1.
 § 6. Sikkerhedscertifikatets del a), udstedt af andre EU-lande eller EØS-lande, anerkendes i Danmark.
 Stk. 2. Virksomheder, som er omfattet af § 1, jf. § 2, nr. 1, som udfører kørsel i Danmark, og som er indehavere af et sikkerhedscertifikat del a), jf. stk. 1, skal yderligere certificeres i henhold til § 4, stk. 1, nr. 2.
Tilsyn § 7. Trafikstyrelsen fører tilsyn med virksomhedernes sikkerhedscertifikat efter gældende regler i lov om jernbane.
Gebyr § 8. For udstedelse af sikkerhedscertifikat opkræves et gebyr til dækning af omkostningerne i forbindelse med behandlingen af ansøgning om sikkerhedscertifikat.
Gebyrets størrelse fastsættes i en særskilt bekendtgørelse.
Tilbagekaldelse § 9. Trafikstyrelsen kan tilbagekalde et sikkerhedscertifikat helt eller delvist, hvis 1) virksomheden ikke længere opfylder kravene i §§ 4-5 eller 2) virksomheden ikke efterkommer vilkår for sikkerhedscertifikatet.
Klageadgang § 10. Afgørelser truffet af Trafikstyrelsen i henhold til denne bekendtgørelse, kan påklages til Jernbanenævnet.
Afgørelser, der kan påklages til Jernbanenævnet, kan ikke påklages til anden administrativ myndighed.
Jernbanenævnets afgørelser kan ikke påklages til anden administrativ myndighed.
Straffebestemmelser § 11. Overtrædelse af § 3 straffes med bøde.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens kapitel 5.
Ikrafttræden § 12. Bekendtgørelsen træder i kraft den 1. maj 2014.
Trafikstyrelsen, den 25. april 2014 Carsten Falk Hansen / Leif Funch 1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2004/49/EF af 29. april 2004 om jernbanesikkerhed i EU og om ændring af Rådets direktiv 95/18/EF om udstedelse af licenser til jernbanevirksomheder og direktiv 2001/14/EF om tildeling af jernbaneinfrastrukturkapacitet og opkrævning af afgifter for brug af jernbaneinfrastruktur samt sikkerhedscertificering (jernbanesikkerhedsdirektivet), EU-Tidende 2004, nr.
L 164, side 44 ff., som ændret ved Europa-Parlamentets og Rådets direktiv 2008/57/EF af 17. juni 2008 om interoperabilitet i jernbanesystemet i Fællesskabet, EU-Tidende 2008, nr.
L 191, s. 1 ff., og Europa-Parlamentets og Rådets direktiv 2008/110/EF af 16. december 2008 om ændring af Rådets direktiv 2004/49/EF om jernbanesikkerhed i EU (jernbanesikkerhedsdirektivet), EU-Tidende 2008, nr.
L 345, side 62 ff.
