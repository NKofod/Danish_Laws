I et boligbyggeri opstod der skader, der skyldtes fugtadgang fra  

 badeværelsesgulv ned til de i gulvet liggende rør og rørsamlinger med  

 tæringsangreb til følge.
Det fandtes, at ingeniøren havde begået en  

 projektfejl, og at det måtte anses for almen viden på  

 projekteringstidspunktet, at man ikke anvendte en rørkonstruktion med  

 utilgængelige og skjulte samlinger.
Desuden var ingeniøren blevet advaret  

 gennem DIF's anvisninger mm.
Endvidere fandtes, at der tillige påhvilede  

 ingeniøren et ansvar for tilsynsfejl.
Bygherren fandtes dels at have krav på  

 betaling af afholdte reparationsudgifter og dels på erstatning, idet der  

 fandtes nærliggende risiko for senere skader i de lejligheder, hvor  

 rørsamling var anbragt under gulv.
 Frifindelse af VVS-installatør, arkitekt og murermester, idet  

 sidstnævnte dog fandtes ansvarlig for fejl ved udførelsen af den elastiske  

 fuge.
K E N D E L S E i Voldgiftssag nr.
C 1728 Boligselskabet K afd. 10 og 11 mod 1. Ingeniørfirmaet ApS 2. Arkitektfirmaet ApS 3. VVS-Firmaet C ApS 4. Murer- og entreprenørfirmaet D 5. E A/S I årene 1981 til 1984 lod bygherren, Boligselskabet K, afd. 10 og 11,  

 opføre et byggeri bestående af henholdsvis 104 rækkehuse og 99 rækkehuse og 8  

 enkeltværelser.
Byggeriet var projekteret af indklagede, Arkitektfirmaet B  

 ApS, og ingeniørarbejdet var projekteret af indklagede,Ingeniørfirmaet A ApS.  

 VVS-entreprisen blev udført af indklagede, VVS-firmaet C ApS, og  

 murerentreprisen af indklagede, Murer- og entreprenørfirmaet D, medens  

 indklagede, E A/S, leverede og opstillede gasbetonelementer.
Kort efter afleveringen opstod der skader på byggeriet som følge af  

 opstuvning af vand under entre- og badeværelsesgulve, hvilket medførte, at  

 klageren måtte lade foretage betydelige afhjælpningsarbejder.
Der opstod  

 herefter uoverensstemmelse om, hvem der endeligt skulle bære udgifterne ved  

 disse foranstaltninger.
Da der ikke ved forhandling kunne opnås enighed herom  

 mellem parterne, har klageren ved klageskrift af 4. marts 1986 anlagt sag mod  

 ingeniørfirmaet for en voldgiftsret nedsat i henhold til »Regler for  

 behandling af sager ved Voldgiftsretten for Bygge- og Anlægsvirksomhed«.  

 Voldgiftsretten har bestået af direktør, civilingeniør Leif Egeskjold,  

 civilingeniør Niels Steen Steensen og højesteretsdommer J.
Bangert med  

 sidstnævnte som formand.
Ved et klageskrift af 30. september 1986 har  

 klageren adciteret arkitektfirmaet, VVS-entreprenøren og murerentreprenøren.  

 Da der under sagens forberedelse opstod revner i gasbetonelementerne, har  

 klageren ved klageskrift af 3. maj 1988 yderligere adciteret E A/S.
 På et forberedende møde i voldgiftsretten den 27. april 1988 opnåedes der  

 enighed om at udskille spørgsmålet om erstatning for skader på entre- og  

 badeværelsegulve til særskilt behandling under forudsætning af, at et  

 provenu, som klageren måtte opnå under denne del af sagen, ikke skulle være  

 til hinder for, at provenuet senere fordeles forholdsmæssigt også til de  

 parter, der som følge af sagens anden del måtte få krav mod ingeniør-  

 og/eller arkitektfirmaet.
 Under den mundtlige forhandling den 23. og 24. januar 1989 har klageren  

 nedlagt følgende påstande:
 1. Indklagede, Ingeniørfirmaet A ApS, tilpligtes at betale 2.300.000 kr.  

 med sædvanlige procesrenter fra den 7. marts 1986.
 Beløbet er specificeret således:
 Da det ikke altid skønnes nødvendigt at udskifte alle rørsamlinger i  

 stueetagen, er beløbet skønsmæssigt nedsat til 2.300.000 kr.
 2. De indklagede, Arkitektfirmaet B ApS, VVS-firmaet C ApS og Murer- og  

 entreprenørfirmaet D tilpligtes solidarisk med Ingeniørfirmaet A ApS at  

 betale 2.300.000 kr. med sædvanlige procesrenter fra den 1. oktober 1986.
 3. Indklagede, Murer- og entreprenørfirmaet D, tilpligtes endvidere at  

 betale 73.200 kr. vedrørende fuger.
 De indklagede, Ingeniørfirmaet A ApS, Arkitektfirmaet B ApS og Murer- og  

 entreprenørfirmaet D har alle nedlagt påstand om frifindelse, subsidiært mod  

 betaling af et mindre beløb.
Indklagede, VVS-firmaet C ApS, har ikke givet møde.
Efter den mundtlige  

 forhandling har klageren på voldgiftsrettens foranledning undersøgt denne  

 indklagedes forhold nærmere.
På grund af de fremkomne oplysninger har  

 klageren i skrivelse af 3. maj frafaldet ethvert krav mod denne indklagede,  

 hvilket indklagede A, har erklæret ikke at have bemærkninger til.
 Om sagens nærmere omstændigheder er oplyst følgende:
Ifølge projekt for begge afdelinger skulle mosaikgulve i baderum udføres  

 således, at der på råbetonlaget på terrændæk udlægges en 30 mm  

 Polysterolplade, derpå 0,15 mm plastfolie med 20 cm overlag.
På vægge mod  

 gulv skulle klæbes 3 rækker mosaikstifter i forsænkning 4 rækker.
Stiftmosaik  

 skulle lægges i Sip fliseklæb i ensartet mønster og fugebredder.
Udfugning  

 skulle ske med Erofug fugecement.
På et byggemøde den 2. juli 1981 blev det bestemt, at Polysterolpladen  

 skulle udelades og erstattes med sand.
På et byggemøde den 25. november 1982  

 blev det aftalt, at der fremtidig skulle fuges med silikone langs vægge og  

 gulv og en lodret fuge nærmest bruseplads, og senere, at alle  

 badeværelsesgulve skulle fuges langs væg og gulv hele vejen rundt med  

 gummifuge.
Med hensyn til rørledninger var det blandt andet forskrevet, at rør under  

 gulv skulle udføres af Wirsboflex stålrør i præfabrikeret udførelse.  

 Samlingerne skulle udføres med klemringsfittings af typegodkendt fabrikat, og  

 at fabrikantens anvisninger i øvrigt skulle følges.
Det fremgår af et  

 byggemødereferat fra den 27. januar 1983, at rørinstallationen fra den sidste  

 del af blok 37 og resten af byggeriet blev ændret, således at der ingen  

 samlinger er i badeværelset.
Der er enighed om, at der i 129 lejligheder  

 findes rørsamlinger under gulv i badeværelser.
 I en skrivelse af 25. marts 1982 skrev E A/S på Y Fjernvarmeselskabs vegne  

 til arkitekten, at man havde forlangt, at bygherren skriftligt fra A gøres  

 opmærksom på, at fjernvarmeselskabets forpligtelser ophører ved hovedhanerne,  

 og at fjernvarmeselskabet ikke har noget ansvar for den interne installation,  

 der tænkes herved på, at man anvender kompressionsfittings i skjulte  

 installationer.
 Herpå svarede ingeniøren med kopi til boligforeningens formand,  

 inspektøren og arkitekten, at vedligeholdelse af disse installationer er  

 boligselskabets, hvilket ansvarsforhold ikke adskiller sig fra alle andre  

 anlæg i Y-by.
 I Byggestyrelsens godkendelse af 12. maj 1982 af de anvendte  

 kompressionsfittings anføres, at samlingerne skal være udskiftelige og skal  

 anbringes, således at de er fritliggende eller monteret i udsparinger eller  

 foringsrør på en sådan måde, at eventuelle utætheder straks kan spores.
De største skader viste sig allerede i afdeling 10, inden afdeling 11 var  

 færdigbygget.
Den 16. januar 1989 var der konstateret vandskade i 29  

 lejligheder.
Skaderne har vist sig ved kraftig vandudtrædning under gulve i  

 badeværelser og har først kunnet konstateres, når vandet har bredt sig ind  

 under gulvet i et andet værelse, hvor der sker opbuling af gulvet.
Murermester J.
Buch Andersen, VVS-installatør Tony Hansen og civilingeniør  

 J.
Pilgaard Kristensen blev allerede inden sagens indbringelse for  

 voldgiftsretten udmeldt som skønsmænd og har i et antal erklæringer besvaret  

 spørgsmål fra parterne.
Skønsmændene har blandt andet udtalt, at skaderne i det væsentlige skyldes  

 fugtadgang fra badeværelsesgulv via utætheder i gulv og fuger ned til de i  

 gulvet liggende rør og rørsamlinger.
Der er herved etableret direkte mulighed  

 for tæringsangreb på stålrørene.
Det anses for overvejende sandsynligt, at  

 der i alle huse med skjulte samlinger i badeværelsesgulve vil kunne forventes  

 tæringsangreb på rørene.
Rørarbejderne er udført i overensstemmelse med  

 projektet, og samling af rør i badeværelsesgulvene er ikke projekteret i  

 henhold til sædvanlig projekteringspraksis.
Der bør ikke udføres  

 utilgængelige/skjulte samlinger på rør, medmindre disse udføres som svejsede  

 eller hårdloddede samlinger med derpå følgende korrosionsbeskyttelse.
Der er  

 herved henvist til Dansk Ingeniørforenings almindelige betingelser for  

 udførelse af varmeanlæg og godkendelse af anvendelse af Conex  

 kompressionsfittings.
Det er ikke god håndværksskik at udføre skjulte  

 rørsamlinger i strid med DIF's anvisninger.
Ved en senere besigtigelse har  

 skønsmændene i tre lejligheder konstateret, at den elastiske fuge langs  

 gulvet i badeværelset var slået fra antagelig på grund af sætning af gulvet  

 og mangler ved fugens udførelse.
I to af disse lejligheder foretoges  

 ophugning, men konstateredes ingen tegn på fugt under badeværelsegulvet, og  

 rørsamlingerne var intakte.
De elastiske fuger var ikke udført korrekt.
Der  

 var foretaget mangelfuld afrensning af flisekanter og eventuelt ikke  

 foretaget priming.
Fugerne var udført meget varierende og dybe fuger  

 konstateret udført uden fugebånd.
Under den mundtlige forhandling har voldgiftsretten fået forevist nogle  

 rørsamlinger fra bebyggelsen.
Endvidere er der afgivet forklaring af  

 skønsmændene og af formanden for boligforeningens bestyrelse, G,  

 forretningsfører H, ingeniør I, arkitekt J, murermester X og murerformand L.
Skønsmændene har vedstået deres erklæringer og blandt andet forklaret, at  

 det er almen viden, at det ikke bør være rørsamlinger under gulv hverken  

 under badeværelsesgulve eller andre gulve.
Havde rørene været ubrudt, var  

 skader ikke sket.
Fugten kan være kommet fra badeværelsegulvet, fra selve  

 røret eller rørgennemføringer eller fra et utæt afløb, men et sådant er ikke  

 konstateret.
Det er ikke sandsynligt, at der kan komme fugt fra revner i  

 underlaget på grund af det kapillarbrydende lag.
Hvis der ikke var kommet  

 vand ovenfra, ville der næppe være sket skader af det omfang.
Der burde have  

 været foreskrevet gummifuge fra begyndelsen.
Det kan være svært at ombytte en  

 muret fuge på 3 mm med en elastisk fuge.
Der vil være risiko for skade også,  

 når fugen er repareret, men risikoen vil være mindre.
Dampspærren var ikke  

 samlet, der var dårligt nok overlæg.
Kondens under badeværelse er mulig også  

 med lukket dampspærre, når anlægget er koldt.
Det var generelt, at rørene var  

 mekanisk beskadiget i Rilsanbeskyttelsen, antageligt stammende fra  

 udførelsen.
G har forklaret, at den første skade skete den 1. december 1982. I gav  

 ingen forklaring på, hvorfor der var sket brud, og han foreslog ikke den  

 ændrede fremgangsmåde.
De skader, der opstod, blev indtil 1984 repareret af  

 mureren og tømreren pr. kulance, men dette fortsatte ikke.
Han forlangte  

 skaderne repareret, da man ikke kunne leve med skader under gulvene.
Han ved  

 ikke, hvem der ændrede med hensyn til Polysterolpladen.
H har forklaret, at den fremlagte oversigt over udgifter på ca. 640.000  

 kr. for reparation af 28 skader i tiden fra juli 1984 til december 1988 er  

 boligselskabets faktiske udgifter.
Af dette beløb er 56.000 kr. til  

 VVS-installatøren og 150.000 kr. til mureren ikke betalt.
I har forklaret, at arkitekten projekterede den ændring, hvorved  

 Polysterolpladen udgik.
Han opdagede det ved tilsyn på pladsen, og ændringen  

 blev derefter drøftet på et byggemøde.
Han protesterede, men protesten er  

 ikke tilført nogetsteds.
Murermesteren sagde, at han havde gjort sådan før.  

 Indklagede krævede, at det anvendte sand var tørt af hensyn til rørene.
Når  

 Polysterolpladen udgik, burde arkitekten have udført elastisk fuge.  

 VVS-installatøren var med til at rådgive om Wirsboflexrør, og han advarede  

 ikke imod den anvendte fremgangsmåde.
En ingeniør fra Wirsbofleks har  

 godkendt anvendelse af klemfittings.
Han opfattede ikke brevet fra F som en  

 advarsel, men blot som en ansvarsfraskrivelse.
Han tror ikke på utæthed i  

 rørene, men i fugerne.
Han har mange gange konstateret beskadigelse af  

 Rilsanbelægningen og kasseret samlinger.
I 1983 blev rørsamlingen flyttet fra  

 badeværelse til entre på hans anbefaling. Ændringen foretoges på grund af  

 skader i afd. 10. Han foreslog ikke, at der skulle foretages ændring også i  

 de allerede udførte lejligheder.
Han deltog i begyndelsen i møder om de  

 opståede skader.
I fem lejligheder kunne dørene i entreen ikke lukkes.
Der  

 blev skåret op omkring radiatorerne og konstateredes vand på dampspærren, men  

 ikke utæthed ved rørsamlingen.
I badeværelset var der meget rustne  

 rørsamlinger, da man skar op, og udvendig korrosion på rørinstallationer.
Der  

 blev sat ny samlinger i med klemfittings og smurt med fedt.
Arkitekt J har forklaret, at det på byggemøde den 2. juli 1981 blev aftalt  

 at udelade Polysterolpladen og i stedet at udlægge tørt sand og batts, fordi  

 det var svært at lave en effektiv isolering.
Han kan ikke huske, hvem der  

 rejste spørgsmålet.
Der blev alligevel ikke lagt batts, da der ikke var  

 plads.
Det var ikke et spørgsmål om økonomi.
Der var projekteret med  

 cementfuger, hvilket var gængs.
I afd. 11 var ændret til gummifuger.
Ved  

 garantieftersyn i afd 10 blev det konstateret, at gasbetonvæggen havde  

 bevæget sig mere end ventet, så der var opstået revner.
For at modvirke dette  

 skiftede man fugen til blød fuge.
Man gik straks i gang med udskiftningen,  

 hvor fugen havde sluppet.
Han kan ikke huske, hvem der foreslog ændret  

 rørføring.
Der er ikke konstateret vanddnedtrængen fra badeværelser på første  

 sal.
X har forklaret, at man opgav Polysterolpladen, fordi rørene i badeværelse  

 lå så tæt, at det nærmest var umuligt at lave.
Han hørte ingen protest fra  

 ingeniøren.
Han har anvendt strandsand, som var tørret indendørs i en  

 periode.
Der var ikke foreskrevet ovntørret sand.
I det oprindelige projekt  

 var der ikke fliser i badeværelset.
Da der senere kom fliser i badeværelse,  

 ændredes fugebredden til 6 mm, hvilket er en forudsætning for en plastisk  

 fuge.
I afd. 10 var fugen 3 mm.
Fugen blev ændret fra cement til plastisk  

 fuge, fordi der kom en svag revnedannelse i betonelementerne.
På arkitektens  

 forslag skulle arbejdet egentligt udføres af M, men han ville ikke.
Så  

 fræsede indklagede selv op, medens M fugede.
Arbejdet blev udført i august og  

 lidt ind i september 1983. Forslaget om ændret rørføring i afd. 11 kom fra  

 arkitekten og boligselskabets formand.
L har forklaret, at han ikke har hørt nogen gøre indvendinger mod overgang  

 fra Polysterolplade til sand.
Udskiftningen af fuge var meget vanskelig,  

 fordi man skulle skære en 3 mm fuge op.
Han bekræfter, at han ved  

 reparationer har set, at rørsamlinger var gået fra hinanden.
Klageren har til støtte for sine påstande anført, at årsagen til de  

 opståede skader er, at der er projekteret skjulte rørsamlinger under  

 badeværelsegulv samlet med fittings.
Under badeværelsesgulv vil der altid  

 være et fugtigt miljø. Skønsmændene har ikke kunnet konstatere, hvorfra  

 fugten kommer, men den vil altid komme.
Det er en klar projekteringsfejl og i  

 strid med DIF's anvisninger at udføre skjulte rørsamlinger og med  

 godkendelsen af Conex fittings at anvende dem i et ikke konventionelt anlæg.  

 Ingeniøren blev tilmed advaret ved skrivelsen fra F.
Efter fremkomsten af de  

 første skader flyttedes rørsamlingerne - det er uvist på hvis initiativ - men  

 ingeniøren foretog sig intet for at forebygge yderligere skader i de allerede  

 udførte lejligheder.
Det kan overvejes, om der kan pålægges andre ansvar, og om dette kan føre  

 til en nedsættelse af ingeniørens ansvar.
Der er ved tilsynet konstateret  

 skår i Rilsanbelægningen, hvilket kan føre til ansvar for VVS-installatøren.  

 Konstateringen heraf kunne have givet anledning til at ændre projektet, og et  

 eventuelt ansvar for installatøren kan højst føre til, at der bliver  

 solidarisk ansvar.
Det erkendes, at det er vanskeligt at pålægge arkitekt og murer ansvar for  

 de opståede skader, og klager har kun inddraget dem under sagen på grund af  

 ingeniørens standpunkt.
Ansvaret skulle i så fald hvile på de fejlagtige  

 fuger, men der vil altid være et fugtigt miljø under et badeværelsegulv, og  

 det har vist sig, at der også sker skader i badeværelser med plastisk fuge.
Erstatningskravet er opgjort således, at man for hvert badeværelse med  

 samlinger under gulv har regnet med udbedringsomkostninger på 22.000 kr.,  

 hvilket svarer til de gennemsnitlige omkostninger ved de hidtidige  

 reparationer og det af skønsmændene anslåede beløb.
I de lejligheder, hvor  

 samlingen ikke er sket under badeværelset, er regnet med 3.660 kr. pr.  

 lejlighed svarende til det af skønsmændene anslåede beløb.
For de  

 lejligheder, hvori skade endnu ikke er konstateret, er beløbet nedsat med  

 1/3, hvilket er normalt i voldgiftsrettens praksis.
Erstatning må på grund af  

 den nærliggende risiko for skader i lejligheder, hvor dette endnu ikke er  

 konstateret, fastsættes allerede nu.
Et blot forbehold vil ikke være noget  

 værd.
Også i lejligheder på første sal er der rørsamlinger under  

 badeværelsesgulv, og der er relativt samme risiko for senere skader.
En  

 korrekt projektering ville ikke have gjort projektet dyrere, og der er ikke  

 tale om forlænget levetid eller sparet vedligeholdelse.
 Hvad endelig angår det særlige krav mod mureren, angår det fejl ved  

 arbejdets udførelse, og heri skal der ske fradrag for sparet vedligeholdelse.
Indklagede, Ingeniørfirmaet A ApS, har bestridt, at der er begået faglig  

 fejl.
Anlægget er konventionelt, og der er intet forbud mod samlinger under  

 gulv.
DIF's vejledning, der stammer fra 1959, hvor kun stålrør var kendt, kan  

 ikke overføres på Wirsboflexrør.
Byggestyrelsens godkendelse af Conex angår  

 brugsvand og kan ikke overføres til samlinger i dette anlæg.
Han har endda  

 været så forsigtigt at forespørge Wirsbo, der svarede, at man intet havde at  

 indvende mod brug af Wirsboflexrør, når fjernvarmeværker godkender det.
Han  

 er ikke blevet advaret hverken af VVS-installatørens folk eller ved  

 skrivelsen fra F, som alene er en ansvarsfraskrivelse.
Han har vurderet  

 mulighederne for fugt.
Den kunne ikke komme nedefra, ikke fra det tørre grus,  

 hvori rørene blev lagt, og ikke ovenfra.
Den almindelige risiko for fugt  

 kunne ikke medføre så mange skader, hvis de øvrige håndværkere havde udført  

 deres arbejde korrekt.
I det omfang der har været fejl ved samlingerne, påhviler ansvaret  

 installatøren.
Han har advaret installatøren og kasseret de rør, hvor  

 Rilsanbelægningen var beskadiget.
For skader af denne art kan indklagede  

 højst være ansvarlig for manglende tilsyn, og dette ansvar er subsidiært.
Hvis der foreligger en faglig fejl, er denne ikke årsag til skaderne.  

 Disse skyldes ikke fejl ved samlingerne, men udvendig kondens.
Fugten må  

 komme fra de gabende fuger, og det er i hvert fald ikke bevist, at den kommer  

 andetsteds fra.
Under alle omstændigheder må der ske en fordeling af ansvaret.  

 VVS-installatøren må være ansvarlig for fejl ved rørsamlinger, arkitekten,  

 fordi han ikke fra begyndelsen har foreskrevet elastiske fuger, og mureren,  

 fordi der var udførelsesfejl ved de elastiske fuger.
Der foreligger 4  

 lejligheder, hvor der klart er begået fejl af VVS-installatøren, og for disse  

 må han hæfte alene.
I øvrigt bestrides solidarisk ansvar med installatøren  

 ikke, men der kan ikke pålægges ansvar solidarisk med andre.
I det omfang,  

 der pålægges solidarisk ansvar, henstilles det, at voldgiftsretten træffer  

 bestemmelse om regres.
Med hensyn til klagerens tabsopgørelse har indklagede anført, at de  

 afholdte udgifter til reparationer i 29 lejligheder nok må anerkendes, men de  

 ikke betalte regninger på 56.000 kr. fra VVS-installatøren og 150.000 kr. fra  

 mureren bør fragå.
Af de resterende 100 lejligheder må fragå 18 lejligheder  

 på 1. sal, hvor der kun er konstateret vandskade i en enkelt, hvilket var  

 forårsaget af et skår i Rilsanbelægningen.
For de resterende 82 lejligheder  

 skal de beregnede omkostninger til eventuel udbedring nedsættes med 1/3. For  

 55 af disse lejligheder bliver udskiftning af rørsamlinger i hele huset ikke  

 nødvendig, og der skal derfor kun regnes med en udgift på 10.000 kr. pr.  

 lejlighed, hvilket yderligere skal nedsættes, fordi tabet ikke er søgt  

 begrænset.
Hvad endeligt angår de 82 lejligheder, hvor samlinger ikke er  

 placeret under badeværelse, er der ikke hidtil sket skader, og der bør derfor  

 ikke gives erstatning, men kan tages forbehold.
Ved erstatningsberegningen  

 bør det også tages i betragtning, at det drejer sig om meget betydelige  

 beløb, som er velfærdstruende.
Indklagede, Arkitektfirmaet B ApS, har bestridt, at der kan pålægges  

 arkitekten ansvar. Årsagen til skaderne er rørsamlingerne under gulv, hvilket  

 er ingeniørens ansvar.
Det var ikke en fejl, at Polysterolpladerne blev  

 opgivet, og ingeniøren har da heller ikke protesteret herimod.
Det var heller  

 ikke en fejl, at der oprindelig var projekteret med cementfuge.
Når fugen  

 slog fra, skyldtes det bevægelser i bygningerne.
Udover at miljø under et  

 badeværelsegulv altid vil være fugtigt, vides det ikke, hvordan der er kommet  

 vand under gulvet.
Ingen af de steder, hvor der blev gravet op i anledning  

 af, at fugerne slog fra, var der vådt.
Indklagede har endvidere fremført  

 forskellige indsigelser mod klagerens tabsopgørelse og navnlig gjort  

 gældende, at hvis der skal ydes erstatning også for de lejligheder, hvor der  

 endnu ikke er opstået skader, må erstatningen fastsættes rent skønsmæssigt.
Indklagede, Murer- og entreprenørfirmaet D, har anført, at der ikke kan  

 pålægges mureren ansvar for de opståede skader. Årsagen til skaderne er alene  

 ingeniørens projekteringsfejl.
Fugt under badeværelsegulve er påregnelig.
Der  

 er ikke begået fejl med hensyn til det sand, som anvendtes i stedet for den  

 oprindeligt projekterede Polysterolplade, og der er intet bevis for, at  

 fugten stammer fra fugerne.
Skønsmændene har da også erklæret, at dette ikke  

 er hovedproblemet.
Det må erkendes, at fugen i nogle tilfælde ikke er udført rigtigt.
Der  

 skulle ændres fra cementfuge til gummifuge, og der havde man kun den smalle  

 fuge.
En så smal gummifuge kan ikke laves korrekt.
Kravet om 72.000 kr. til  

 eftergang og reparation af fuger er for højt.
Udgangspunktet må være 400 kr.  

 pr. lejlighedd i 111 lejligheder, og dette beløb må nedsættes.
 Voldgiftsretten skal udtale:
Det findes i overensstemmelse med skønsmændenes erklæring klart, at  

 ingeniøren har begået en projektfejl.
Den valgte løsning med Wirsbofleksrør,  

 der samles med klemfittings under et badeværelsegulv, vil aldrig kunne holde  

 i det fugtige miljø, som altid vil være i et badeværelsegulv.
Uanset, hvor  

 god udførelsen er, vil der altid ske korrosion.
Den fugt, som kan være trængt  

 ind gennem fugerne, kan højst anses for en medvirkende årsag af mindre  

 betydning.
Det må anses for almen viden på projekteringstidspunktet, at man  

 ikke kunne anvende en sådan rørkonstruktion.
Ingeniøren var desuden advaret  

 herimod generelt gennem DIF's anvisninger om udførelse af varmeanlæg og  

 boligstyrelsens godkendelse af de anvendte klemfittings.
Endelig burde han  

 have følt sig advaret ved F's skrivelse, som specielt henviser til hans  

 anvendelse af kompressionsfittings i skjulte installationer.
 Ingeniøren findes herved at have pådraget sig erstatningsansvar, og det  

 kan ikke fritage ham for ansvar eller begrænse dette, at VVS-installatøren  

 ikke advarede mod konstruktionen.
 Det må endvidere efter bevisførelsen, herunder skønsmændenes erklæring og  

 forevisningen i voldgiftsretten af ødelagte samlinger, lægges til grund, at  

 der er forekommet udførelsesfejl, men fejlene burde være konstateret ved det  

 af ingeniøren udøvede tilsyn, hvorfor der tillige påhviler ham et ansvar for  

 tilsynsfejl.
Der findes ikke grundlag for at pålægge arkitekten erstatningsansvar.
Det  

 var ikke en projektfejl, at den oprindelig planlagte polysterolplade blev  

 opgivet.
Selv om det nok havde været bedre, om der fra begyndelsen havde  

 været foreskrevet plastiske fuger, har den fugt, som er trængt ind gennem  

 fugerne bidraget så lidt til de opståede skader, at det ikke kan føre til at  

 pålægge arkitekten medansvar for disse.
Af sidstnævnte grund finder voldgiftsretten, at der heller ikke kan  

 pålægges murermesteren medansvar for de opståede skader.
Voldgiftsretten  

 lægger herved tillige vægt på, at der ikke i de tilfælde, hvor skønsmændene  

 foretog opgravning i lejligheder, hvor fugen var slået fra, blev konstateret  

 vandindtrængen.
Derimod findes murermesteren ansvarlig for fejl ved  

 udførelsen af den elastiske fuge.
Det kan ikke fritage ham for ansvar, at  

 arbejdet var vanskeligt at udføre.
I så fald burde han have afvist arbejdet  

 eller taget forbehold.
Klagerens krav til eftergang og udbedring af fugen  

 fastsættes skønsmæssigt til 50.000 kr. incl. moms med renter som påstået.
Vedrørende klagerens krav mod ingeniøren for de opståede skader bemærkes,  

 at klager må have krav på betaling af udgiften til reparation i de 29  

 lejligheder, hvor skaden var opstået inden den mundtlige forhandling.
Dette  

 beløb fastsættes til 22.000 kr. pr. lejlighed.
I de øvrige 100 lejligheder, hvor rørsamling er anbragt under  

 badeværelsegulv, findes der en så nærliggende risiko for, at der senere vil  

 opstå skader, at klageren har krav på erstatning.
Hvis der foretages en  

 omlægning af rørinstallationen, inden der er opstået skader, kan der  

 imidlertid findes en løsning, hvorved ophugning af badeværelsegulvet undgås.  

 Udgifterne herved anslås til 10.000 kr. pr. stuelejlighed incl. moms.
Der er  

 i prisen taget hensyn til, at en sådan løsning måske ikke giver et så smukt  

 udseende, som hvis gulv blev ophugget.
 For de 18 lejligheder på 1.sal sættes det tilsvarende beløb til 5.000 kr.  

 pr. lejlighed.
 Forsåvidt angår de resterende 82 lejligheder, hvor rørsamlinger ikke er  

 anbragt under badeværelsegulvet, findes risikoen for skade så begrænset, at  

 der ikke er grundlag for at fastsætte erstatning.
 Klagerens krav mod ingeniøren opgøres herefter således:
 der forrentes med sædvanlig procesrente fra den 7. marts 1986.
T H I B E S T E M M E S Indklagede, Ingeniørfirmaet A ApS, skal inden 14 dage efter modtagelsen af  

 denne kendelse til klageren, Boligselskabet K, afd. 10 og 11, betale  

 1.492.000 kr. med sædvanlige procesrenter fra den 7. marts 1986.
 I sagsomkostninger betaler denne indklagede 100.000 kr. til klageren,  

 hvorved bemærkes, at klageren har afholdt meget betydelige udgifter til syn  

 og skøn.
Indklagede, Arkitektfirmaet B ApS, frifindes.
I sagsomkostninger til denne  

 indklagede skal klageren betale 35.000 kr.
 Indklagede, Murer- og entreprenørfirmaet D, skal inden samme frist til  

 klageren betale 50.000 kr. med sædvanlig procesrente fra den 1. oktober 1986.  

 Klageren betaler i delvise sagsomkostninger til indklagede 25.000 kr.
 Klageren og indklagede, Ingeniørfirmaet A ApS, betaler hver halvdelen af  

 omkostningerne ved voldgiftsrettens behandling af sagen.
København, den 17. maj 1989 Leif Egeskjold Johannes Bangert Niels Steen Steensen p.v.c.
G.
Stark Særlige noter: (* 1) Offentliggjort i Kendelser om fast ejendom 1989 side  

 41-47 af Jurist-og Økonomforbundets forlag.
