Pressenævnets kendelse i sag nr. 2022-80-0784 Frederiksborg Amts Avis var berettiget til at afvise læserbrev En person klagede over, at Frederiksborg Amts Avis afviste at bringe hans læserbrev uden angivelse af adresseoplysninger.
Da redaktøren som udgangspunkt er berettiget til at redigere mediet og beslutte, hvad man vil bringe, afviste Pressenævnets formand klagen.
 [Klager] har klaget over Frederiksborg Amts Avis afvisning af at bringe hans debatindlæg uden angivelse af adresseoplysninger, idet han mener, at god presseskik er tilsidesat.
Sagsfremstilling [Klager] har til støtte for klagen anført, at Frederiksborg Amts Avis alene vil bringe hans debatindlæg, hvis debatindlægget er forsynet med hans identifikationsoplysninger, herunder privatadresse.
[Klager] har oplyst, at han har hemmelig adresse, at han er den eneste med sit navn i Norden, samt at han havde angivet til debatindlægget, at han er suppleant til [Rådet].
Der kan derfor ikke være tvivl om, hvem der er afsender af debatindlægget, hvorfor det ikke er nødvendigt for Frederiksborg Amts Avis at kræve adressen publiceret.
Kravet om adresse er endvidere ubegrundet, og da kravet ikke kræves af alle, er der tale om forskelsbehandling.
 [Klager] har hertil blandt andet anført, at klagen således ikke går på læserbrevets indhold, men derimod er rent principiel med henblik på fremtidig præcedens i forhold til problemstillingen om manglende respekt for den personlige integritet og privatlivets fred samt problemstillingen om manglende ligebehandling, gennemsigtighed og klarhed.
 Pressenævnets formand, Jens Kruse Mikkelsen, udtaler:
 [Klager] har klaget over, at Frederiksborg Amts Avis har afvist at bringe hans debatindlæg, medmindre hans navn og privatadresse er angivet som afsender til debatindlægget.
Det er Pressenævnets opfattelse, at der gælder et almindeligt princip om, at redaktøren som udgangspunkt er berettiget til at redigere mediet og beslutte, hvad man vil bringe i avisen.
Det bemærkes dog generelt, at en avis (redaktøren) på baggrund af sin egen eller sine medarbejderes adfærd kan have forpligtet sig til at bringe en given omtale.
Pressenævnet finder det ikke dokumenteret, at Frederiksborg Amts Avis har påtaget sig en forpligtelse til at bringe [Klager] debatindlæg uden angivelse af adresseoplysninger.
Pressenævnet bemærker i den forbindelse, at Frederiksborg Amts Avis på mediets hjemmeside vedrørende optagelse af læserbreve har angivet blandt andet, at navn, adresse og by skal angives.
 Klagen afvises herefter som åbenbart grundløs, jf. medieansvarslovens § 43, stk. 2, nr. 1.
