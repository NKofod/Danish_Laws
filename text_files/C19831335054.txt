Til levnedsmiddelkontrolenhederne Veterinærdirektoratet har dags dato tilskrevet en  

 levnedsmiddelkontrolenhed således:
 »Angående opvarmning af levnedsmidler ved selvbetjening.
 Med skrivelse af 13. oktober 1983 har levnedsmiddelkontrollen forespurgt  

 veterinærdirektoratet vedrørende selvbetjeningssalg af færdigtilvirkede  

 dybfrosne/kølede burgere til opvarmning i ovn ved selvbetjening.
 Levnedsmiddelkontrollen redegør for den konkrete forhandlingsform således:  

 »Fra døgnkiosk i området forhandles ved selvbetjening færdigtilvirkede  

 burgere enkelt indpakket i klar plastfolie med svejsede lukninger, antagelig  

 en art »bagefolie«, hvorefter kunder selv anbringer den således  

 emballerede burger i en på forretningsstedet opstillet Toast-Master, hvor den  

 opvarmes til serveringstemperatur'.
 Under henvisning til, at der fra forhandlere er udtrykt ønske om at kunne  

 forhandle levnedsmidler på nævnte måde, anmoder enheden om  

 veterinærdirektoratets stillingtagen til, om forhandlingsformen kan  

 accepteres på passende vilkår.
 Veterinærdirektoratet har vurderet de forskellige aspekter i sagen,  

 specielt det forhold, at kunderne selv foretager opvarmningen af  

 levnedsmidlet i virksomhedens lokaler, og skal specielt henlede enhedens  

 opmærksomhed på detailforhandlingsbekendtgørelsens § 7, stk. 3, ifølge  

 hvilken lokaler i levnedsmiddeludsalg ikke må anvendes til andet formål end  

 det, hvortil de er godkendt, ligesom der ikke i lokalerne må forefindes  

 uvedkommende inventar m.v..
Bestemmelserne om, hvad der kan meddeles godkendelse til, fremgår af  

 bekendtgørelsens § 4, jfr. kap. 1, om bekendtgørelsens område.
Det fremgår  

 heraf, at levnedsmiddeludsalg alene kan meddeles godkendelse til  

 detailforhandling af levnedsmidler, samt i mindre omfang engrosforhandling af  

 levnedsmidler, og i den forbindelse med forhandlingen forbundne tilvirkning  

 af levnedsmidler.
Det forudsættes i bekendtgørelsens kap. 8, at denne  

 tilvirkning forestås af ansat personale, der er undergivet specielle  

 bestemmelser om hygiejne, sundhedstilstand m.m..
Under henvisning til ovenstående må veterinærdirektoratet derfor vurdere  

 en tilvirkning af levnedsmidler foretaget af kunder og udført i  

 levnedsmiddeludsalgets lokaler, som uforeneligt med  

 detailforhandlingsbekendtgørelsens regler, og en sådan aktivitet kan derfor  

 ikke godkendes af levnedsmiddelkontrolenheden.' Hvilket herved meddeles til orientering.
 P.v.v.
