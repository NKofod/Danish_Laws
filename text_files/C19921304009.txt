 Til samtlige til eksport af fersk kød, fersk fjerkrækød og kødvarer  

 autoriserede virksomheder samt dyrlægerne ved disse.
Vedrørende helbredsattester Med udstedelse af bekendtgørelse nr. 59 af 30. januar 1991 om  

 helbredskontrol blev der som erstatning for den obligatoriske, årlige  

 helbredsundersøgelse indført en »tro og love erklæring« til  

 udfyldelse af den ansatte med efterfølgende påtegning af enten privat læge  

 eller en lægeinstans tilknyttet virksomheden (jf. bilag 2 til ovennævnte  

 bekendtgørelse).
 Det har imidlertid i visse tilfælde vist sig, at privatpraktiserende læger  

 ikke har ønsket at underskrive en sådan »tro og love erklæring«, og  

 det har derfor været nødvendigt at acceptere en regelret  

 helbredsundersøgelse.
Med henblik på at afklare dette problem blev der den 3. december 1991  

 afholdt et møde mellem Finansministeriet, Den Almindelige Danske  

 Lægeforening, Veterinærdirektoratet og Slagteriernes Arbejdsgiverforening.  

 Der blev her indgået en aftale vedrørende lægers underskrivning af ovennævnte  

 bilag 2-attest, samt deres honorering herfor.
Aftalen løber foreløbigt frem  

 til 31. december 1992.
 I henhold til aftalen ændres ordlyden af »bilag 2-attesten« med  

 hensyn til den del, der skal udfyldes af lægen (jf. vedlagte eksemplar).
Den ændrede attest trykkes som den tidligere af LEC, hvorfra eksemplarer  

 til virksomhedens brug skal rekvireres.
Såfremt der er behov for denne  

 attest, inden den ændrede udgave er tilgængelig fra LEC, kan tilføjelsen  

 anføres i maskinskrift på eksisterende eksemplarer af attesten.
 Lægeforeningen orienterer gennem Ugeskrift for Læger sine medlemmer om den  

 indgåede aftale.
 Honoraret for underskrivning af bilag 2-attesten blev fastsat til kr.  

 114,- såfremt der ikke foretages nogen undersøgelse, og kr. 168,- såfremt der  

 foretages undersøgelse på baggrund af mistanke om behov herfor.
