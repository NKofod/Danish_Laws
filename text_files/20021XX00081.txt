Skriftlig fremsættelse (6. november  

 2002) Økonomi- og erhvervsministeren Herved tillader jeg mig for Folketinget at  

 fremsætte:
Forslag til lov om ændring af lov om almene  

 boliger samt støttede private andelsboliger m.v. (Aftrapning af den  

 direkte støtte til andelsboliger) (Lovforslag nr.
L 52).
Regeringen vil styrke vækst, velfærd og  

 fornyelse.
Det gælder også på boligområdet.
Det er  

 regeringens mål at få styrket det danske boligmarked.
Regeringen  

 har derfor med sit udspil "Vækst og fornyelse på  

 boligmarkedet" fra den 26. august 2002 og med aftalen af 15. oktober  

 2002 med S, DF, RV og KRF om flere og bedre boliger igangsat en samlet  

 boligpolitisk indsats, der skal bidrage til at tilvejebringe en bedre balance  

 på boligmarkedet.
Der er enighed om en flerårig indsats for at  

 skaffe flere boliger til unge, flere boliger til handicappede, flere private  

 udlejningsboliger og flere almene boliger, herunder ældreboliger.
Det  

 er målet, at der i de kommende 5 år påbegyndes over 20.000  

 nye boliger årligt.
 Det er formålet med lovforslaget, at der skabes en  

 gradvis større markedsorientering af andelsboligområdet,  

 således at nybyggede andelsboliger i stigende grad bliver etableret  

 uden direkte offentlig støtte efter de mere enkle regler for  

 ustøttede andelsboliger.
 Der foreslås derfor at fortsætte den  

 påbegyndte aftrapning af den direkte offentlige støtte til  

 andelsboliger, så støtten er fuldt aftrappet ved udgangen af  

 2004. Efter 2004 vil det alene være muligt at opføre  

 andelsboliger med offentlig støtte i form af kommunal garanti.
Den foreslåede aftrapning af støtten  

 medfører mindreudgifter for det offentlige på 52 mill. kr. i  

 2003, 103 mill. kr. i 2004, 207 mill.kr. i 2005 og 207 mill. kr. i 2006.  

 Mindreudgiften fordeles med 67 pct. til staten og 33 pct. til kommunerne, da  

 kommunerne refunderer 33 pct. af det statslige tilskud.
Derudover vil der  

 være statslige merudgifter på 0,1 mio. kr. i 2003 i forbindelse  

 med tilretninger i Erhvervs- og Boligstyrelsens informationssystem for det  

 støttede byggeri (BOSSINF). Merudgiften i 2003 afholdes af Erhvervs-  

 og Boligstyrelsens driftsbevilling.
Lovforslaget skønnes ikke at have  

 nævneværdige administrative konsekvenser for det offentlige i  

 2003 og 2004, mens støtten aftrappes.
I 2005, hvor støtten er  

 fuldt aftrappet, vil der være en administrativ lettelse i Erhvervs- og  

 Boligstyrelsen som følge af, at kvotefordelingen falder bort.  

 Styrelsens driftsramme reduceres derfor i 2005 med 1,3 mill. kr., heraf 0,8  

 mill. kr. lønsum, svarende til 2 årsværk.
Efter 2004  

 skønnes forslaget at medføre en administrativ lettelse for  

 kommunerne, når kvoten er faldet bort.
De kommunaløkonomiske  

 konsekvenser skal forhandles med de kommunale parter.
Forslaget skønnes ikke at have økonomiske  

 konsekvenser for erhvervslivet, da andelsboligbyggeriet forventes at  

 være det samme og derfor ikke vil medføre en indskrænkning  

 af markedet for byggeriets aktører.
Forslaget skønnes ikke at  

 have miljømæssige konsekvenser, administrative konsekvenser for  

 borgerne eller indeholde EU-retlige aspekter.
 Det foreslås, at lovforslaget træder i kraft  

 den 1. januar 2003.
 Idet jeg i øvrigt henviser til lovforslaget og de  

 bemærkninger, der ledsager det, skal jeg anbefale forslaget til Tingets  

 velvillige behandling.
