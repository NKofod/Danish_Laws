Skriftlig fremsættelse (25. februar 1999) Forsvarsministeren (Hans Hækkerup):
 Herved tillader jeg mig for Folketinget at  

 fremsætte:
 Forslag til folketingsbeslutning om Danmarks  

 tilslutning til oprettelsen af et fælles dansk tysk-polsk korps,  

 Multinational Corps Northeast.
(Beslutningsforslag nr.
B 93).
Folketingsbeslutningen vedrører samtykke til  

 Danmarks tilslutning til konventionen om oprettelse af Multinational Corps  

 Northeast.
Målet er at inddrage Polen i det integrerede samarbejde, der  

 eksisterer mellem Tyskland og Danmark på det forsvarsmæssige  

 område.
Korpsets politiske og militære betydning skal  

 således ses i sammenhæng med Folketingets samtykke den 3. februar  

 1998 til, at NATO udvider sin medlemskreds med Polen, Tjekkiet og Ungarn.
Korpsets oprettelse er udtryk for en videreudvikling af  

 det hidtidige multinationale militære samarbejde i Alliancen, og en  

 videreførelse af det hidtidige militære samarbejde mellem  

 landene omkring Østersøen.
Der er tale om et samarbejde mellem  

 dele af de tre landes hærstyrker, og korpset baseres på det  

 eksisterende dansk-tyske korpssamarbejde i Allied Land Forces  

 Schleswig-Holstein and Jutland (LANDJUT) i Rendsburg, der ophører  

 samtidig med Multinational Corps Northeast s oprettelse.
Korpssamarbejdet vil danne rammen for dansk forsvars  

 fortsatte bidrag til NATOs multinationale styrkestruktur med en substantiel  

 dansk landmilitær hovedforsvarsstyrke.
Korpset anses for  

 væsentligt som led i fastholdelsen af NATO-hovedkvarteret i Karup  

 (Allied Forces Baltic Approaches, BALTAP) i den nye kommandostruktur.  

 Korpssamarbejdet vurderes at ville bidrage til Polens fulde integration i  

 Alliancens militære samarbejde, snarest efter at medlemskabet er en  

 realitet.
 Korpset tilmeldes i sin helhed til NATO med henblik  

 på at løse opgaver i relation til det kollektive forsvar, dvs.  

 artikel 5 opgaver.
 Korpset skal desuden - med eller uden underlagte enheder  

 eller andre til formålet udpegede styrkebidrag - kunne bidrage med  

 korpshovedkvarteret i forbindelse med multinationale krisestyringsopgaver og  

 fredsstøttende operationer (ikke-artikel 5 opgaver) samt i  

 humanitære operationer, katastrofehjælpssituationer o.lign.
Danmark vil i lighed med bidraget til LANDJUT i dag  

 bidrage med stabspersonel til det multinationale korpshovedkvarter samt med  

 korpstropper og Danske Division.
Tyskland og Polen vil på lignende vis  

 bidrage til stab og korpstropper samt med 14 (tyske) og 12 (polske) Division.  

 Den danske andel af fredstidsorganisationen forventes at være stort set  

 uændret i forhold til det hidtidige bidrag til LANDJUT.
 Forslaget vil ikke få økonomiske eller  

 administrative konsekvenser for staten set i forhold til det nuværende  

 bidrag til LANDJUT.
 Idet jeg i øvrigt henviser til de  

 bemærkninger, der ledsager beslutningsforslaget, skal jeg tillade mig  

 at anbefale det til det høje Tings velvillige behandling.
