Fremsat den 22. oktober 2020 af Marie Krarup (DF), Liselott Blixt (DF), René Christensen (DF), Kristian Thulesen Dahl (DF), Pia Kjærsgaard (DF), Morten Messerschmidt (DF) og Peter Skaarup (DF) Forslag til folketingsbeslutning om forbud mod at bære islamisk tørklæde i offentlige institutioner Folketinget pålægger regeringen inden udgangen af 2020 at fremsætte et lovforslag, der forbyder, at der bæres islamisk tørklæde i danske offentlige institutioner i de tilfælde, hvor man har borgerkontakt eller færdes i større grupper.
Bemærkninger til forslaget Danmark er et kristent land og har gennem mange århundreder været præget af kristendommen.
Dannebrog er prydet af et kristent kors.
Vores kultur og dermed også vores offentlige institutioner er funderet på kristendommen og kristne værdier.
Kristendommen og kristne højtider er tydeligt til stede i skoler og offentlige institutioner i form af udsmykning, jule- og påskepynt, fridage efter den kristne kalender samt andre kristne traditioner, f.eks. juleafslutning i en kirke, fællessang af salmer og evt. fadervor ved morgensamling.
Samtidig med at man i Danmark har en lang tradition for, at kristendommen er til stede overalt, har vi også en tradition for, at man ikke missionerer for andre religioner, sekter eller politiske ideologier i offentlige institutioner.
Mange institutioner forbyder politisk agitation på institutionens område, undtagen på bestemte politiske debatdage.
Danske offentlige institutioner er kort sagt præget af kristen dansk kultur, men lukket for agitation for religioner, sekter eller politiske ideologier.
Sådan skal det blive ved med at være.
Derfor mener stillerne af dette beslutningsforslag ikke, at der bør gives plads til islamisk mission i danske offentlige institutioner.
Når kvinder bærer et islamisk tørklæde, udfører de bevidst eller ubevidst mission for islam.
Det bør der ikke være plads til i danske offentlige institutioner.
Skriftlig fremsættelse Marie Krarup (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om forbud mod at bære islamisk tørklæde i offentlige institutioner.
(Beslutningsforslag nr.
B 47) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
