Skriftlig fremsættelse (25. november 2020) Justitsministeren (Nick Hækkerup):
 Herved tillader jeg mig for Folketinget at fremsætte:
Forslag til lov om ændring af lov om våben og eksplosivstoffer m.v. (Tilbagerulning af pebersprayordningen, udenlandske civile statsmyndigheders adgang til at bære, ind- og udføre visse våben og fastsættelse af supplerende bestemmelser til forordning nr. 2019/1148 af 20. juni 2019 om markedsføring og anvendelse af udgangsstoffer til eksplosivstoffer m.v.) (Lovforslag nr.
L 111) Det har siden den 1. januar 2019 været lovligt for personer over 18 år at erhverve og besidde peberspray i eget hjem (pebersprayordningen). Det er en af regeringens primære opgaver at sikre, at danskerne føler sig trygge.
Det er regeringens opfattelse, at det ikke skaber tryghed i samfundet, at den enkelte borger har mulighed for at bevæbne sig, herunder med peberspray.
Det er Justitsministeriets vurdering, at pebersprayordningen har haft en negativ effekt i forhold til udbredelsen af peberspray, da der bl.a. er sket en kraftig stigning i antallet af sager, hvor peberspray besiddes eller indføres ulovligt.
Derfor foreslås det for det første at rulle pebersprayordningen, som den kendes i dag, tilbage.
Lovforslaget vil på dette punkt betyde, at personer efter lovens ikrafttrædelse som udgangspunkt ikke vil kunne erhverve, besidde og bære peberspray  hverken hjemme eller på et offentligt tilgængeligt sted.
Det er dog samtidig regeringens vurdering, at der er et særligt hensyn at tage til udsatte personer (f.eks. stalkingofre eller ofre for æresrelaterede forbrydelser). Derfor foreslås mulighederne for at denne persongruppe kan meddeles tilladelse til at besidde og bære peberspray i det offentlige rum udvidet.
Formålet med lovforslaget er for det andet at sikre, at svenske toldere kan ind- og udføre samt bære deres tjenestevåben som led i udførelsen af toldkontrol på togstrækningen over Øresundsforbindelsen.
Baggrunden for forslaget er, at det siden 2013 har været obligatorisk for svenske toldere at bære peberspray og gummiknippel.
Svenske toldere har i henhold til aftale af 22. juni 2000 mellem Danmark og Sverige om grænsetoldsamarbejde vedrørende Øresundsforbindelsen mulighed for at starte toldkontrollen fra ombordstigning i Kastrup.
Passerer de svenske toldere den danske landegrænse med peberspray og gummiknippel, vil der i våbenlovens forstand være tale om ind- og udførsel af våben, ligesom tolderne vil bære våben omfattet af våbenlovens kontrolordning.
De svenske myndigheder har oplyst, at dette er til hinder for en effektiv toldkontrol og indebærer en risiko for omgåelse af toldkontrollen.
Det foreslås derfor at sikre hjemmel til, at svenske toldtjenestefolk får mulighed for at bære deres tjenesteudrustning, herunder peberspray og gummiknippel, i Danmark.
Konkret foreslås dette sikret ved, at justitsministeren til opfyldelse af mellemstatslige aftaler bemyndiges til at fastsætte nærmere regler om, at våbenlovens bestemmelser om at bære samt ind- og udføre peberspray og slagvåben ikke finder anvendelse på udenlandske civile statsmyndigheder.
Endelig foreslås det for det tredje, at der foretages visse mindre ændringer af våbenloven for at bringe dansk ret i overensstemmelse med en ny forordning om markedsføring og anvendelse af udgangsstoffer til eksplosivstoffer mv.
Forordningen finder anvendelse fra 1. februar 2021. Den erstatter den gældende forordning på området fra 2013 med styrkede og præciserede regler.
Reglerne begrænser almindelige borgeres adgang til udgangsstoffer til eksplosivstoffer, dvs. stoffer, der kan anvendes til at fremstille eksplosivstoffer.
Reglerne indebærer bl.a., at Sikkerhedsstyrelsen udpeges til national inspektionsmyndighed og skal inspicere og kontrollere, at bl.a. erhvervsdrivende og onlinemarkedspladser skal overholde en række bestemmelser i forordningen.
 Efter den offentlige høring af lovforslaget er der indført en række nye bestemmelser i denne del af forslaget, herunder om Sikkerhedsstyrelsens kontrolbeføjelser som national inspektionsmyndighed og om sanktioner for det tilfælde, at erhvervsdrivende og onlinemarkedspladser m.fl. undlader at bistå Sikkerhedsstyrelsen i forbindelse med inspektionsopgaven.
 Der er b.la. også indført en bestemmelse om, at Rigspolitiet bliver national inspektionsmyndighed for så vidt angår politiets udstedelse af licenser og politiets varetagelse af opgaven som nationalt kontaktpunkt for indberetning af mistænkelige transaktioner mv.
Justitsministeriet finder det på den baggrund rigtigst, at de nye dele af lovforslaget sendes i offentlig høring sideløbende med fremsættelsen af forslaget i Folketinget.
Der er fastsat en kort høringsfrist, så forslaget fortsat kan nå at blive 1. behandlet den 11. december 2020.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
