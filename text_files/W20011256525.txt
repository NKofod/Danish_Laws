Landsskatteretskendelse Fonde - udlodningstidspunkt Fonden A var omfattet af fondslovens § 1, stk. 1, og dermed skattepligtig  

 efter fondsbeskatningslovens § 1, stk. 1,  nr. 1. Fonden havde ifølge  

 fundatsens § 3 til formål at udbetale hele legatets årlige  

 nettoindtægt i lige store legatportioner til de af legatstifternes  

 søskende og søskendebørn, der måtte være i  

 live på udbetalingstidspunktet.
Efter fondsbeskatningslovens § 4, stk.  

 2, havde fonden fradragsret for uddelinger til opfyldelse af dette  

 formål.
Fonden havde tillige i medfør af fondslovens § 9, stk.  

 2, mulighed for at foretage fradragsberettigede udlodninger af  

 nettokursgevinsterne af fondens formue, idet fonde herved er tillagt mulighed  

 for at udligne den skattebyrde, som ellers var pålagt ved  

 indførelsen af kursgevinstloven.
 Fonden foretog ifølge regnskabet for 1997 hensættelse til  

 uddelinger i henhold til fondslovens § 9, stk. 2, for 87.600 kr.
De stedlige skattemyndigheder har ikke anerkendt fradrag for uddelingerne  

 i indkomståret 1997, idet myndighederne har været af den  

 opfattelse, at fonden i indkomståret 1997 ikke havde foretaget en  

 retligt bindende vedtagelse af uddelingerne i overensstemmelse med  

 cirkulære nr. 49 af 19. marts 1996, pkt. 21.1. Myndighederne har  

 konstateret, at legatarerne først modtog underretning om modtagelse af  

 uddelingerne i løbet af første halvdel af indkomståret  

 1998, hvorfor der først ville kunne opnås fradrag i dette  

 indkomstår.
Endelig har myndighederne afvist, at der i fundatsens § 3  

 skulle være grundlag for at antage, at der forelå en retsgyldig  

 forpligtigelse for fonden til at præstere uddelingerne.
Fondens repræsentant har nedlagt påstand om, at der anerkendes  

 fradrag i indkomståret 1997 for uddelingerne af fondens  

 nettokursgevinster i medfør af fondslovens § 9, stk. 2, jf.  

 fondsbeskatningslovens § 4, stk. 2. Repræsentanten har begrundet dette  

 med, at fonden allerede i indkomståret 1997 var retligt forpligtet til  

 at foretage uddeling af fondens samlede nettoindtægter i på  

 forhånd fastsatte portioner.
Bestyrelsen var således uden  

 indflydelse på legaterne eller de nærmere betingelser for  

 uddelingerne heraf.
Legatarerne måtte derfor anses for allerede i  

 indkomståret 1997 at have erhvervet et retligt krav på udbetaling  

 af et efter objektive kriterier fastsat beløb.
Til støtte  

 herfor har repræsentanten henvist til fundatsens § 3, hvoraf det  

 fremgår, at "Hele legatets årlige nettoindtægt skal  

 udbetales i lige store legatportioner til de af legatstifternes  

 søskende og søskendebørn, der måtte være i  

 live på udbetalingstidspunktet.", samt henvist til Ligningsvejledningen  

 1997 S.H.21.2. om principperne for fradragsrettens indtræden.  

 Repræsentanten har endvidere anført, at fondens bestyrelsen har  

 fulgt denne praksis gennem flere år, hvilket var anset for dokumenteret  

 allerede ved fondens tidligere sag i Landsskatteretten.
 Landsskatteretten skal udtale:
 Landsskatteretten bemærker, at fradragsretten for  

 vedtægtsmæssige uddelinger efter fondsbeskatningslovens § 4, stk.  

 2, indtræder på tidspunktet, hvor fonden bliver retligt  

 forpligtet til at præstere uddelingen, uanset om betaling eller  

 overgivelse af uddelingen først finder sted i det efterfølgende  

 indkomstår.
Fradragsretten og dermed den retlige forpligtelse til at præstere  

 uddelingen anses for indtrådt, uanset at uddelingen endnu ikke kan  

 fastsættes beløbsmæssigt.
Det er dog et krav, at  

 uddelingens størrelse kan opgøres efter objektive kriterier, og  

 at giver eller modtager ikke har mulighed for at påvirke  

 størrelsen af uddelingen.
Fradragsretten gælder tillige for  

 uddelinger af nettokursgevinster efter fondslovens § 9, stk. 2, jf. herved  

 Ligningsvejledningen SH.21.2.
Landsskatteretten finder efter en konkret vurdering, at fonden i  

 medfør af fundatsens § 3 allerede ved udgangen af indkomståret  

 1997 var retligt forpligtet til at foretage udlodning af samtlige optjente  

 nettokursgevinster.
Retten har herved henset til, at uddelingernes  

 størrelse kunne opgøres ud fra objektive kriterier inden  

 udgangen af indkomståret 1997, samt at fundatsens § 3 efter det oplyste  

 var de enkelte legatmodtagere bekendt, hvorfor modtagerne i kraft heraf havde  

 opnået et retskrav på uddelingerne.
 Den påklagede ansættelse nedsættes i overensstemmelse  

 hermed.
