Bekendtgørelse om likviditetslån til energiintensive virksomheder I medfør af § 4, stk. 3, § 5, stk. 2-3, § 9 og § 16, stk. 5, i lov nr. 1400 af 10. oktober 2022 om likviditetslån m.v. i forbindelse med indefrysningsordning for høje energiregninger og til energiintensive virksomheder m.v. fastsættes:
Kapitel 1 Bekendtgørelsens anvendelsesområde § 1. Efter denne bekendtgørelse ydes der likviditetslån til delvis dækning af energiintensive virksomheders udgifter til el og gas.
 Stk. 2. Der ydes ikke likviditetslån efter denne bekendtgørelse til fuldt ud offentligt ejede institutioner og virksomheder.
 Stk. 3. Der ydes ikke likviditetslån efter denne bekendtgørelse til dækning af udgifter til fjernvarme.
 Stk. 4. Der ydes ikke likviditetslån efter denne bekendtgørelse til dækning af udgifter i perioder, hvor virksomheden får indefrosset sine energiregninger i medfør af lov om en indefrysningsordning for høje energiregninger.
 Stk. 5. Likviditetslånene ydes, jf. stk. 1, for perioden fra og med 1. november 2022 til og med 31. oktober 2023.
 Stk. 6. Likviditetslånet efter denne bekendtgørelse er omfattet af reglerne i Temporary Crisis Framework for State Aid measures to support the economy following the aggression against Ukraine by Russia.
Kapitel 2 Definitioner § 2. I denne bekendtgørelse forstås ved:
 1) Energivirksomhed: Elhandelsvirksomheder og gasleverandører med dansk CVR-nummer.
 2) Elhandelsvirksomhed: Virksomhed, der sælger elektricitet til eller køber elektricitet af den, der omfattes af et aftagenummer, eller virksomhed, der sælger elektricitet på engrosmarkedet, og som er registreret i Datahub.
 3) Gasleverandør: Enhver fysisk eller juridisk person, der varetager forsyning med gas.
 4) Virksomhed: Enhver juridisk enhed med dansk CVR-nummer uanset dens retlige form, der udøver en økonomisk aktivitet.
 5) Energiintensiv virksomhed: Virksomhed hvis samlede udgifter til energiprodukter, herunder til andre energiprodukter end el og naturgas, svarede til mindst 3 pct. af virksomhedens omsætning i referenceperioden.
6) Referenceperiode: Perioden fra og med den 1. januar 2021 til og med den 31. december 2021, jf. dog litra b.
Den energiintensive virksomhed kan dog vælge en samlet referenceperiode baseret på regnskabsdata for 12 måneder, som starter senere end den 1. januar 2021, hvis den alternative periode er mere retvisende for den energiintensive virksomhed.
 7) Energipris: Den samlede pris som fremgår af energiregningerne for henholdsvis el eller gas i en given kalendermåned.
 8) Energiforbrug: Det samlede forbrug som fremgår af energiregningerne for henholdsvis el eller gas i en given kalendermåned.
9) Pris per energienhed (PPE): Pris per forbrugt enhed af el eller gas i en given kalendermåned.
PPE beregnes ved at dividere energiprisen med energiforbruget.
 10) Energiregning: Faktura fra en energivirksomhed til den energiintensive virksomhed.
 11) Merudgifter til el og gas: Den del af den energiintensive virksomheds energiregninger, der overstiger en fordobling af PPEen for henholdsvis el og gas.
 12) Koncern: Alle enheder, som de jure eller de facto kontrolleres af én og samme enhed, som defineret i bilag I til Europa-Kommissionens forordning nr. 651/2014 af 17. juni 2014 om visse kategorier af støttes forenelighed med det indre marked i henhold til traktatens artikel 107 og 108.
Kapitel 3 Betingelser for at modtage likviditetslån § 3. Der ydes likviditetslån til energiintensive virksomheder, der opfylder følgende betingelser:
 1) Den energiintensive virksomhed er registreret i Det Centrale Virksomhedsregister (CVR) med virksomhedsstatus aktiv eller normal.
 2) Den energiintensive virksomhed eller den koncern, som den energiintensive virksomhed er en del af, har ikke modtaget ulovlig statsstøtte, som endnu ikke er tilbagebetalt.
 § 4. Energiintensive virksomheder kan opnå lån til dækning af op til 50 pct. af virksomhedens merudgifter til el og gas, hvis virksomhedens PPE på henholdsvis el eller gas i en given kalendermåned i 2022 eller 2023 er mere end dobbelt så høj som den gennemsnitlige PPE for referenceperioden, jf. dog stk. 4.
 Stk. 2. Ønsker en virksomhed ikke at gøre brug af den fulde ramme på op til 50 pct. af virksomhedens merudgifter ifm. ansøgninger om likviditetslån i en given kalendermåned, kan uudnyttet ramme anvendes i en senere ansøgning.
Stk. 3. Energiintensive virksomheder kan ansøge om likviditetslån for den samme kalendermåned flere gange, herunder ved korrektion af tidligere ansøgt lån.
Ved ansøgning om likviditetslån for en kalendermåned, som den energiintensive virksomhed tidligere har modtaget likviditetslån for, modregnes det allerede udbetale likviditetslån i udbetalingen af det ansøgte likviditetslån.
Stk. 4. Energiintensive virksomheder kan maksimalt opnå likviditetslån for et beløb svarende til 25.000.000 EUR.
Er den energiintensive virksomhed en del af en koncern, gælder 1. pkt. for koncernen som helhed.
 Stk. 5. Hvis den energiintensive virksomhed har fået indefrosset energiudgifter i medfør af lov om en indefrysningsordning for høje energiregninger, indgår dette indefrysningsbeløb i opgørelsen af det samlede beløb, den energiintensive virksomhed kan få likviditetslån for, jf. stk. 4.
 Stk. 6. Ved ansøgning om indefrysning af energiregninger i medfør af lov om en indefrysningsordning for høje energiregninger medregnes likviditetslån ydet i medfør af denne bekendtgørelse ved opgørelsen af virksomhedens samlede indefrysning af udgifter til el og gas.
 Stk. 7. For koncernforbundne virksomheder foretages opgørelsen efter stk. 4-6, samlet for koncernens virksomheder.
Kapitel 4 Ansøgning og dokumentation Ansøgning § 5. Ansøgning om udbetaling af likviditetslån skal indsendes til Erhvervsstyrelsen via den digitale indberetningsløsning Ansøgning om lån til energiintensive virksomheder senest den 1. december 2023. I indberetningsløsningen anfører ansøger de oplysninger, som fremgår af § 6.
 Stk. 2. Virksomheden kan søge om likviditetslån på tværs af både el og gas.
 § 6. Ansøgning om likviditetslån skal indeholde følgende:
 1) Oplysninger om virksomhedens navn, CVR-nr. og adresse.
 2) Oplysninger om hvilke energityper den energiintensive virksomhed ønsker at ansøge om likviditetslån for.
 3) Oplysninger om hvilke elhandelsvirksomheder eller gasleverandører, som den energiintensive virksomhed modtager energiregninger fra.
 4) Oplysninger om for hvilken periode, der ønskes at søge om likviditetslån for.
 5) Oplysninger om omsætning og udgifter til forbrug som beskrevet i § 2, nr. 5-6.
 6) Oplysninger om den samlede pris som fremgår af energiregningerne for henholdsvis el eller gas modtaget i den kalendermåned der ansøges om likviditetslån for.
 7) Oplysninger om det samlede forbrug som fremgår af energiregningerne for henholdsvis el eller gas modtaget i den kalendermåned der ansøges om likviditetslån for.
 8) Dokumentation for betaling af de energiregninger, der tidligere har dannet grundlag for udbetaling af likviditetslån til virksomheden.
 9) Kontaktoplysninger med navn, telefonnummer og e-mail.
 Stk. 2. Virksomheden skal i ansøgningen under strafansvar, jf. § 12, på tro og love erklære, at de afgivne oplysninger efter stk. 1, nr. 1-9 er korrekte, og at betingelserne i § 1, stk. 6, samt §§ 3 og 4 er opfyldt.
Udbetaling § 7. Udbetaling af likviditetslån vil ske til ansøgers NemKonto.
 Stk. 2. Der kan alene udbetales likviditetslån, når grundlaget for udbetalingen er dokumenteret i fornødent omfang og inden for den af Erhvervsstyrelsen fastsatte frist.
Kapitel 5 Renter § 8. Likviditetslån til energiintensive virksomheder tillægges renter.
I låneperioden samt de efterfølgende 12 afdragsfri måneder, tilskrives renterne bagudrettet som minimum ved udløbet af likviditetslånet og de 12 efterfølgende måneder.
I en 4-årig afdragsperiode, der påbegyndes ved udgangen af låneperioden, tilskrives renterne bagudrettet, hver gang den energiintensive virksomhed foretager et afdrag.
Renten tilskrives på baggrund af den energiintensive virksomhed resterende gæld ved seneste afdrag.
Stk. 2. Likviditetslån til energiintensive virksomheder tilskrives renter til samme rentesats som den af Klima-, energi- og forsyningsministeren fastsatte rentesats herfor, jf. lov om en indefrysningsordning for høje energiregninger.
Renter på likviditetslån beregnes fra udbetalingen af likviditetslånet.
Kapitel 6 Kontrol § 9. Erhvervsstyrelsen kan udtage ansøgninger om likviditetslån til udvidet kontrol og sagsbehandling, herunder hvor der ansøges om et højt likviditetslån set i forhold til virksomhedens størrelse og omsætning.
 Stk. 2. Erhvervsstyrelsen fører endvidere løbende stikprøvekontrol og risikobaseret kontrol med det udbetalte likviditetslån efter denne bekendtgørelse.
 Stk. 3. Erhvervsstyrelsen kan i kontroløjemed, jf. stk. 1 og 2, indsamle, samkøre, videregive og foretage anden behandling af data efter lov om Erhvervsstyrelsens behandling af data.
 Stk. 4. Erhvervsstyrelsen kan pålægge enhver, der udtages til udvidet kontrol og sagsbehandling, at udlevere supplerende oplysninger og dokumentation til brug for afgørelsen.
 Stk. 5. Erhvervsstyrelsen fastsætter i forbindelse med indhentelse af oplysninger efter denne bestemmelse en frist for indsendelse af oplysningerne.
 § 10. Erhvervsstyrelsen kan kræve et allerede udbetalt likviditetslån tilbagebetalt og træffe afgørelse om afslag på ansøgning om yderligere lån, hvis den energiintensive virksomhed ikke overholder reglerne i denne bekendtgørelse, eller hvis den energiintensive virksomhed straffes for overtrædelse af regler vedrørende indefrysningsordningerne på el-, gas- og varmeforsyningsområdet.
Kapitel 7 Klage, straf og ikrafttræden Klageadgang § 11. Erhvervsstyrelsens afgørelser efter reglerne i denne bekendtgørelse kan indbringes for Erhvervsankenævnet.
 Stk. 2. Klage skal være indgivet inden 4 uger efter at afgørelsen er meddelt.
 Stk. 3. Erhvervsankenævnets formand kan efter nærmere aftale med nævnet træffe afgørelse på nævnets vegne i sager, der behandles efter denne bekendtgørelse.
 Stk. 4. Søgsmål til prøvelse af afgørelser truffet af Erhvervsankenævnet efter denne bekendtgørelse, skal være anlagt inden 6 måneder efter, at afgørelsen er meddelt den pågældende.
Straf § 12. Medmindre højere straf er forskyldt efter anden lovgivning, straffes med bøde den, der i forbindelse med en ansøgning eller ydet likviditetslån efter denne bekendtgørelse, afgiver urigtige eller vildledende oplysninger eller fortier oplysninger af betydning for en sags afgørelse.
 Stk. 2. Der kan pålægges selskaber m.v. (juridiske personer), strafansvar efter reglerne i straffelovens 5. kapitel.
Ikrafttrædelse § 13. Bekendtgørelsen træder i kraft den 4. november 2022.
