Skriftlig fremsættelse (14. november 2018) Transport-, bygnings- og boligministeren (Ole Birk Olesen):
 Herved tillader jeg mig for Folketinget at fremsætte:
Forslag til lov om ændring af lov om midlertidig regulering af boligforholdene (Kontrol og sanktion vedrørende bopælspligt) (Lovforslag nr.
L 98) Lovforslaget skal ses i sammenhæng med den politiske aftale af 17. maj 2018 om bedre vilkår for vækst og korrekt skattebetaling i dele- og platformsøkonomien, som bl.a. indeholder initiativet om klare rammer for korttidsboligudlejning samt skærpede sanktioner, og som skal udmøntes i erhvervsministerens lovgivning.
 Lovforslagets formål er at styrke kommunernes mulighed for at sikre overholdelsen af reglerne om bopælspligt.
 Det foreslås at indføre en udtrykkelig hjemmel for kommunerne til at samkøre.
CPR-registret med BBR-registret og Det Fælleskommunale Ejendomsstamregister (ESR) med henblik på at afdække, om helårsboliger omfattet af bopælspligten faktisk anvendes til helårsbeboelse.
Desuden foreslås, at kommunerne får udtrykkelig hjemmel til at opsøge udvalgte husstande på bopælen samt at indhente oplysninger fra forsyningsselskaber om en husstands forbrug, når der foreligger konkret mistanke om, at reglerne om bopælspligt ikke overholdes.
 Herudover foreslås det at præcisere, at overtrædelse af reglerne om bopælspligt kan straffes med bøde inden for visse rammer, og at bødeniveauet skal ligge i størrelsesorden 10.000 kr. og i gentagelsestilfælde 20.000 kr.
 Lovændringen forventes at træde i kraft den 1. januar 2019.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings hurtige og velvillige behandling.
