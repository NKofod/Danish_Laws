Fremsat den 15. januar 2002 af  

 Kristen Touborg (SF),  

 Margrete Auken (SF) og Aage Frandsen (SF) Forslag til folketingsbeslutning om ensartede regler for kommunernes inkassovirksomhed  

 m.v.
 Folketinget pålægger regeringen inden udgangen  

 af indeværende folketingsår at fremsætte de  

 nødvendige lovforslag og foretage de fornødne ændringer i  

 administrative forskrifter med henblik på ensretning af reglerne for  

 kommunernes inkassovirksomhed m.v. således, at der  

 indføres:
 En fælles klageinstans for samtlige kommunale afgørelser  

 om betalingsevnevurderinger i form af betalingsordninger og  

 lønindeholdelser.
 Ens renteberegning for de fordringer mod borgere, som kommunerne  

 inddriver   også skyldig A-skat og moms.
 Ens forældelsesregler for de fordringer mod borgere, som  

 kommunerne inddriver.
 Indtrædelses- og modregningsret i overskydende skat for de  

 fordringer mod borgere, som kommunerne inddriver.
 Ens regler om indeholdelse i løn m.v. for de fordringer mod  

 borgere, som kommunerne inddriver.
Bemærkninger til forslaget Kommunerne inddriver i dag en række  

 restancer på statens vegne og opkræver og inddriver en  

 række fordringer og restancer på egne vegne og i visse  

 tilfælde også på privates vegne.
Der kan eksempelvis  

 være tale om tilgodehavender i forbindelse med kommunal elforsyning,  

 børnepasning, administrativt ikendte bøder, private personers  

 fordringer på underholdsbidrag m.v.
Ved opkrævning forstås udsendelse af  

 opkrævninger m.v. og den efterfølgende kontrol med, at betaling  

 finder sted.
Ved inddrivelse forstås anvendelse af tvangsmidler og  

 frivillige betalingsordninger over for borgerne med henblik på betaling  

 af fordringen.
 I de fleste af landets kommuner er opkrævnings- og  

 inddrivelsesopgaven organiseret i en samlet funktion, en inkassofunktion, der  

 typisk er etableret som en del af den økonomiske forvaltning.
 Det er kommunalbestyrelsen, der er ansvarlig for  

 opkrævningen og inddrivelsen med undtagelse af udlægsfunktionen.  

 Efter skatteinddrivelsesloven foretages udlægsfunktionen af  

 pantefogeder, der ansættes af kommunalbestyrelsen.
Kommunernes opkrævning og inddrivelse sker efter en  

 række forskellige lovregler.
Af disse love kan f.eks. nævnes lov  

 om inddrivelse af underholdsbidrag m.v., lov om fremgangsmåden ved  

 inddrivelse af skatter og afgifter m.v. og kildeskatteloven.
Til de  

 forskellige love er knyttet bekendtgørelser m.v., som er udstedt af  

 ministerier, styrelser og tilhørende institutioner.
På en række områder er der uklarheder i  

 opkrævnings- og inddrivelsesreglerne og manglende overensstemmelse  

 mellem forskellige regelsæt.
Samtidig er mange regelsæt  

 kompliceret sammensat.
 Sammenfattende kan man om opkrævningen og  

 inddrivelsen sige, at den er meget uoverskuelig, idet den sker efter  

 forskellig lovgivning, hvor inddrivelsesskridtene er vidt forskellige, og  

 endelig er klagevejene vanskelige at overskue.
Det er således svært for både borgeren  

 og myndighederne at finde ud af, hvordan inddrivelsen skal finde sted.
Det  

 betyder, at de administrative ressourcer ikke anvendes effektivt.
Hertil  

 kommer ikke mindst risikoen for, at borgernes retssikkerhed  

 tilsidesættes.
Det indviklede klagesystem er desuden medvirkende til at  

 udvikle forskellige standarder for, hvad det vil sige, at skyldneren skal  

 efterlades, hvad der er nødvendigt til eget og familiens  

 underhold.
 Det rigtige vil derfor være at harmonisere disse  

 inddrivelsesregler.
På denne baggrund foreslår SF for det  

 første, at der oprettes en fælles klageinstans for  

 samtlige klager over afgørelser om betalingsordninger,  

 betalingsevnevurderinger og lønindeholdelser.
Da en eventuel klage  

 vedrører en retlig standard, foreslås, at klageinstansen  

 fremover skal være fogedretterne.
 Begrundelsen herfor er, at forslaget øger borgernes  

 retssikkerhed i forhold til den nuværende ordning.
I dag kan afgørelser om inddrivelse af krav m.v.  

 indbringes for de sociale nævn, told- og skatteregionerne og  

 fogedretterne.
Eksempelvis er told- og skattemyndighederne klageinstans i  

 alle klagesager vedrørende lønindeholdelse for skatterestancer,  

 de sociale nævn er klageinstans på det sociale område i  

 relation til klager over betalingsevnevurderingen i forbindelse med  

 lønindeholdelse, der foretages efter principperne i kildeskattelovens  

 § 73. På bidragsområdet, hvor inddrivelse foretages med hjemmel i  

 lov om inddrivelse af underholdsbidrag, kan en beslutning om  

 lønindeholdelse indbringes for fogedretten.
Hvilken myndighed, der er  

 rette klageinstans, afhænger således af indsigelsens karakter.  

 Det betyder, at nogle indsigelser skal indbringes for det administrative  

 klagesystem, mens andre skal indbringes for fogedretten.
Det indviklede  

 klagesystem er medvirkende til at udvikle forskellige standarder for, hvad  

 det vil sige, at skyldneren skal efterlades, hvad der er nødvendigt  

 til eget og familiens underhold m.v.
 Hertil kommer, at loven om kommunalt samarbejde om  

 opkrævning og inddrivelse øger behovet for en fælles  

 klageinstans.
 For det andet foreslår SF, at rente- og  

 gebyrreglerne (herunder procentsatserne) vedrørende de fordringer mod  

 borgere, som kommunerne inddriver, gøres ensartede.
I dag opereres der med forskellige rentesatser m.v. for de  

 fordringer mod borgere, som kommunerne inddriver.
Renteloven, den kommunale  

 gebyr- og rentelov, kildeskatteloven og en række andre love indeholder  

 forskellige bestemmelser om, hvornår og hvordan renter ved forsinket  

 betaling kan kræves.
 Hertil kommer, at renteloven som udgangspunkt opererer med  

 én rentesats, men krav af offentligretlig karakter falder uden for  

 rentelovens anvendelsesområde.
 Begrundelsen for SF s forslag er, at borgeren lettere vil  

 kunne forstå systemet, hvis rente- og gebyrreglerne er ens for de krav  

 mod borgere, som kommunerne inddriver.
For det tredje foreslår SF, at reglerne om  

 forældelse af de krav mod borgere, som kommunerne inddriver,  

 gøres ensartede.
Det foreslås, at alle disse krav og ikke blot  

 krav på skatter og afgifter af offentligretlig natur m.v.  

 forældes efter reglerne i 1908-loven om forældelse af visse  

 fordringer.
Dvs. en forældelsesfrist på 5 år.
I dag er der ikke noget system i de særlige regler  

 om forældelse af det offentliges krav mod borgerne.
For eksempel kan  

 det nævnes, at på socialområdet findes forskellige  

 forældelsesregler alt afhængigt af, om der er tale om  

 tilbagebetalingskrav efter lov om aktiv socialpolitik (5 år) og retten  

 til at indkræve bidrag efter børnetilskudsloven (20 år),  

 mens andre love ikke indeholder regler om forældelse.
Det kan f.eks.  

 nævnes, at tilbagebetalingskrav efter service- og aktivlovene ikke  

 forældes, men bortfalder efter 5 år, hvis visse betingelser er  

 opfyldt.
Begrundelsen for forslaget er, at det kan virke  

 stødende for retsfølelsen, at forældelsesreglerne  

 vedrørende de krav mod borgere, som kommunerne inddriver, ikke er  

 ensartede.
Hertil kommer, at andre europæiske lande har ensartede  

 forældelsesregler på dette område.
For det fjerde foreslår SF, at der skal være  

 indtrædelses- og modregningsret i overskydende skat m.v. for alle de  

 restancer, som kommunerne inddriver.
Indtrædelses- og modregningsretten  

 bør kunne anvendes over for alle lovbestemte offentlige udbetalinger,  

 medmindre udbetalingen er undtaget fra kreditorforfølgning.
I dag  

 virker det tilfældigt, hvilke love der er tillagt denne ret.
 Baggrunden for forslaget er, at inddrivelse ved  

 indtrædelse og modregning, herunder for kommunale rykkergebyrer m.v., i  

 modsætning til udlæg ikke medfører væsentlige  

 omkostninger for borgeren.
 For det femte foreslår SF, at reglerne om  

 indeholdelse i løn m.v. (herunder indeholdelsesprocenten) for  

 de krav mod borgere, som kommunerne inddriver, gøres ensartede.
Udviklingen i restancerne til det offentlige har  

 medført, at der er gennemført en række initiativer med  

 henblik på effektivisering af inddrivelsen.
Det gælder bl.a.  

 muligheden for indeholdelse i løn, som nu omfatter stort set alle  

 offentlige krav mod borgerne.
Efter at lønindeholdelsesadgangen er  

 udvidet, udsteder ikke alene kommunerne, men også politiembederne,  

 told- og skatteregionerne, skifteretterne, SU-styrelsen og Finansstyrelsen  

 pålæg om indeholdelse i løn.
Hjemmelen til  

 lønindeholdelse er indføjet i hver enkelt af de love, som giver  

 hjemmel til at opkræve den pågældende fordring, og  

 udvidelsen af anvendelsesområdet er sket uden en samlet koordinering,  

 herunder med hensyn til størrelsen af det beløb, som der kan  

 foretages lønindeholdelse for.
 Hertil kommer, at de enkelte restancer ikke har samme  

 status i forbindelse med lønindeholdelse, f.eks. sker  

 lønindeholdelse for skattekrav efter kildeskatteloven forud for  

 lønindeholdelse for andre krav, herunder restancer for  

 daginstitutionsplads, hvis samtidig indeholdelse ikke er mulig.
Efter SF s opfattelse skal lønindeholdelse for  

 betalingskrav for institutionsplads altid kunne dækkes ved siden af  

 andre offentlige krav, herunder skattekrav.
I tilfælde af flere  

 afgørelser om lønindeholdelse må dækningen ske i  

 den rækkefølge, i hvilken Det Fælles  

 Lønindeholdelsesregister har modtaget indberetning om  

 afgørelserne, hvis samtidig indeholdelse ikke er mulig.
Baggrunden for forslaget er, at det kan være  

 vanskeligt for borgeren at forstå, at der f.eks. ved skatterestancer  

 kan foretages lønindeholdelse med én procentsats, mens man  

 opererer med en anden procentsats ved bidragsrestancer.
Hertil kommer, at  

 fripladsreglerne ved tildeling af daginstitutionspladser tager højde  

 for borgerens økonomiske formåen, hvorfor dækningen ved  

 lønindeholdelse for sådanne krav bør være den samme  

 som dækningen for skattekrav.
Skriftlig fremsættelse Kristen Touborg Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om ensartede regler  

 for kommunernes inkassovirksomhed m.v.
(Beslutningsforslag nr.
B 50).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
