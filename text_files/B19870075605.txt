(Tilbagebetalingskrav) I henhold til § 86, stk. 6, i lov om arbejdsformidling og  

 arbejdsløshedsforsikring m.v., jfr. lovbekendtgørelse nr. 599 af 17.  

 september 1987, fastsættes:
 § 1.  Når et medlem i medfør af  

 arbejdsløshedsforsikringslovens § 86, stk. 1, skal tilbagebetale et  

 uberettiget modtaget dagpenge- eller efterlønsbeløb, skal kassen inddrive  

 tilbagebetalingskravet snarest muligt.
Stk. 2.  Kravet skal inddrives uanset sagens  

 indbringelse for højere instans.
Kassen kan dog undlade at anlægge sag eller  

 at begære udlæg, indtil ankesagen er afgjort, medmindre kravet derved  

 forældes.
 Stk. 3.  Kassen skal påse, at kravet ikke forældes.
 Stk. 4.  Der bør kun gives henstand, hvis særlige  

 omstændigheder taler derfor.
§ 2.  Hvis det skyldige beløb under hensyntagen til  

 beløbets størrelse, medlemmets økonomiske forhold og de nærmere  

 omstændigheder ved gældens opståen ikke bør kræves betalt med det samme, skal  

 kassen søge at opnå et frivilligt forlig med medlemmet, der kan tjene som  

 grundlag for tvangsfuldbyrdelse.
Det skal fremgå af forliget, at  

 misligholdelse kan medføre slettelse som medlem af kassen, jfr.  

 arbejdsløshedsforsikringslovens § 86, stk. 3.
 § 3.  Hvis medlemmet ikke har betalt det skyldige  

 beløb efter påkrav, og kassen ikke kan opnå et frivilligt forlig, skal kassen  

 anlægge retssag mod medlemmet.
 Stk. 2.  Hvis der anlægges sag, skal kassen nedlægge  

 påstand om betaling af almindelig procesrente fra sagens anlæg.
 § 4.  Hvis medlemmet ikke betaler til det fastsatte  

 tidspunkt, skal kassen efter at have opnået frivilligt forlig, retsforlig  

 eller dom begære udlæg for gælden, såfremt medlemmets indtægts- og  

 formueforhold giver grundlag for en formodning om, at der hos medlemmet er  

 midler til dækning af en rimelig del af gælden.
 § 5.  Hvis tilbagebetalingskravet forgæves er søgt  

 inddrevet ad retslig vej, eller hvis det i øvrigt skønnes, at yderligere  

 inddrivelsesskridt må anses for formålsløse, kan kassen midlertidigt stille  

 inddrivelsen i bero, idet det dog skal påses, at kravet ikke forældes.
§ 6.  Hvis medlemmet ikke har betalt efter påkrav,  

 skal kassen foretage modregning i den løbende udbetaling af dagpenge,  

 efterløn eller feriedagpenge.
Der kan også foretages modregning for renter og  

 de omkostninger ved inddrivelsen, som medlemmet hæfter for.
Beløbene skal dog  

 forlods anvendes til afskrivning på tilbagebetalingskrav og renter, før de  

 kan anvendes til dækning af omkostninger.
Stk. 2.  Hvis der er indgået forlig om en afdragsordning  

 mellem kassen og medlemmet, jfr. § 2, kan gælden afdrages ved delvis  

 modregning.
Modregning skal i øvrigt altid ske således, at der levnes  

 tilstrækkelige midler til medlemmets underhold.
 § 7.  Optages (eller overflyttes) et medlem, der har  

 tilbagebetalingspligtig gæld til en kasse, i en anden kasse, skal sidstnævnte  

 kasse foretage modregning i den løbende udbetaling af dagpenge, efterløn  

 eller feriedagpenge, jfr. § 6.
 Stk. 2.  Den kasse, medlemmet er flyttet fra, skal give  

 den kasse, medlemmet er flyttet til, de nødvendige oplysninger om kravets  

 opståen, om tilbagebetalingens hidtidige forløb og om indholdet af et  

 eventuelt forlig.
Stk. 3.  Den kasse, medlemmet er flyttet til, skal  

 løbende indbetale de modregnede beløb til den kasse, medlemmet er flyttet  

 fra.
Indbetalingerne registreres og bogføres på sædvanlig måde hos den kasse,  

 medlemmet er flyttet fra.
 § 8.  I gældssaneringssager, hvor  

 tilbagebetalingskravet er opstået på grund af medlemmets svigagtige forhold  

 over for kassen, skal der gives møde i henhold til skifterettens indkaldelse.
 Stk. 2.  På mødet skal det gøres gældende, at  

 tilbagebetalingskravet er pådraget ved svig, og at dette bør være til hinder  

 for en sanering af denne del af gælden.
 Stk. 3.  Hvis skifteretten på trods heraf afsiger  

 kendelse om gældssanering, skal det, hvis tilbagebetalingskravet overstiger  

 et beløb svarende til en uges maksimale dagpenge (brutto) for  

 fuldtidsforsikrede, forelægges direktoratet, om kære til landsretten kan  

 undlades.
 § 9.  Hvis tilbagebetalingskravet er ophørt helt eller  

 delvist ved forældelse, tvangsakkord, gældssanering eller i forbindelse med  

 medlemmets død, kan kassen afskrive den del af kravet, der er ophørt.
 Stk. 2.  Der kan ikke i andre tilfælde foretages  

 afskrivning af tilbagebetalingskrav.
§ 10.  Procesrenter af tilbagebetalingskrav, jfr. § 3,  

 stk. 2, skal indbetales til staten sammen med de øvrige  

 tilbagebetalingspligtige beløb.
Dette gælder dog ikke, hvis kassen i medfør  

 af arbejdsløshedsforsikringslovens § 86, stk. 4, har tilbagebetalt  

 refusionsbeløbet.
 Stk. 2.  Udgifter til inddrivelse af gælden bæres af  

 kassen, såfremt de ikke inddrives hos medlemmet.
 § 11.  I de tilfælde, hvor kassen ikke har krav på  

 refusion fra statskassen, skal de foranstående regler, bortset fra §§ 6 og 7,  

 alene betragtes som vejledende retningslinier for kassens administration.
 § 12.  Har en kasse forsømt sin pligt til at inddrive  

 et tilbagebetalingskrav eller ikke overholdt sin oplysningspligt i henhold  

 til § 7, stk. 2, er kassen ansvarlig for beløbets tilbagebetaling.
 Stk. 2.  Kassens ansvar bortfalder dog i det omfang, det  

 godtgøres, at inddrivelse af kravet ikke ville have været mulig.
 Stk. 3.  I det omfang kassen er ansvarlig for  

 tilbagebetalingen, har den ikke krav på refusion fra statskassen, og et  

 eventuelt udbetalt refusionsbeløb skal derfor indbetales til staten.
 § 13.  Der udarbejdes en vejledning til  

 bekendtgørelsen.
 § 14.  Bekendtgørelsen træder i kraft den 1. januar  

 1988, og finder anvendelse på alle uafsluttede tilbagebetalingssager.
 Stk. 2.  Samtidig ophæves arbejdsdirektoratets cirkulære  

 af 15. juni 1983 vedrørende inddrivelse m.v. af tilbagebetalingskrav, jfr.  

 arbejdsløshedslovens § 86.
