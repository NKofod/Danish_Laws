Skriftlig fremsættelse (18. april  

 2002) Keld Albrechtsen Herved tillader jeg mig for Folketinget at  

 fremsætte:
 Forslag til folketingsbeslutning om øget  

 demokrati i EU s komiteer.
(Beslutningsforslag nr.
B 97).
 Forslag til folketingsbeslutning om aktindsigt og  

 offentlighed i EU.
(Beslutningsforslag nr.
B 98).
 Forslag til folketingsbeslutning om regler for  

 lobbyister i EU.
(Beslutningsforslag nr.
B 99).
 Forslag til folketingsbeslutning om alternative  

 videnskabelige vurderinger i EU.
(Beslutningsforslag nr.
B 100).
Forslagsstillerne finder, at EU som helhed og EU s  

 administration i særdeleshed er præget af lukkethed,  

 ugennemsigtighed og mangel på demokrati.
Dette betyder især, at  

 store virksomheder og erhvervsorganisationer i alt for høj grad har  

 mulighed for at påvirke og styre lovgivningen, uden at befolkningerne i  

 EU s medlemslande og de nationale parlamenter kan kontrollere og øve  

 indflydelse på tingene.
Derfor går forslagsstillerne ind for en  

 tilbagerulning af de lovgivningsmæssige beføjelser, som er  

 tildelt Europa-Kommissionen, og forslagsstillerne ønsker at få  

 indført en række åbninger og forenklinger.
Det er et  

 elementært krav, at al lovgivning bør foregå i fuld  

 offentlighed.
Men dette er ikke tilfældet i EU s lovgivende  

 komiteer.
Samtidig må der gøres op med den helt  

 særegne afstemningsform, som findes i en række besluttende  

 komiteer under Europa-Kommissionen, og som bl.a. går ud på, at en  

 række forslag kan vedtages, selv om et flertal af medlemslandene er  

 imod det.
En sådan form for mindretalsstyre findes ikke i andre  

 lovgivende organer, som vil kaldes demokratiske.
 Der bør ligeledes indføres åbenhed  

 omkring komiteernes møder, adgang til referater m.v. og tidsfrister,  

 som sikrer, at offentligheden og de nationale parlamenter kan nå at  

 reagere, inden beslutningerne træffes.
 Samtidig foreslås det, at der som minimum  

 indføres en kontrol med lobbyister på samme niveau, som findes i  

 USA: »The Lobbying Disclosure Act« fra 1995.
Desuden finder forslagsstillerne, at EU s godkendelse af  

 giftige stoffer, nye fødevarer, gensplejsede organismer osv. i alt for  

 høj grad baserer sig på videnskabelige bedømmelser, som  

 leveres af industrien selv.
Det skal derfor indføres som princip, at  

 der skal foretages en uafhængig videnskabelig vurdering af de  

 ansøgninger, som indleveres til Europa-Kommissionen.
Sluttelig ønsker forslagsstillerne at få  

 indført et almindeligt princip om aktindsigt og offentlighed i EU.
I  

 forbindelse med vedtagelsen af Amsterdamtraktaten i 1998 fik befolkningerne  

 løfte om en sådan åbenhed, men ved vedtagelsen af EU s  

 offentlighedslov i sommeren 2001 blev dette løfte brudt, idet der blev  

 vedtaget et langt katalog af undtagelser fra aktindsigt, som har den  

 virkning, at alle sager af nogen betydning som udgangspunkt er  

 mørkelagt.
Samtidig indførtes regler, der gør det uhyre  

 omstændeligt, for ikke at sige umuligt, for borgerne og medier at  

 opnå aktindsigt, mens det endnu har betydning.
Det foreslås  

 derfor, at der ryddes op i undtagelserne fra aktindsigten, at EU s ombudsmand  

 får mulighed for hurtigt at omgøre afslag om aktindsigt, samt at  

 papirer fra bl.a. medlemslande, organisationer, virksomheder og EU s  

 generaldirektorater m.v. skal være offentligt tilgængelige.
 En samlet vedtagelse af disse forslag vil ikke  

 indebære, at Den Europæiske Union dermed kan kaldes demokratisk,  

 men vil dog kunne betragtes som et væsentligt fremskridt.
