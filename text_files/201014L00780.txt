Bilag 1 Bilag 2 Betænkning afgivet af Trafikudvalget den 12. april 2011 Betænkning over Forslag til lov om ændring af lov om luftfart (Kommunal drift af flyvepladser, regulering af erstatningsansvarsgrænser, sletning i register af luftfartøjer og udstedelse af forbud og påbud m.v.) [af transportministeren (Hans Christian Schmidt)] 1. Ændringsforslag Transportministeren har stillet 2 ændringsforslag til lovforslaget.
2. Udvalgsarbejdet Lovforslaget blev fremsat den 23. februar 2011 og var til 1. behandling den 3. marts 2011. Lovforslaget blev efter 1. behandling henvist til behandling i Trafikudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og transportministeren sendte den 21. december 2010 dette udkast til udvalget, jf.
TRU alm. del  bilag 120. Den 24. februar 2011 sendte transportministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget en skriftlig henvendelse fra Brancheforeningen Dansk Luftfart.
 Transportministeren har over for udvalget kommenteret den skriftlige henvendelse til udvalget.
Spørgsmål Udvalget har stillet 6 spørgsmål til transportministeren til skriftlig besvarelse, som denne har besvaret.
 Trafikudvalgets alm. del spørgsmål 500 og transportministerens svar herpå, og et af udvalgets spørgsmål til transportministeren i forbindelse med behandlingen af lovforslaget og ministerens svar herpå er optrykt som bilag 2 til betænkningen.
3. Indstillinger Et flertal i udvalget (udvalget med undtagelse af EL) indstiller lovforslaget til vedtagelse med de stillede ændringsforslag.
Et mindretal i udvalget (EL) indstiller lovforslaget til forkastelse ved 3. behandling.
Mindretallet stemmer for de stillede ændringsforslag.
 Liberal Alliance, Kristendemokraterne, Inuit Ataqatigiit, Siumut, Tjóðveldi og Sambandsflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
4. Ændringsforslag med bemærkninger Ændringsforslag Til § 1 Af transportministeren, tiltrådt af udvalget:
 1) Før nr. 1 indsættes som nyt nummer:
»01. Overalt i loven ændres »Statens Luftfartsvæsen«, »luftfartsvæsenet« og »Luftfartsvæsenet« til: »Trafikstyrelsen«, og »Statens Luftfartsvæsens« ændres til: »Trafikstyrelsens«.« [Lovteknisk ændring] 2) I det under nr. 2 foreslåede § 13, stk. 4, ændres »og/eller« til: »eller«.
[Redaktionel ændring] Bemærkninger Til nr. 1 Forslaget er begrundet med, at Statens Luftfartsvæsen pr. 1. november 2010 ophørte med at eksistere som en selvstændig styrelse, da den blev en del af Trafikstyrelsen.
Alle de opgaver, der i luftfartsloven er henlagt til Statens Luftfartsvæsen, varetages derfor nu af Trafikstyrelsen.
Til nr. 2 Den foreslåede bestemmelse i § 13, stk. 4, har til hensigt at regulere, at et luftfartøj kan slettes af registeret, hvis et anmeldt ejerskifte ikke kan registreres, grundet én eller flere af de tre nævnte forudsætninger (begæring om registrering, dokumentation for erhvervelsen af luftfartøjet og erklæring om, at betingelserne i § 7 er opfyldt) ikke er til stede.
Den foreslåede formulering tydeliggør dette.
 En oversigt over Folketingets sammensætning er optrykt i betænkningen.
Jens Vibjerg (V) Flemming Damgaard Larsen (V) fmd.
Kristian Pihl Lorentzen (V) Peter Juel Jensen (V) Karsten Nonbo (V) Kim Christiansen (DF) Pia Adelsteen (DF) Henriette Kjær (KF) nfmd.
Helge Adam Møller (KF) Magnus Heunicke (S) Jens Christian Lund (S) Poul Andersen (S) Klaus Hækkerup (S) Anne Baastrup (SF) Jesper Petersen (SF) Johs.
Poulsen (RV) Per Clausen (EL) Liberal Alliance, Kristendemokraterne, Inuit Ataqatigiit, Siumut, Tjóðveldi og Sambandsflokkurin havde ikke medlemmer i udvalget.
Bilag 1 Oversigt over bilag vedrørende L 152 Oversigt over spørgsmål og svar vedrørende L 152 Bilag 2 Trafikudvalgets alm. del spørgsmål 500 og transportministerens svar herpå, og et af udvalgets spørgsmål til transportministeren i forbindelse med behandlingen af lovforslaget og ministerens svar herpå Spørgsmålene og svarerne er optrykt efter ønske fra SF.
 Spørgsmål nr. 500:
 Ministeren bedes redegøre for de forskellige former for finansiering af lufthavnene i Kastrup, Rønne, Sønderborg, Karup, Billund, Tirstrup og Aalborg.
 Svar:
Jeg kan oplyse, at Københavns Lufthavne A/S er et privat aktieselskab, hvor den danske stat ejer ca. 39 procent af aktierne.
Den australske investeringsfond Macquaries ejer ca. 54 procent af aktierne; de resterende aktier ejes af forskellige private og investorer.
Staten bidrager ikke til finansieringen af driften i Københavns Lufthavn.
Lufthavnen finansieres gennem lufthavnsafgifter samt kommercielle indtægter.
 For så vidt angår Rønne, Sønderborg, Karup, Billund, Tirstrup og Aalborg gælder, at de finansieres af lufthavnsafgifter, kommercielle indtægter samt forskellige former for offentlig støtte.
 Jeg skal i den forbindelse henvise til »Rapport om de større provinslufthavne« udarbejdet af en tværministeriel arbejdsgruppe fra maj 2010, som jeg sendte til Trafikudvalget den 16. juni 2010, især rapportens afsnit 2 om provinslufthavnenes organisering og trafikale forhold.
 Dette afsnit indeholder en gennemgang af provinslufthavnenes ejerforhold og finansiering herunder den nedenfor gengivne tabel 2.2, der viser en oversigt over formerne for offentlig støtte til provinslufthavnene:
 Spørgsmål nr. 2:
Vil ministeren tage kontakt til forsvarsministeren med henblik på at få belyst problemstillingen omkring, at provinslufthavne, hvor Forsvaret har aktiviteter, modtager indirekte statsstøtte, og at det giver disse lufthavne en konkurrencefordeli forhold til kommunale lufthavne, hvor forsvaret ikke har aktiviteter? Vilministeren herunder også drøfte med forsvarsministeren, hvilke tiltag, der kangøres for at begrænse dette skæve konkurrenceforhold? Svar:
 I forbindelse med høringen over den tværministerielle arbejdsgruppes rapport om konkurrenceforholdene i de større danske provinslufthavne samt i forbindelse med høringen over det fremsatte lovforslag, har Aarhus Lufthavn rejst den af spørgeren nævnte problemstilling.
 Som nævnt i høringsnotatet til lovforslaget, som er fremsendt til Folketinget den 24. februar 2011, ligger den omhandlede problemstilling uden for den regulering, der kan foretages i luftfartsloven og dermed uden for det fremsatte lovforslag.
 Problemstillingen henhører således ikke under Transportministeriets ressort, men er som udgangspunkt et anliggende for Forsvarsministeriet, hvorfor jeg har gjort forsvarsministeren opmærksom på problemstillingen.
