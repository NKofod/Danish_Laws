(For perioden 1. januar 1993 til 31.  

 december 1995) I henhold til § 46, stk. 3, og § 47, stk. 4, i lov om erhvervsuddannelser,  

 jf. lovbekendtgørelse nr. 668 af 29. juli 1992, som ændret ved lov nr. 1091  

 af 23. december 1992, fastsættes:
 § 1.  En erhvervsskole kan godkende en virksomhed som  

 praktiksted for den enkelte elev i henhold til erhvervsuddannelseslovens §  

 31, stk. 2, jf. § 46. Godkendelsen kan omfatte en eller flere, herunder alle,  

 praktikperioder i uddannelsen.
 Stk. 2.  Det forudsættes, at skolens afgørelse efter  

 stk. 1 træffes på grundlag af principper for godkendelse, som skolen har  

 fastsat efter samråd med det lokale uddannelsesudvalg.
 Stk. 3.  Skolen underretter det pågældende faglige  

 udvalg om godkendelsen.
 § 2.  Reglerne i § 1, stk. 2, § 2, og § 4, i  

 bekendtgørelse nr. 26 af 15. januar 1991 om de faglige udvalgs behandling af  

 sager om godkendelse af virksomheder som praktiksteder for elever i  

 erhvervsuddannelser finder tilsvarende anvendelse for en skoles afgørelse  

 efter § 1.
 § 3.  Reglerne om behandling af anke over et fagligt  

 udvalgs afgørelse i bekendtgørelse om ankenævnet vedrørende  

 praktikvirksomheder finder tilsvarende anvendelse for en skoles afgørelse  

 efter § 1.
 § 4.  Hvis skolen ved registrering af en  

 uddannelsesaftale konstaterer, at virksomheden ikke er godkendt, skal skolen  

 rette henvendelse til det faglige udvalg, jf. § 13 i bekendtgørelse nr. 858  

 af 11. december 1990 om optagelse, uddannelsesaftaler m.v. i  

 erhvervsuddannelserne, eller træffe afgørelse i henhold til § 1.
 § 5.  Bekendtgørelsen træder i kraft den 4. maj 1993  

 og har virkning fra den 1. januar 1993 til og med den 31. december 1995.
 Stk. 2.  De afgørelser, som skolerne træffer efter  

 bekendtgørelsen, har dog gyldighed til udløbet af den periode, afgørelsen  

 omfatter.
