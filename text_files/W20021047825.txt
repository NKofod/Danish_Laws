Efterløn, ophør, osteforretning  

 solgt, lokaler udlejet, arbejde 4 timer/uge i forretningen, forpagtning Ankenævnet har behandlet Deres klage for Xxx på møde  

 den 28. november 2002.
Nævnet traf denne A F G Ø R E L S E Xxx anses ikke for at drive selvstændig virksomhed, hvis han  

 påtager sig arbejde i 4 timer om ugen i den forretning, han har solgt,  

 og hvortil han har udlejet virksomhedens lokaler.
 Xxx skal således ikke miste retten til efterløn.
 Ankenævnet lægger til grund, at Xxx solgte hele sin  

 virksomhed, som bestod i en osteforretning, pr. 1. maj 2000. Xxx ejede  

 ejendommen, hvor lokalerne var beliggende, og udlejede lokalerne til  

 køberen af virksomheden.
 Ankenævnet finder, at Xxx fra dette tidspunkt ikke har haft retlig  

 eller faktisk rådighed over selve virksomheden eller haft mulig  

 indflydelse på virksomhedens drift.
Der var således ikke tale om, at Xxx bortforpagtede eller udlejede  

 virksomheden, hvorfor ophørsbekendtgørelsens § 4 ikke finder  

 anvendelse.
Spørgsmålet om ophør skal herefter  

 afgøres efter § 3 i bekendtgørelse om ophør med  

 udøvelse af selvstændig virksomhed som  

 hovedbeskæftigelse.
 Ankenævnet finder derfor efter en konkret vurdering, at  

 betingelserne i arbejdsløshedsforsikringslovens § 75 a, stk. 2, jf. §  

 57, stk. 3, og i Arbejdsdirektoratets bekendtgørelse nr. 165 af 13.  

 marts 2001 om ophør med udøvelse af selvstændig  

 virksomhed som hovedbeskæftigelse § 3, stk. 1, er opfyldt.
 Ankenævnet ændrer således Arbejdsdirektoratets  

 afgørelse af 27. september 2001.
 xxx, xxx, må herefter tage stilling til spørgsmålet om  

 fradrag i efterlønnen for arbejdstimerne i forretningen.
På ankenævnets vegne xxx De kan læse om afgørelsens faktiske og retlige grundlag  

 på de følgende sider.
 Kopi til:
xxx xxx Arbejdsdirektoratet + akter 1. Sagsforløb Arbejdsdirektoratet fremstillede sagen på denne måde:
 Det fremgår af sagen, at Deres klient gik på efterløn  

 den 1. maj 2000.
Den 26. marts 2001 har Deres klient bedt sin a-kasse om en udtalelse om,  

 hvorvidt han kunne arbejde 4 timer om ugen i den forretning, som han solgte  

 den 1. maj 2000 til sin dengang ansatte medarbejder.
Deres klient oplyste, at  

 han var ejer af den ejendom, hvori forretningen ligger.
 Ifølge kopi af købekontrakt af 28. marts 2000 er  

 forretningen xxx xxx solgt pr. 1. maj 2000. Overdragelsen omfatter  

 virksomheden i sin helhed, endvidere navnet "xxx".
Det fremgår endvidere af købekontraktens afsnit 13.1: "Som  

 led i nærværende aftale er der mellem parterne samtidig oprettet  

 særskilt lejekontrakt vedrørende de bygninger, som er ejet af  

 sælgeren, og hvorfra virksomheden drives." Den 5. april 2001 har a-kassen truffet afgørelse om, at Deres  

 klients efterløn ville bortfalde, såfremt han påtog sig  

 det nævnte arbejde.
Den 2. maj 2001 har De klaget på Deres klients vegne.
De har bl.a.  

 henvist til, at a-kassen har truffet afgørelse efter bestemmelsen om  

 bortforpagtning og udlejning (§ 4, stk. 2,) og ikke efter bestemmelsen  

 salg/overdragelse (§ 3).
 Den 21. maj 2001 har a-kassen oversendt sagen til direktoratet, idet  

 kassen har fastholdt den trufne afgørelse.
 Sekretariatet er enig i fremstillingen.
2. Arbejdsdirektoratets afgørelse Direktoratet traf den 27. september 2001 denne afgørelse:
 Deres klient kan ikke anses for ophørt mere end midlertidigt med  

 det personlige arbejde i sin tidligere forretning, hvis han påbegynder  

 beskæftigelse i forretningen, som er beliggende i lokaler, som han har  

 udlejet.
 Retten til efterløn vil i så fald bortfalde.
Begrundelse Ifølge købekontrakt har Deres klient overdraget  

 osteforretningen pr. 1. maj 2000 og har samtidig som led i  

 købekontrakten indgået særskilt lejekontrakt med  

 køber vedrørende lokalerne, hvorfra osteforretningen  

 drives.
 Deres klient anses derfor både som sælger og udlejer af samme  

 (type) forretning, og det skal derfor vurderes, om det personlige arbejde i  

 virksomheden kan anses for ophørt mere end midlertidigt.
 Det fremgår af bekendtgørelse nr. 165 af 13. marts 2001 om  

 ophør med udøvelse af selvstændig virksomhed som  

 hovedbeskæftigelse, § 3, stk. 1, at et medlem anses for ophørt  

 mere end midlertidigt med det personlige arbejde i virksomheden, når  

 medlemmet dokumenterer, at virksomheden er endeligt overdraget eller  

 lukket.
 Det fremgår af samme bekendtgørelses § 4, stk. 1, at et  

 medlem anses for ophørt mere end midlertidigt med det personlige  

 arbejde i virksomheden, når medlemmet dokumenterer, at virk-somheden er  

 bortforpagtet eller udlejet ved en skriftlig kontrakt, der er uopsigelig i  

 mindst 5 år.
 Ifølge § 4, stk. 2, er det en forudsætning, at medlemmet ikke  

 i forpagtnings- eller lejeperioden er beskæftiget i virksomheden.
Som udgangspunkt vil køber kunne anses for at drive en ny  

 selvstændig virksomhed, og sælgers (Deres klients) eventuelle  

 beskæftigelse i en sådan virksomhed er uden betydning for  

 ophøret, selv om forretningen drives fra udlejers lokaler.
Det er  

 imidlertid en forudsætning, at der er tale om en anden type  

 virksomhed.
Ophør ved udlejning er en undtagelse fra hovedreglen om, at  

 virksomheden skal være varigt overdraget.
Derfor stilles der  

 særlige krav til dokumentationen af ophøret med det personlige  

 arbejde.
 Hvis et medlem modtager ydelser på grundlag af ophør ved  

 udlejning og fortsætter eller senere påbegynder  

 beskæftigelse i sin udlejede virksomhed, er det personlige arbejde i  

 virksomheden ikke ophørt mere end midlertidigt.
 Deres klients ønske om at arbejde i sin "gamle" virksomhed kan ikke  

 imødekommes, fordi han - hverken som sælger eller udlejer -  vil  

 kunne anses for ophørt mere end midlertidigt, hvis han begynder at  

 arbejde i forretningen igen efter at være gået på  

 efterløn den 1. maj 2000.
3. Klagen til ankenævnet De skrev den 25. oktober 2001:
 Som advokat for og på vegne af Xxx skal jeg herved til  

 Arbejdsmarkedets Ankenævn påklage sålydende  

 afgørelse:
 "Deres klient kan ikke anses for ophørt mere end midlertidigt med  

 det personlige arbejde i sin tidligere forretning, hvis han påbegynder  

 beskæftigelse i forretningen, som er beliggende i lokaler, som han har  

 udlejet.
Retten til efterløn vil i så fald bortfalde.", truffet af Arbejdsdirektoratet den 27. september 2001 og modtaget den 28.  

 september 2001.
 Som begrundelse skal jeg anføre følgende:
 Afgørelsen begrundes med, at min klient udlejer de lokaler, hvorfra  

 hans nu overdragne virksomhed er beliggende, og man henviser i den  

 forbindelse både til bekendtgørelse nr. 165 af 13. marts 2001 §  

 3, stk. 1, og (bl.a. efter ordlyden af afgørelsens side 2) til  

 bekendtgørelse nr. 294 af 19. maj 1998 § 4, stk. 1 og 2, og den dertil  

 knyttede vejledning nr. 78 af 19. maj 1998.
 Bekendtgørelse nr. 165 af 13. marts 2001 (bek. 165) ophæver  

 den tidligere bekendtgørelse nr. 294 (bek. 294), ligesom den  

 tilknyttede vejledning nr. 27 af 13. marts 2001 (vejl. 27) ophæver den  

 tidligere vejledning nr. 78 (vejl. 78), jf. bek. 165 § 19, stk. 1, og vejl.  

 27, noterne til kap. 4.
 Forvirringen er formentlig opstået, idet min klient den 26. marts  

 2001 har bedt xxx om en udtalelse om, hvorvidt han kunne arbejde 4 timer om  

 ugen i den forretning, som han solgte den 1. maj 2000, og på dette  

 tidspunkt gjaldt bekendtgørelse nr. 294 fra 1998, mens den nye  

 bekendtgørelse (og vejledning) trådte i kraft den 2. april 2001  

 - dvs. kort før xxxs afgørelse af 5. april 2001, jf. bek. 165 §  

 19.
 Den bekendtgørelse, der regulerer det omhandlede forhold, må  

 dog rettelig være bekendtgørelse nr. 165 af 13. marts 2001, idet  

 forholdet vedrører arbejde, der skal påtages efter den 2. april  

 2001.
 Begge bekendtgørelser følger imidlertid samme systematik,  

 således at § 3 stadig vedrører over-dragelse eller lukning af  

 virksomhed, mens § 4 vedrører bortforpagtning og udlejning af  

 virksom-hed, jf. både bestemmelsernes overskrifter og selve indholdet  

 af bestemmelserne.
 Af bek. 165 § 3, stk. 1, fremgår det således, at:
"Et medlem anses for ophørt mere end midlertidigt med det  

 personlige arbejde i virksomheden, når medlemmet dokumenterer, at  

 virksomheden er overdraget eller lukket." I den foreliggende situation er der fremlagt skriftlig købekontrakt  

 af 13. april 2000, hvoraf det fremgår, at min klient pr. 1. maj 2000  

 endeligt og i sin helhed har overdraget virksomheden til Lena Lindegaard, og  

 dokumentationskravet må derfor anses at være opfyldt, jf. vejl.  

 27 til § 3, stk. 1, hvor det fremgår, at dokumentationen skal  

 være en skriftlig aftale, fx købekontrakt.
 Min klient har ikke siden (og heller ikke nu) været  

 beskæftiget i virksomheden, endsige haft andel i overskud eller  

 underskud eller på anden måde haft retlig eller faktisk  

 rådighed over virksomheden.
 Der er således ingen tvivl om, at virksomheden er overdraget fuldt  

 og helt, og at udgangspunktet derfor er, at min klient - naturligvis inden  

 for de almindelige regler om arbejde ved siden af efterløn - er  

 berettiget til at tage ansættelse i virksomheden, jf. bek. 165 § 3,  

 stk. 1, og vejl. 27, noterne til § 3.
 Imidlertid anfører Arbejdsdirektoratet i sin afgørelse  

 på side 1, at:
 "ifølge købekontrakt har Deres klient overdraget  

 osteforretningen pr. 1. maj 2000 og har samtidig som led i  

 købekontrakten indgået særskilt lejekontrakt med  

 køber vedrørende lokalerne, hvorfra osteforretningen  

 drives.
Deres klient anses derfor både som sælger og udlejer af samme  

 (type) forretning, og det skal derfor vurderes, om det personlige arbejde i  

 virksomheden kan anses for ophørt mere end midlertidigt." På denne baggrund henviser direktoratet til bek. 294 § 4, stk. 1 og  

 2, der omhandler bortforpagtning og udlejning af virksomheden (dvs. de nu  

 ophævede bestemmelser).
 Dette forekommer ikke ganske rigtigt, idet der jo netop i det foreliggende  

 tilfælde sker en fuld-stændig og endelig overdragelse af  

 virksomheden, og § 4 ses derfor ikke umiddelbart at kunne finde  

 anvendelse.
 Følgelig kan det heller ikke antages, at der er tale om udlejning  

 af "samme (type) forretning", idet der ikke vedrørende selve  

 virksomheden består noget leje- eller forpagtningsforhold mellem min  

 klient og køberen (xxx) af virksomheden - der er alene tale om, at min  

 klient udlejer de fysiske lokaler, som virksomheden er beliggende i, mens den  

 retlige og faktiske rådighed over virksomheden hverken helt eller  

 delvist tilkommer min klient, men alene xxx.
 Det skal i øvrigt bemærkes, at disse lokaler ligger i en  

 ejendom, som min klient har ejet siden 1989, og hvor der udover lokalerne til  

 osteforretningen findes endnu et erhvervslejemål og 6  

 beboelseslejligheder.
 Da xxx således har den fulde retlige og faktiske rådighed over  

 virksomheden, betyder dette, at skulle hun fx beslutte at sælge, lukke  

 eller bortforpagte osteforretningen, vil min klient således ikke kunne  

 modsætte sig dette.
 Endvidere skal § 4 efter sin ordlyd forstås således, at hvis  

 medlemmet ikke kan anses for ophørt mere end midlertidigt med det  

 personlige arbejde i virksomheden ifølge § 3, kan det eventuelt  

 være, at § 4 finder anvendelse, hvorefter der også kan  

 konstateres ophør mere end midlertidigt, såfremt betingelserne i  

 denne bestemmelse er opfyldt.
 Konsekvensen af xxx og Arbejdsdirektoratets argumentation er  

 således, at såfremt min klient ikke havde ejet selve ejendommen,  

 hvor ostebutikken er beliggende, men derimod naboejendommen eller ejendommen  

 over for, ville han under de givne omstændigheder have været  

 berettiget til efterløn.
 Det samme ville i øvrigt - ifølge den fulgte argumentation i  

 afgørelserne - være tilfældet, såfremt ejendommen  

 blev solgt.
 Afgørelsernes argumentation betyder således, at den  

 tilfældighed, at man ejer selve den ejendom, hvorfra den  

 selvstændige virksomhed tidligere blev drevet, bliver afgørende  

 for resultatet af, om man i den foreliggende situation er berettiget til  

 efterløn eller ej.
Dette kan på ingen måde antages at have været meningen  

 med reglerne! Meningen med reglerne må antages at være at undgå  

 omgåelse, og i den foreliggende situation er der ikke tale om  

 forsøg på omgåelse af reglerne, idet overdragelsen er  

 fuldstændig, og ifølge § 3, stk. 1, betragtes ophøret  

 således som "mere end blot midlertidigt".
 Det skal således gøres gældende, at det personlige  

 arbejde i virksomheden er ophørt mere end midlertidigt, idet  

 virksomheden både i retlig og faktisk forstand er endeligt overdraget,  

 og at der ikke på nogen måde er tale om udlejning af "samme  

 (type) forretning", idet der alene er tale om udlejning af en del af den  

 ejendom, som min klient har ejet siden 1989.
 Endvidere skal det gøres gældende, at både xxx og  

 Arbejdsdirektoratet har truffet deres afgørelser på forkert  

 grundlag, idet der er henvist til bekendtgørelse nr. 294 af 19. maj  

 1998 og vejledning nr. 78 af samme dato, hvor der i stedet skulle have  

 været henvist til bekendtgørelse nr. 165 af 13. marts 2001 og  

 vejledning nr. 27 af samme dato.
 Ex tuto skal jeg gøre gældende, at vejledning nr. 78, noterne  

 til § 4, stk. 2, - som Arbejdsdirek-toratet lægger til grund for deres  

 afgørelse - ikke kan ændre en retligt højere rangerende  

 bekendtgørelse, og at bekendtgørelsens § 3, stk. 1, netop er  

 ganske klar på dette punkt, idet det fremgår, at "et medlem anses  

 for ophørt mere end midlertidigt med det personlige arbejde i  

 virksomheden, når medlemmet dokumenterer, at virksomheden er endeligt  

 overdraget eller lukket".
 Jeg henviser i øvrigt til det af mig tidligere anførte i min  

 skrivelse af 2. maj d.å. til xxx.
4. Arbejdsdirektoratets bemærkninger til klagen Direktoratet skrev den 5. november 2001:
 Direktoratet sender klage over afgørelse af 27. oktober 2001 [27.  

 september 2001, AMAs rettelse].
 Der er ikke kommet nye oplysninger, der giver direktoratet anledning til  

 at ændre afgørelsen.
 Med hensyn til xxxs bemærkninger om anvendelse af tidligere og  

 nugældende bekendtgørelse skal direktoratet bemærke, at  

 bekendtgørelse nr. 294 af 19. maj 1998 ("den gamle") om ophør  

 med udøvelse af selvstændig virksomhed som  

 hovedbeskæftigelse er citeret, fordi medlemmet anses for ophørt  

 efter reglerne i denne bekendtgørelse, da medlemmet ifølge  

 købekontrakt solgte sin virk-somhed pr. 1. maj 2000 for at gå  

 på efterløn.
 Direktoratet er herefter enig i, at bekendtgørelse nr. 165 af 13.  

 marts 2001 ("den nye") finder anvendelse ved besvarelse af medlemmets  

 forespørgsel af 26. marts 2001, idet spørgsmålet drejer  

 sig om arbejde, der først ville være påbegyndt efter 2.  

 april 2001, hvor denne bekendtgørelse trådte i kraft.
 Selv om de to bekendtgørelser følger samme systematik, skal  

 direktoratet beklage, at citeringen ikke er tydelig.
 Indledningsvis skal det bemærkes, at en virksomhed efter  

 direktoratets opfattelse omfatter inventar, driftsmidler, varelager,  

 kundekartotek m.v. og lokaler.
 Den omstændighed, at medlemmet har udlejet lokalerne fra sin  

 tidligere virksomhed til køber, bevirker efter direktoratets  

 opfattelse, at man skal vurdere, om medlemmet kan anses for ophørt  

 både efter bekendtgørelsens § 3 og § 4.
Hovedreglen er, at en selvstændig erhvervsdrivende kan anses for  

 ledig, når hans personlige arbejde i virksomheden er ophørt mere  

 end midlertidigt.
Det fremgår af arbejdsløshedsforsikringslovens  

 § 57, stk. 3.
 Medlemmet har søgt om at gå på efterløn pr. 1.  

 maj 2000. På sin ansøgning har han oplyst, at hans sidste  

 arbejdsdag i virksomheden var den 30. april 2000. Medlemmets personlige  

 arbejde i virk-somheden ansås derfor for ophørt mere end  

 midlertidigt, jf. lovens § 57, stk. 3, "den gamle"  

 ophørs-bekendtgørelse § 3, stk. 1, og "den gamle"  

 bekendtgørelse § 4, stk. 1.
 Medlemmet har den 26. marts 2001 spurgt, om han kunne arbejde i sin  

 tidligere virksomhed.
 Udover at det personlige arbejde i virksomheden skal være  

 ophørt, må den pågældende heller ikke længere  

 have hverken hel eller delvis retlig eller faktisk rådighed over  

 virksomheden.
 Direktoratet finder, at medlemmet i kraft af sin lejekontrakt  

 vedrørende en del af virksomheden (nemlig lokalerne) har delvis retlig  

 og faktisk rådighed over virksomheden og må derfor ikke  

 påtage sig arbejde, jf. "den nye" bekendtgørelse § 4, stk. 4  

 ("den gamle" bekendtgørelse § 4, stk. 2).
 Det er direktoratets opfattelse, at medlemmet ved beskæftigelse i  

 virksomheden vil have en sådan tilknytning til, indflydelse på og  

 interesse i virksomhedens drift, at han ikke kan anses for endeligt  

 ophørt med det personlige arbejde i virksomheden.
 Efterlønnen vil derfor bortfalde på tidspunktet, hvor  

 medlemmet begynder at arbejde i den virk-somhed, som tidligere har  

 været medlemmets hovedbeskæftigelse.
 Spørgsmålet, om et medlem er endeligt ophørt med at  

 drive selvstændig virksomhed, afgøres ikke alene på  

 grundlag af, om vedkommende rent faktisk ikke længere beskæftiger  

 sig med virksom-hedens drift, men også på grundlag af, om de  

 formelle betingelser i lovens § 57, stk. 3, og i bekendtgørelse om  

 ophør med drift af selvstændig virksomhed som  

 hovedbeskæftigelse er opfyldt.
Det fremgår i øvrigt af vejledning nr. 27 til "den nye"  

 ophørsbekendtgørelse, Til § 4, stk. 4, at såfremt  

 selve virksomheden er overdraget eller lukket, og medlemmet blot har  

 bortforpagtet lokalerne, vil der som udgangspunkt være tale om, at  

 forpagteren driver en ny selvstændig virksomhed.
Det betyder, at  

 medlemmets eventuelle beskæftigelse i en sådan virksomhed er uden  

 betydning for ophøret, selv om den drives fra medlemmets  

 bortforpagtede lokaler.
Det er imidlertid en forudsætning, at der er  

 tale om en anden type virksomhed.
 Bilagsfortegnelse og alle bilag i sagen vedlægges.
 Kopi af brevet er sendt til xxx, medlemmet og a-kassen.
5. Nyt efter klagen - 6. Regler Lov om arbejdsløshedsforsikring m.v., jf.
Arbejdsministeriets  

 lovbekendtgørelse nr. 712 af 19. juli 2000 § 57. Dagpenge kan kun udbetales til et medlem, som er ledigt, jf. dog  

 kapitel 11 b.
Stk. 3. En selvstændig erhvervsdrivende anses for ledig,  

 når hans personlige arbejde i virksom-heden er ophørt mere end  

 midlertidigt.
Nærmere regler om, hvornår en selvstændig  

 erhvervs-drivendes personlige arbejde i virksomheden anses for ophørt  

 mere end midlertidigt, fastsættes af direktøren for  

 Arbejdsløshedsforsikringen efter forhandling med  

 Landsarbejdsrådet.
§ 75 a.
Efterløn ydes efter ansøgning til ældre  

 medlemmer, der helt eller delvist forlader arbejds-livet før det  

 fyldte 67. år.
Overgang til efterløn kan ske fra  

 beskæftigelse, overgangsydelse, del-pension eller ledighed.
Stk. 2. Et medlem, der driver selvstændig erhvervsvirksomhed,  

 kan først overgå til efterløn, når det personlige  

 arbejde i virksomheden er ophørt mere end midlertidigt, jf. dog § 75  

 c.
§ 75 c.
Et medlem kan i efterlønsperioden vælge at 1) arbejde i sammenlagt højst 200 timer inden for et  

 kalenderår uden fradrag i efterlønnen eller 2) arbejde mod fradrag i efterlønnen efter de regler, der er  

 fastsat i §§ 74 e, 74 f og 74 h.
Stk. 5. Arbejde efter reglerne i stk. 1, nr. 1, må ikke  

 udføres som vedvarende selvstændig virk-somhed, jf. dog stk. 6,  

 nr. 1, eller som arbejde i en selvstændig virksomhed, der ejes eller  

 drives af medlemmets ægtefælle.
Begrænsningen gælder  

 dog ikke mindre jordbrug.
Direktoratet for Arbejdsløshedsforsikringens  

 bekendtgørelse nr. 294 af 19. maj 1998 om ophør med  

 udøvelse af selvstændig virksomhed som  

 hovedbeskæftigelse § 3. Et medlem anses for ophørt mere end midlertidigt med det  

 personlige arbejde i virksomheden, når medlemmet dokumenterer, at  

 virksomheden endeligt er overdraget eller lukket.
§ 4. Et medlem anses for ophørt mere end midlertidigt med  

 det personlige arbejde i virksomheden, når medlemmet dokumenterer, at  

 virksomheden er bortforpagtet eller udlejet ved en skriftlig kon-trakt, der  

 er gensidigt uopsigelig i mindst 5 år.
Stk. 2. Det er en forudsætning, at medlemmet ikke i  

 forpagtnings- eller lejeperioden er beskæftiget i virksomheden.
Direktoratet for Arbejdsløshedsforsikringens  

 bekendtgørelse nr. 165 af 13. marts 2001 om ophør med  

 udøvelse af selvstændig virksomhed som  

 hovedbeskæftigelse § 3. Et medlem anses for ophørt mere end midlertidigt med det  

 personlige arbejde i virksomheden, når medlemmet dokumenterer, at  

 virksomheden endeligt er overdraget eller lukket.
§ 4. Er en virksomhed ikke endeligt overdraget eller lukket efter §  

 3, kan et medlem kun anses for ophørt mere end midlertidigt med det  

 personlige arbejde i virksomheden, hvis medlemmet doku-menterer, 1) at virksomheden er bortforpagtet, jf. stk. 2, eller 2) at virksomheden er udlejet.
Stk. 4. Det er en forudsætning, at medlemmet ikke i  

 forpagtnings- eller lejeperioden er beskæftiget i virksomheden.
 Vejledning nr. 27 af 13. marts 2001 til sidstnævnte  

 bekendtgørelse udtaler blandt andet:
§ 4, stk. 4 Det fremgår af lovens § 57, stk. 3, at en selvstændig  

 erhvervsdrivende anses for ledig, når det personlige arbejde i  

 virksomheden er ophørt mere end midlertidigt.
Ophør ved  

 bortforpagtning er en undtagelse fra hovedreglen om, at virksomheden skal  

 være varigt overdraget.
Derfor stilles der særlige krav til  

 dokumentationen af ophøret med det personlige arbejde.
 Hvis et medlem modtager ydelser på grundlag af ophør ved  

 bortforpagtning og fortsætter eller senere påbegynder  

 beskæftigelse i sin bortforpagtede eller udlejede virksomhed, er det  

 personlige arbejde i virksomheden ikke ophørt mere end  

 midlertidigt.
 Beskæftigelse i en virksomhed, der er ejet af forpagteren eller  

 lejeren, sidestilles med beskæftigelse i den bortforpagtede virksomhed  

 eller udlejede virksomhed, når virksomhederne er af samme type, og der  

 sker en vis fælles drift af virksomhederne.
Er selve virksomheden overdraget eller lukket, og har medlemmet blot  

 bortforpagtet bygningerne eller lokalerne, vil der som udgangspunkt  

 være tale om, at forpagteren driver en ny selvstændig virksomhed.  

 Det betyder, at medlemmets eventuelle beskæftigelse i en sådan  

 virksomhed er uden betydning for ophøret, selv om den drives fra  

 medlemmets bortforpagtede lokaler.
Det er en forudsætning, at der er  

 tale om en anden type virksomhed.
