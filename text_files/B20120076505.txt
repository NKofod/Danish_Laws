Bekendtgørelse om overgangsordning for bræmmer langs visse vandløb og søer omfattet af vandplanerne for planperioden 2010-2015 I medfør af § 69, stk. 2, i lov om vandløb, jf. lovbekendtgørelse nr. 927 af 24. september 2009, som ændret ved lov nr. 580 af 18. juni 2012, fastsættes:
§ 1. Denne bekendtgørelse finder anvendelse for de af vandplanerne for planperioden 2010-2015 omfattede vandløb og søer, der forud for vandplanens ikrafttræden, jf. bekendtgørelse om ikrafttræden af miljømål og indsatsprogrammer og prioriteringer m.v. i vandplanerne for planperiode 2010-2015, 1) var målsat lempet i den tidligere regionplan uden samtidig at være omfattet af den tidligere gældende bræmmebestemmelse i vandløbsloven, jf. lovbekendtgørelse nr. 927 af 24. september 2009, eller 2) som ikke var målsat i den tidligere regionplan eller omfattet af den tidligere gældende bræmmebestemmelse i vandløbsloven, jf. lovbekendtgørelse nr. 927 af 24. september 2009.
 § 2. Afgrøder etableret før den 1. september 2012 på arealerne som nævnt i vandløbslovens § 69, stk. 1 langs de vandløb og søer, der er omfattet af § 1, kan fortsat høstes.
 Stk. 2. Fra den 1. september 2012 skal anvendelsen af arealerne i øvrigt ske i overensstemmelse med vandløbslovens § 69, stk. 1.
 § 3. Bekendtgørelsen træder i kraft den 6. juli 2012.
