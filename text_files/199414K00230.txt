Nr BTL 230 Betænkning over Forslag til lov om ændring af lov om elforsyning (Ændring  

 af prisbestemmelserne m.v.)   

 Nr L 230 1994-95, 1. samling Afgivet af Det Energipolitiske Udvalg Afgivet: 19950522 Udvalget har behandlet lovforslaget i en række møder og har herunder stillet spørgsmål til miljø- og energiministeren, som denne har besvaret skriftligt.
Nogle af udvalgets spørgsmål og miljø- og energiministerens svar herpå er optrykt som bilag til betænkningen.
 Endvidere har udvalget modtaget skriftlige og/eller mundtlige henvendelser  

 fra Danske Elværkers Forening og Elinstallatørernes Landsforening.
 Udvalget har noteret sig, at miljø- og energiministeren over for udvalget  

 har oplyst, at det er en klar forudsætning for lovforslaget, at  

 elforsyningsvirksomhedernes aktiviteter i udlandet sker i nøje  

 overensstemmelse med principperne i dansk miljø- og energipolitik og i  

 samarbejde med myndighederne.
 Miljø- og energiministeren har desuden tilkendegivet, at Folketingets  

 Energipolitiske Udvalg årligt vil blive orienteret om  

 elforsyningsvirksomhedernes udlandsaktiviteter og om den danske  

 energibistand.
 Endelig har miljø- og energiministeren over for udvalget tilkendegivet, at  

 regler, der bliver fastsat efter denne lov, forinden vil blive drøftet med  

 Danske Elværkers Forening og øvrige berørte parter.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse uændret.
Et mindretal inden for flertallet (Venstres og Det Konservative  

 Folkepartis medlemmer af udvalget) er tilfreds med, at lov om elforsyning  

 efter 2 års behandling i Europa-Kommissionen nu endelig igen ligger på  

 ministerens bord.
Mindretallet er meget tilfreds med de faktuelle ændringer i  

 lovforslaget i forhold til det tidligere L 238 (folketingsåret 1992-93), for  

 så vidt angår kravet om selvstændige regnskaber for udøvelsen af sideordnede  

 aktiviteter.
Hermed har regeringen efter vejledning fra Kommissionen  

 imødekommet Venstres og Det Konservative Folkepartis væsentligste anke i  

 forbindelse med behandlingen af L 238 fra juni 1993.
 Mindretallet betragter hermed lovforslaget som værende det første spæde  

 skridt mod en øget liberalisering af det europæiske elmarked, ligesom  

 lovforslaget er det første lille tiltag i retning af at give danske  

 elselskaber samme muligheder og ansvar i konkurrencen med andre europæiske  

 elselskaber.
Mindretallet ønsker dog at gøre opmærksom på de mange og vidtrækkende  

 beføjelser, som miljø- og energiministeren har taget sig i en lov, der  

 tilstræber at give elselskaberne mere frihed.
Det harmonerer dårligt med de  

 udfordringer, elselskaberne vil møde i fremtiden.
Mindretallet vil derfor  

 nøje følge udformningen af de bekendtgørelser, der skal implementere loven.
 Mindretallet hilser med tilfredshed, at miljø- og energiministeren på  

 Danske Elværkers Forenings årsmøde den 18. maj 1995 lovede, at udfærdigelsen  

 af de fornødne bekendtgørelser til loven sker i samråd med Danske Elværkers  

 Forening.
 Et mindretal (Fremskridtspartiets medlem af udvalget) indstiller  

 lovforslaget til forkastelse ved 3. behandling.
Mindretallet anfører, at elværker driver en monopolvirksomhed, hvor  

 forbrugerne ikke har adgang til frit at vælge elleverandør.
Så længe det er  

 tilfældet, skal elværkerne ikke involvere sig i sideordnede aktiviteter, som  

 kan påføre forbrugerne unødig risiko for tab og endog et egentligt tab.  

 Forbrugerne må være sikre på, at den pris, de betaler for elektricitet, kun  

 dækker omkostningerne ved fremstilling af strømmen med anvendelse af rationel  

 og miljømæssigt moderne teknologi.
Det kan jo gå galt, hvilket SEAS-sagen er et alt for godt eksempel på.
I  

 SEAS-sagen var det tomatproduktion, fiskeopdræt og vindmøllefabrikation, som  

 udgjorde den sideordnede aktivitet.
Resultatet blev et tab på over 230 mio.  

 kr., som forbrugerne i området nu må »afdrage« i 15 år i form af  

 manglende elprisnedsættelse ved rationaliseringsgevinster.
I SEAS-sagen var  

 der blandt ministre, politikere og embedsmænd udbredt opbakning til de  

 sideordnede projekter.
Ministre brugte projektet til promovering, og SEAS  

 blev i en periode betragtet som et fremtidsorienteret mønsterprojekt til  

 efterfølgelse.
I dag ved alle, at det ikke blev tilfældet.
I dag ved alle, at  

 det ikke går godt, når elværksfolk, politikere og embedsmænd går i gang med  

 et virke, de ikke har fornøden viden om.
En lovgivning, som tillader alle dele af vores elsektor at begive sig ud i  

 sideordnede aktiviteter, kan Fremskridtspartiet ikke anbefale.
De samme  

 politikere, som bakkede SEAS-projektet op og tog fejl, argumenterer nu for,  

 at elværkerne skal i gang med andre projekter - de vil igen tage fejl.  

 Fejlinvesteringer vil betyde økonomiske tab.
Hvem skal dække disse tab?  

 Ministeren, politikerne eller elværksledelserne? Nej, præcis som i SEAS-sagen  

 vil det blive forbrugerne, som må bære byrden i form af kontant afregning  

 over elregningen.
 Ingen elværker er selvfølgelig så inkompetente, at de begiver sig ud i  

 tomatavl eller fiskeopdræt igen. 1995-melodien er »udenlandske  

 aktiviteter«, det er energirådgivning, elinstallatørarbejde eller  

 rådgivende ingeniørvirksomhed i første omgang! Det kan og vil give tab, når  

 elværkerne, hvis ledelser slet ikke har forudsætninger inden for disse  

 områder, skal betræde disse nye græsgange.
Ud over de tab, elværkerne kan lide, så vil der meget let blive tale om  

 helt urimelig konkurrence over for de virksomheder, der allerede er etableret  

 inden for de brancher, hvor elværkerne nu vil være med.
Der er nemlig ikke  

 tale om, at elværkerne vil forsøge sig med nye erhvervsområder.
Elværkerne  

 vil komme i konkurrence med små elinstallatører, rådgivende ingeniører osv.  

 Konkurrencen kan aldrig blive fair, eftersom elværkerne ikke er  

 skattepligtige på samme måde som de private virksomheder.
Elværkerne har  

 desuden hele deres produktionsapparat, kapitalapparat og medarbejderstab på  

 vilkår, som ingen private kan få.
Fremskridtspartiet må derfor meget kraftigt advare imod, at elværkerne  

 giver sig til at ødelægge erhvervsgrundlaget for mange danske brancher.
Hvis  

 de projekter, som elværkerne kan finde, er så åbenlyst gode og rentable, da  

 kan elværkerne lade private virksomheder forestå arbejdet på  

 licitations-/samarbejdsbasis.
Lovforslaget er fyldt med ministerbeføjelser.
Fremskridtspartiet er imod  

 ministerbeføjelser, eftersom de efterlader Folketinget uden viden om, hvilke  

 bestemmelser der bliver gældende retspraksis.
I det konkrete forslag har  

 ministeren haft svært ved på forhånd at oplyse om intentionerne bag de mange  

 beføjelser - det er bekymrende.
Ministeren burde have fremsat et lovforslag  

 med præcise lovbestemmelser og ikke kun en tom rammelov.
Det er selvfølgelig  

 en formildende omstændighed, at ministeren har lovet elværkerne at tage dem  

 med på råd ved udformning af de konkrete retsforskrifter.
Men det efterlader  

 fortsat Folketinget i en rolle, hvor udmøntningen af loven kan vise sig at  

 være en helt anden, end intentionen har været ved lovens vedtagelse.
Lovforslaget betyder endvidere afgivelse af meget betydelig kompetence til  

 Elprisudvalget.
Elprisudvalget har sin berettigelse i forhold til det  

 offentlige tilsyn med prisdannelsen på elektricitet.
Nu skal udvalget  

 imidlertid også til at vurdere, om de sideordnede aktiviteter er unfair  

 konkurrence over for private.
Det er en opgave, som Konkurrencerådet burde  

 pålægges.
Elprisudvalget skal endvidere tage stilling til, hvor meget  

 »overskud« et elværk kan bruge på de nye aktiviteter m.v.
Det  

 fremgår af ministerens svar, at det forventes, at Elprisudvalget gennem en  

 række afgørelser vil skabe en præcedens og retspraksis på området, og at det  

 først derefter er tydeligt, hvilke regler elværkerne skal virke inden for.  

 Det er absolut bekymrende med en sådan retstilstand.
Ministerbeføjelser er  

 slemt, men beføjelser til Elprisudvalget er værre.
Hvis en minister udmønter  

 en ministerbeføjelse i strid med Folketinget, kan ministeren tilrettevises af  

 Folketingets flertal.
Hvis Elprisudvalget træffer afgørelser og skaber en  

 retspraksis i direkte modstrid med Folketinget, da er der ikke noget at gøre.
Fremskridtspartiet skal derfor ud fra en samlet vurdering anbefale  

 lovforslagets forkastelse.
Lovforslaget er et produkt af en tidligere  

 vedtaget lov nr. 445 af 30. juni 1993, som Europa-Kommissionen ikke ville  

 notificere.
Folketinget burde lade sagen ligge her.
Folketinget burde afvente  

 fælles EU-regler på hele elområdet.
Folketinget bør nedstemme nærværende  

 lovforslag.
Martin Glerup (S) nfmd.
Henning Gjellerod (S) Erik Mortensen (S) Helge  

 Mortensen (S) Inger Bierbaum (S) Anni Svanholt (SF) Kristen Touborg (SF)  

 Elsebeth Gerner Nielsen (RV) Peter Duetoft (CD) Peter Hansen-Nord (V) Knud  

 Enggaard (V) Birgit Thye-Petersen (V) Jens Vibjerg (V) Eva Møller (KF)  

 Pernille Sams (KF) Niels J.
Langkilde (KF) Kim Behnke (FP) fmd.
 Enhedslisten havde ikke medlemmer i udvalget.
Bilag Nogle af udvalgets spørgsmål til miljø- og energiministeren og dennes  

 besvarelse heraf er optrykt som bilag til betænkningen Spørgsmål 1:
»Udvalget anmoder om ministerens kommentar til henvendelsen af 27.  

 april 1995 fra Elinstallatørernes Landsforening, jf. bilag 1.« Svar:
 Elinstallatørernes Landsforening anfører, at eksisterende sideordnede  

 aktiviteter i elselskaberne generelt bør udskilles i selvstændige selskaber.
Efter lovforslagets § 2, stk. 2, er det umiddelbart kun elselskabernes  

 fremtidige sideordnede aktiviteter, der skal udskilles i selvstændige  

 selskaber.
Elprisudvalget kan dog efter forslaget give pålæg om udskillelse  

 af igangværende sideordnede aktiviteter, hvis der er tale om aktiviteter af  

 særlig omfattende karakter.
Det vil i praksis føre for vidt at kræve alle bestående sideordnede  

 aktiviteter udskilt, uanset om der er tale om aktiviteter af større eller  

 mindre omfang.
Det vil dog være formålstjenligt, hvis Elprisudvalget i sin  

 praksis giver pålæg om udskillelse, når forholdene taler herfor, eksempelvis  

 når aktivitetens størrelse eller forholdet til andre virksomheder på det  

 pågældende marked indicerer, at udskillelsen er påkrævet for at sikre en  

 rimelig konkurrencesituation.
 I øvrig må det ventes, at elselskaberne selv i vidt omfang vil udskille  

 aktiviteterne i selvstændige selskaber.
 Hvis Elprisudvalget giver pålæg, skal der tages hensyn til, at  

 elselskaberne skal have en rimelig frist til at gennemføre en udskillelse, og  

 at de bestående kreditorers stilling ikke bliver forringet.
Et pålæg om udskillelse vil indebære, at det selvstændige selskab ved  

 overtagelsen af driften indtræder i elselskabets rettigheder og forpligtelser  

 vedrørende aktiviteten.
Et pålæg skal dog respektere bestående kreditorers  

 rettigheder, så at disse kreditorer fortsat kan holde sig til elselskabet.
 Det nuværende forslag er således efter min vurdering tilstrækkeligt til at  

 varetage de nævnte hensyn.
 Spørgsmål 4:
»Ministeren bedes eksemplificere reglerne for  

 »forretningsmæssige forhold«, jf. § 9 c, stk. 3.' Svar:
Det skal sikres, at elselskabernes investeringer i selvstændige selskaber  

 sker efter rationelle markedsøkonomiske principper.
Endvidere skal  

 aktiviteterne have tilknytning til elforsyningen, og elselskaberne må ikke  

 investere midler, der skal medgå til dækning af de nødvendige omkostninger  

 efter elforsyningslovens § 9, stk. 1.
 Elprisudvalget skal ved sin godkendelse af investeringerne påse dette, og  

 det vil påhvile elselskaberne at dokumentere over for udvalget, at kravet er  

 overholdt.
De regler, der vil blive fastsat på dette område, vil alene uddybe de  

 nævnte principper.
Det er ikke hensigten, at forretningsmæssige dispositioner  

 i øvrigt i de selvstændige selskaber skal kontrolleres.
 Spørgsmål 13:
»Burde eksisterende aktiviteter på ovennævnte områder ikke omfattes  

 af kravet om selvstændige selskaber og regnskaber?» Svar:
 Hvad angår selvstændige selskaber, kan jeg henvise til min besvarelse af  

 spørgsmål 1. Der er ikke noget til hinder for at stille regnskabsmæssige krav  

 efter § 9 b til bestående aktiviteter.
 Spørgsmål 16:
»Vil ministeren inddrage udvalget i overvejelserne om  

 bekendtgørelser, cirkulærer m.v., jf. f.eks. § 9, stk. 2, § 9 b og § 9 c,  

 stk. 3, inden de pågældende udsendes?» Svar:
 Jeg er indforstået med at inddrage udvalget, inden der udstedes  

 bekendtgørelser og lign. på området.
