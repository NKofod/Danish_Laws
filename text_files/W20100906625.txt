Pressenævnets kendelse i sag nr. 2010-6-0935 [K] har klaget til Pressenævnet over en udsendelse på TV 2/Bornholm den 28. december 2009, idet han mener, at god presseskik er tilsidesat.
1 Sagsfremstilling TV 2/Bornholm bragte den 28. december 2009 programmet 2009 KAVALKADE, der omhandlede det forgangne år på Bornholm i ord og billeder.
Af den sidste del af programmet fremgik bl.a. følgende:
Speak: Og således oplyst er det, at vi må haste til Østermaries overdrev og den direkte båndede tv-transmission af præsidentens nytårstale.
Vi giver ordet til hans excellence.
[Der klippes til en stue, hvor [K] sidder bag et bord og læser op.] [K], præsident, KulturBornholm: Go aften!  Nå, nej.
Jeg sidder her med et brev fra en førd.
En dame fra Snogebæk, der beder os om at tale lidt langsommere og mere rigsdansk, så jeg vil forsøge at holde nytårstalen på langsomt rigsdansk.
God aften og tak fordi, jeg måtte komme ind i Deres stue.
De store fjernsynsskærme har gjort det lettere for mig at komme ind.
Og jeg vil så gøre ligesom [A] i Kender du typen.
Jeg vil kigge mig lidt rundt.
Og jeg kan jo se, at jeg er kommet ind i et bornholmsk hjem.
Jeg kan se, at der er klip af sapper rundt om på væggene, og jeg kan se, at familien består af en far, en mor, to børn og en journalist.
[Der bliver spolet hurtigt hen over resten af [K]s tale så det ikke er muligt for seeren at forstå, hvad klager siger.] [K]: Gud bevares.
Godt nytår. Yderlige oplysninger TV 2/Bornholm sendte den 10. november 2009 følgende mail til [K]:
Jeg [B, TV/Bornholm] plejer hvert år at lave en nyhedskavalkade  altså det forgangne år på Bornholm i ord og billeder.
Skøn opgave  for det er stort set det eneste tidspunkt på året, hvor man kan luske opsparede spydigheder og sarkasme ud mellem sidebenene.
Normalt skal kavalkaden fylde 20 minutter.
Men i år har jeg fået hele 50 minutter til rådighed.
Men selv om jeg har oparbejdet megen spydighed i løbet af året  ja, så må jeg have hjælp.
Og nu kommer jeg til sagen:
Kunne du ikke tænke dig at forfatte en nytårstale  det foresvæver mig, du har gjort det før.
Men denne gang skulle du så læse den op i tv  i bedste Marienborg-stil  med levende lys og en lille beplantning.
Hvor du fortæller om året, der er gået  på godt og ondt  og bringer ønskerne for året, der kommer.
Var det noget? Hvis det var  så er det noget, der skal optages i starten af december.
Talens varighed er op til dig  men jeg forestiller mig et sted mellem 5 og 10 minutter.
Alt er tilladt  så længe det dog ikke er direkte injurierende eller ærekrænkende. Af KulturBornholms hjemmeside fremgår det, at KulturBornholm er en parasolforening, som dækker mange mindre foreninger bl.a.: Spotprisoverrækkelse, Anonyme melankolikere, Festspillene i Østermarie, Komiteen for navngivning af veje o.l. i Østermarie.
2 Parternes synspunkter 2.1 [K]s synspunkter [K] har anført, at offentliggørelsen af talen er i strid med god presseskik, idet det er en latterliggørelse af klagers person, der gør det vanskeligt for klager at fortsætte sit fremtidige arbejde for KulturBornholm.
Først efter offentliggørelsen blev klager bekendt med, at TV 2/Bornholm havde ændret i talen.
Det er kun indledningen og den afsluttende replik, der kan høres tydeligt.
Størstedelen af interviewet afspilles i et hurtigt tempo.
Klager har mistænkt TV 2/Bornholm for at have planlagt latterliggørelsen på forhånd, idet fotografen bl.a. alene fokuserede på indledningen og afslutningen, og ikke var lydhør over for de emner, klager ønskede belyst og uddybet.
Klager har i denne forbindelse også henvist til en tale, som amtsborgmester [C] holdt for klager i 2001, og som blev vist på samme ydmygende måde.
 [K] har herudover anført, at klager bruger humor i sine læserbreve, men aldrig ironi og sarkasme.
2.2 TV 2/Bornholms synspunkter TV 2/Bornholm har anført, at programmet med en sartirisk tone forsøger at prikke til de mennesker, der har været i nyhedsprogrammerne i året, der gik.
I den forbindelse kontaktede TV 2/Bornholm klager og bad ham skrive en nytårstale til programmet.
Som det fremgik af mailen af 10. november 2009, har programmet vide rammer.
Klager er på Bornholm kendt som en ivrig læserbrevsskribent, og der ofte bruger ironi og sarkasme i sine læserbreve, den drivende kraft bag foreningen KulturBornholm, der underholder bornholmerne på en humoristisk måde.
Det færdige resultat fra [K] levede ikke op til forventningerne, hverken i indhold eller præsentation.
Redaktionen valgte at anvende talen på en humoristisk måde, hvilket var i tråd med tonen i programmet.
TV 2/Bornholm har anført, at det påklagede program ligger inden for grænsen for, hvad det er satirisk tilladeligt.
 3 Pressenævnets begrundelse og afgørelse:
 I sagens behandling har følgende nævnsmedlemmer deltaget:
 Axel Kierkegaard, Palle Weis, Ulrik Holmstrup og Marianne Druedahl.
I overensstemmelse med det almindelige princip om redaktørens ret til at redigere mediet, er et medie berettiget til at beslutte hvilke oplysninger, man vil bringe.
Det er Pressenævnets opfattelse, at der må indrømmes medierne vide rammer med hensyn til satiriske gengivelser eller kommentarer i forhold til personer eller begivenheder.
Efter parternes oplysninger lægges det til grund, at [K] offentligt er kendt som debattør, og at han forud for sin deltagelse i programmet 2009 KAVALKADE blev gjort bekendt med, at der var tale om en satirisk udsendelse.
På denne baggrund finder nævnet ikke grundlag for at kritisere TV 2/Bornholm for redigeringen af talen.
