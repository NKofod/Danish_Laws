Fremsat den 25. februar 2015 af Pernille Skipper (EL), Jørgen Arbo-Bæhr (EL), Stine Brix (EL), Per Clausen (EL), Lars Dohn (EL), Henning Hyllested (EL), Christian Juhl (EL), Rosa Lund (EL), Johanne Schmidt-Nielsen (EL), Finn Sørensen (EL), Nikolaj Villumsen (EL) og Frank Aaen (EL) Forslag til folketingsbeslutning om mindre lukrativ optjening af pension for ministre Regeringen pålægges inden udgangen af Folketingsåret 2014-15 at fremsætte et lovforslag, der ændrer reglerne således, at man som minimum skal have været minister i 2 år for at opnå ret til ministerpension, og således, at ministre, som har optjent ret til ministerpension i denne valgperiode, omfattes.
Bemærkninger til forslaget De nuværende regler for ministerpension giver ministre mulighed for at modtage livslang skatteyderbetalt ministerpension fra efterlønsalderen efter blot 1 år som minister.
1 år som minister giver en livslang årlig pension på 86.598 kr. fra efterlønsalderen frem til folkepensionsalderen, hvor den nedsættes til 76.295 kr. årligt.
Ministre, som kun sidder et enkelt år, har i forvejen en meget høj løn og ret til eftervederlag i 18 måneder, som sikrer en indtægt på ministerniveau.
At et enkelt år som minister derudover skal udløse ret til livslang ministerpension, finder forslagsstillerne urimelige.
Med de nuværende regler kan en minister, som kun sidder på ministerposten et enkelt år, koste skatteyderne i omegnen af 4,7 mio. kr. i vederlag, eftervederlag og livslang pension (pension udregnet efter middelleveralder). Forslagsstillerne foreslår, at man som minimum skal have været minister i 2 år for at opnå ret til ministerpension.
Skriftlig fremsættelse Pernille Skipper (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om mindre lukrativ optjening af pension for ministre.
(Beslutningsforslag nr.
B 81) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
