Skriftlig fremsættelse (13. december 2018) Udenrigsministeren (Anders Samuelsen):
 Herved tillader jeg mig for Folketinget at fremsætte:
Forslag til folketingsbeslutning om Danmarks indgåelse af overenskomst af 19. november 2018 mellem Kongeriget Danmark på den ene side og Republikken Polen på den anden side om afgrænsningen af havområder i Østersøen (Beslutningsforslag nr.
B 69) Beslutningsforslaget skal muliggøre Danmarks tilslutning til overenskomsten mellem Danmark og Polen om den maritime afgrænsning i Østersøen mellem Bornholm og Polen.
 Overenskomsten blev undertegnet den 19. november 2018 i Bruxelles.
Der har pågået forhandlinger mellem Danmark og Polen om den maritime afgrænsning siden 1970erne.
Flere forhandlingsrunder, herunder i 1999, i 2003 og i 2007 endte uden resultat.
En ny forhandlingsrunde blev derfor indledt den 1. marts 2018.
 Grundlaget for grænsedragningsforhandlingerne er FNs Havretskonvention, som både Polen og Danmark har ratificeret.
 Parterne er enige om, at grænsen skulle fastlægges i overensstemmelse med midtlinjeprincippet.
Parterne var imidlertid ikke enige om hvordan midtlinjen skulle beregnes.
Midtlinjen er en linje, der overalt ligger lige langt fra de respektive staters kyster.
Polen argumenterede dog oprindeligt for, at midtlinjen skulle beregnes mellem Sverige og Polen, og at der således skulle ses bort fra Bornholm.
Danmark har  i overensstemmelse med FN´s Havretskonvention og retspraksis  fastholdt, at midtlinjen skulle beregnes mellem Bornholm og Polen.
 Det ca. 3.600 km2 store område mellem disse oprindelige positioner udgør Det Grå Område.
Efter et intensivt forhandlingsforløb med afholdelse af 9 møder, dels i Danmark og dels i Polen, nåede parterne den 17. oktober til enighed om et kompromis.
Kompromisset indebærer, at Danmark tildeles 80 pct. af Det Grå Område, og Polen tildeles 20 pct. af Det Grå Område.
 Enigheden som blev opnået den 17. oktober blev efterfølgende bekræftet ved undertegnelse af selve overenskomsten den 19. november 2018.
 Overenskomsten fastlægger forløbet af grænselinjen for parternes eksklusive økonomiske zoner og kontinentalsokkel i det pågældende område og træder i kraft 30 dage efter at parterne skriftligt har meddelt hinanden, at deres nationale godkendelsesprocedurer er afsluttet.
 Idet jeg i øvrigt henviser til de bemærkninger, der ledsager forslaget, skal jeg tillade mig at anbefale det til det høje Tings velvillige behandling.
