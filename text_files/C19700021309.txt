 Eksemplarer af lovbekendtgørelse nr. 301 af 12. juni 1970 af lov om  

 frigørelsesafgift m.v. af fast ejendom er tidligere udsendt.  

 Lovbekendtgørelsen indeholder reglerne i lov nr. 324 af 18. juni 1969,  

 således som de er ændret ved lov nr. 255 af 4. juni 1970, om en  

 frigørelsesafgift og en afståelsesafgift, der under visse betingelser  

 pålignes ejere af faste ejendomme, der benyttes til landbrug, gartneri,  

 planteskole eller frugtplantage.
 Til vejledning for skattemyndighederne omtales i dette cirkulære reglerne  

 i lovbekendtgørelse nr. 301 af 12. juni 1970 af lov om frigørelsesafgift m.v.  

 af fast ejendom.
 Som bilag 1 til cirkulæret er optrykt nogle bestemmelser i lov om  

 vurdering af landets faste ejendomme, lov om beskatning til kommunerne af  

 faste ejendomme, ligningsloven og lov om særlig indkomstskat m.v., der er af  

 betydning for lov om frigørelsesafgift m.v.
 Lov om frigørelsesafgift m.v. trådte i kraft samtidig med loven om by- og  

 landzoner den 1. januar 1970.
 I.
 Almindelige bemærkninger.
 1. Loven om frigørelsesafgift m.v. af fast ejendom må  

 ses i sammenhæng med lov nr. 315 af 18. juni 1969 om by- og landzoner,  

 hvorefter hele landet - bortset fra ejendomme i sommerhusområder, der er  

 udlagt til dette formål ved byplanvedtægt eller bygningsvedtægt - med  

 virkning fra den 1. januar 1970 henførtes til enten byzoner eller landzoner.
Endvidere har loven om frigørelsesafgift m.v. sammenhæng med de ændringer,  

 der ved lov nr. 320 af 18. juni 1969, lov nr. 100 af 20. marts 1970 og lov  

 nr. 255 af 4. juni 1970 blev foretaget i vurderingsloven, samt de ændringer,  

 der ved lov nr. 326 af 18. juni 1969 og ved lov nr. 257 af 4. juni 1970 blev  

 foretaget i ligningsloven og ved lov nr. 327 af 18. juni 1969 i lov om  

 beskatning til kommunerne af faste ejendomme. Ændringerne havde til formål at  

 indføre en særlig ejendoms- og formuebeskatning af landbrug, gartnerier,  

 planteskoler og frugtplantager (den såkaldte  

 »bondegårdsbeskatning«). Ved lov nr. 255 af 4. juni 1970 blev der  

 endvidere i vurderingsloven som § 4 A indsat en bestemmelse om, at  

 landbrugsejendomme m.v. skal omvurderes uden for de almindelige vurderinger  

 og årsomvurderinger, når de er blevet inddraget under en byzone eller et  

 sommerhusområde.
Tilsvarende vurdering foretages, når en af de af lovens  

 afsnit II omfattede ejendomme helt eller delvis er overgået til anden  

 anvendelse end landbrug m.v.
 Som en konsekvens af bestemmelserne i frigørelsesafgiftsloven er der  

 gennemført en ændring i § 2, nr. 13, i lov om særlig indkomstskat m.v. om  

 fortjeneste ved afståelse af fast ejendom, og tilføjet en bestemmelse - 2 C  

 -, hvorefter § 2, nr. 13, ikke finder anvendelse, hvor der ved afståelse af  

 fast ejendom skal svares afståelsesafgift i henhold til bestemmelserne i lov  

 om frigørelsesafgift m.v. af fast ejendom.
 Der er endvidere i ligningsloven indsat en bestemmelse - § 4 A -,  

 hvorefter der indrømmes fradrag for frigørelsesafgift ved opgørelsen af  

 almindelig indkomstskattepligtig fortjeneste eller tab ved den første  

 afståelse, efter at der er indtrådt pligt til at svare frigørelsesafgift af  

 en ejendom, der er erhvervet som led i næring eller i spekulationshensigt.
2. Loven om frigørelsesafgift m.v. af fast ejendom er  

 inddelt i tre afsnit.
Første afsnit vedrører ejendomme, der ved lovens  

 ikrafttræden lå i landzoner, og som benyttes til landbrug, gartneri,  

 planteskole eller frugtplantage, men som senere inddrages under en byzone  

 eller et sommerhusområde.
 Andet afsnit vedrører landbrugsejendomme m.v., der ved lovens ikrafttræden  

 lå i byzoner i det omfang, disse er sammenfaldende med tidligere inder- og  

 mellemzoner.
 Tredje afsnit omhandler andre bestemmelser, herunder regler om, hvem  

 frigørelsesafgiften og afståelsesafgiften skal tilfalde, afgifternes  

 anvendelse m.v. samt en bestemmelse om, at byplannævnet under visse  

 betingelser kan træffe afgørelse om, at loven om frigørelsesafgift m.v. ikke  

 skal finde anvendelse.
 I det følgende vil lovens enkelte afsnit blive nærmere omtalt.
 II.
 Lovens afsnit I.
A.
De frigørelsesafgiftspligtige ejendomme.
3. Efter § 1. stk. 1 og 2, i lov om frigørelsesafgift  

 m.v. kan frigørelsesafgift kun pålignes ejendomme og arealer, der af de  

 skattelignende myndigheder anses for benyttet til landbrug, gartneri,  

 planteskole eller frugtplantage på tidspunktet for ejendommenes eller  

 arealernes inddragelse fra en landzone til en byzone eller et  

 sommerhusområde.
Det samme gælder ejendomme, der den 1. august 1969 blev  

 benyttet til landbrug, gartneri, planteskole eller frugtplantage, men som  

 efter dette tidspunkt er blevet tilplantet, uden at arealet er undergivet  

 fredskovspligt, eller ikke længere benyttes.
Overgår en ejendom, der har  

 været benyttet til landbrug m.v., til anden anvendelse i strid med gældende  

 bestemmelser herunder landbrugsloven, skal de skattelignende myndigheder  

 bortset fra denne anden anvendelse og stadig anse ejendommen for benyttet til  

 landbrug m.v.
Ved de skattelignende myndigheders afgørelse af, om en ejendom  

 eller et areal benyttes til landbrug m.v., vil vurderingsmyndighedernes  

 afgørelse i henhold til § 33, stk. 1, i vurderingsloven kunne være  

 vejledende.
B.
Tidspunktet for indtræden af frigørelsesafgiftspligt.
 4. Pligten til at svare frigørelsesafgift af en af de  

 ovenfor omtalte ejendomme indtræder, når ejendommen efter ikrafttrædelsen den  

 1. januar 1970 af loven om by- og landzoner inddrages helt eller delvis fra  

 en landzone til en byzone eller et sommerhusområde.
 Afgiftspligten anses for indtrådt fra og med datoen for boligministeriets  

 bekendtgørelse i Statstidende af de af ministeriet eller byplannævnet  

 godkendte byplaner, bygningsvedtægter eller byudviklingsplaner samt tillæg  

 til disse, jfr. § 1 i finansministeriets bekendtgørelse af dags dato om  

 frigørelsesafgift m.v. af fast ejendom.
Inddrages kun en del af en fast ejendom under byzone eller et  

 sommerhusområde, skal der kun svares frigørelsesafgift af denne del.
Afgiften  

 beregnes i disse tilfælde på grundlag af en fordeling af ejendomsværdier m.v.  

 De nærmere regler herfor er omtalt i et cirkulære af dags dato fra statens  

 ligningsdirektorat.
Inddrages en ejendom fra et sommerhusområde til en byzone, indtræder ingen  

 pligt til at svare frigørelsesafgift.
Der skal heller ikke svares  

 frigørelsesafgift, hvor en ejendom i en landzone uden nogen samtidig  

 zoneinddragelse ved tilladelse fra amtsrådet eller byudviklingsudvalget  

 overgår til bymæssig benyttelse eller til benyttelse som sommerhus.
En  

 eventuel senere inddragelse af en sådan ejendom under en byzone eller et  

 sommerhusområde udløser heller ingen pligt til at svare frigørelsesafgift.  

 Eventuel fortjeneste konstateret ved afhændelse af en sådan ejendom vil blive  

 beskattet efter reglerne om beskatning af almindelig eller særlig indkomst.
 Frigørelsesafgift skal ikke svares, hvor en ejendom eller et areal som  

 omtalt under A på tidspunktet for inddragelsen under en byzone eller et  

 sommerhusområde er undergivet jordrentepligt, jfr. § 1, stk. 3. Af  

 fortjeneste ved afståelse af en sådan ejendom svares der almindelig eller  

 særlig indkomstskat efter de herom gældende regler, jfr. statsskattelovens §  

 5a og lov om særlig indkomstskat m.v. § 2, nr. 13, jfr. § 7 A.
C.
Hvem påhviler frigørelsesafgiften? 5. Som hovedregel påhviler pligten til at svare  

 frigørelsesafgift den, der på det tidspunkt, hvor et landbrug m.v. inddrages  

 under en byzone eller et sommerhusområde, har tinglyst adkomst på ejendommen,  

 jfr. § 1, stk. 1. 2. pkt.
Herved forstås, at vedkommende har tinglyst  

 ubetinget skøde eller betinget skøde, hvor betingelsen alene vedrører  

 købesummens betaling.
Hvis skødet er betinget af andet, f. eks.  

 udstykningsapprobation, anses det ikke som adkomst.
 Ovennævnte regel gælder dog ikke, hvor ejendommen på tidspunktet for  

 zoneinddragelsen ved en endelig og bindende aftale er afstået til en anden,  

 f.eks. ved slutseddel eller skøde betinget af andet end købesummens betaling.  

 I disse tilfælde påhviler afgiftspligten erhververen, uanset at denne ikke  

 ved afgiftspligtens indtræden har fået tinglyst adkomst på ejendommen.  

 Såfremt handelen senere hæves, påhviler afgiftspligten i almindelighed den,  

 der på tidspunktet for zoneinddragelsen havde tinglyst adkomst på ejendommen.  

 Om tidspunktet for erhvervelse og afståelse af fast ejendom henvises i øvrigt  

 til punkt 10 i skattedepartementets cirkulære nr. 256 af 13. december 1965 om  

 særlig indkomstskat af fortjeneste ved afståelse af fast ejendom.
Frigørelsesafgift svares af personer, selskaber, foreninger m.v. og  

 dødsboer, uanset om de er skattepligtige her i landet.
Staten og kommunerne  

 skal ligeledes svare frigørelsesafgift.
 Der skal svares frigørelsesafgift, selv om de frigørelsesafgiftspligtige  

 ejendomme er erhvervet som led i næring eller i spekulationsøjemed.
D.
Opgørelsen af det afgiftspligtige beløb .
 6. Frigørelsesafgiften beregnes af en efter reglerne i  

 §§ 2 og 3 opgjort frigørelsesværdi . Frigørelsesværdien, der beregnes  

 for hver enkelt afgiftspligtig ejendom uden sammenlægning, udgør det beløb,  

 hvormed et slutbeløb overstiger et basisbeløb .
 Slutbeløbet .
7. Slutbeløbet udgør i medfør af § 2, stk. 1, det  

 beløb, hvortil ejendommen er ansat til ejendomsværdi ved den første vurdering  

 efter inddragelsen under en byzone eller et sommerhusområde.
Der skal altid i  

 forbindelse med zoneovergangen finde en omvurdering sted, jfr.  

 vurderingslovens § 4 A.
 Basisbeløbet .
 8. Er den afgiftspligtige ejendom erhvervet inden  

 den 15. marts 1969 kan basisbeløbet opgøres enten efter hovedreglen i §  

 2, stk. 1, eller efter reglerne i § 2, stk. 2.
 Er ejendommen erhvervet den 15. marts 1969 eller derefter , finder  

 bestemmelserne i § 2, stk. 1 og 3, anvendelse.
 For ejendomme, der har fået afløst jordrentepligt, finder reglerne i § 2,  

 stk. 4, anvendelse.
 I tilfælde, hvor afgiftspligten, jfr. punkt 5, påhviler den, der inden den  

 20. april 1970 har erhvervet ejendommen, men ikke har tinglyst adkomst på  

 tidspunktet for afgiftspligtens indtræden, kan der blive tale om at anvende  

 de særlige overgangsregler i § 3. stk. 2, i lov nr. 255 af 4. juni 1970 om  

 ændring af lov om frigørelsesafgift m.v. af fast ejendom, jfr. nedenfor under  

 punkt e).
 Forbedringer, udstykninger og sammenlægninger .
9. Frigørelsesværdien nedsættes i henhold til § 3,  

 stk. 1, med udgifter, der dokumenteres at være afholdt til  

forbedringer af den afgiftspligtige ejendom after den vurdering, der  

 danner grundlag for basisbeløbet - respektive anskaffelsestidspunktet, når  

 anskaffelsessummen, eller for så vidt angår jordrenteejendomme  

 afløsningssummen, benyttes som basisbeløb - men inden den vurdering der  

 danner grundlag for slutbeløbet.
Derimod kan vedligeholdelsesudgifter ikke  

 tages i betragtning ved beregningen af frigørelsesværdien.
 10. Er der imellem ovennævnte tidspunkter sket  

udstykning eller sammenlægning , beregnes basis- og slutbeløbet på  

 grundlag af en fordeling af ejendomsværdierne m.v. efter regler, der nærmere  

 er fastsat i et cirkulære af dags dato fra statens ligningsdirektorat.  

 Fordeling foretages kun efter derom fremsat anmodning.
 Vælges ejendomsværdien ved 13. alm. vurdering som basisbeløb, og udgjorde  

 den afgiftspligtige ejendom ved denne vurdering en ikke selvstændig vurderet  

 del af en ejendom, sker opgørelsen på grundlag af regler, der ligeledes er  

 fastsat i nævnte cirkulære fra statens ligningsdirektorat.
 Værditab på bygninger .
11. Ifølge lov om frigørelsesafgift m.v. § 3, stk. 2,  

 kan der ved opgørelsen af frigørelsesværdien efter hovedreglen i § 2, stk. 1,  

 jfr. under punkt 8 a) på begæring af den afgiftspligtige indrømmes et fradrag  

 for værditab på bygninger m.v. , der er opstået inden det tidspunkt,  

 der er bestemmende for fastsættelsen af basisbeløbet.
Reglerne om fradraget  

 findes i nævnte cirkulære fra statens ligningsdirektorat.
 Beregning af frigørelsesafgiften .
12. Den i henhold til punkterne 6-11 beregnede  

 frigørelsesværdi afrundes nedad til det nærmeste med 100 delelige kronebeløb,  

 jfr. § 4. Af det herefter fremkomne beløb udredes frigørelsesafgiften med 40  

 pct. af beløb på 200.000 kr. eller derunder.
Af beløb, der overstiger 200.000  

 kr., udredes frigørelsesafgiften med 40 pct. af 200.000 kr. og 60 pct. af  

 resten.
Afgiftsbeløb under 100 kr. opkræves ikke.
E.
Forfaldstidspunktet .
13. Afgiften forfalder i henhold til § 5 til betaling  

 månedsdagen efter, at den afgiftspligtige har modtaget meddelelse om  

 afgiftens beregning.
Meddelelsen skal være udfærdiget skriftligt og med  

 angivelse af de basis- og slutbeløb, der danner grundlag for  

 frigørelsesværdiens beregning, størrelsen af frigørelsesværdien og den på  

 grundlag heraf beregnede frigørelsesafgift, jfr. punkt 37. Betaling senest  

 månedsdagen efter forfaldsdagen anses for rettidig.
Betales beløbet ikke  

 rettidigt, forrentes det med 6 pct. p.a. fra forfaldsdagen at regne.
Klage  

 over beregningen af frigørelsesafgiften eller de vurderinger, der er lagt til  

 grund herfor, udskyder ikke forfalds- eller betalingstidspunktet.
F.
Adgang til at opnå henstand med frigørelsesafgiften .
14. Den ovenfor under punkt 13 nævnte meddelelse om  

 afgiftens beregning skal tillige indeholde besked om, at den afgiftspligtige  

 kan begære henstand med betalingen af frigørelsesafgiften.
Begæring  

 herom skal ifølge § 6, stk. 1, af den afgiftspligtige fremsættes inden  

 udløbet af den ovenfor under punkt 13 nævnte betalingsfrist.
Klage over  

 afgiftens beregning eller de vurderinger, der ligger til grund herfor,  

 udskyder ikke fristen for indgivelse af begæring om henstand.
Det er, jfr. § 6, stk. 3, en betingelse for, at henstand kan ydes, at der  

 til sikkerhed for betaling af henstandsbeløbet, så snart dette kan ske,  

 tinglyses et skadesløsbrev med oprykkende prioritet på den afgiftspligtige  

 ejendom.
Skal afgiften svares af en afgiftspligtig, der har erhvervet  

 ejendommen, men ikke har fået tinglyst adkomst på tidspunktet for  

 afgiftspligtens indtræden, kan henstand ydes på betingelse af, at  

 skadesløsbrev tinglyses, så snart adkomsten er berigtiget.
Skadeløsbrevets  

 pålydende med tillæg af restgælden på foranstående prioriteter må ikke  

 overstige den ved den senest foretagne vurdering ansatte ejendomsværdi af den  

 afgiftspligtige ejendom.
Som bilag 2 til nærværende cirkulære er optaget et  

 udkast til et sådant skadesløsbrev.
Henstandsbeløbet er ifølge § 6, stk. 2, rentefrit i 4 år fra forfaldsdagen  

 at regne og forrentes derefter med 6 pct. p.a.
Renterne betales halvårsvis  

 den 1. april og den 1. oktober for det da forløbne halvår.
Henstandsfristen udløber senest 12 år efter forfaldsdagen, jfr. §  

 7, stk. 4. Efter den afgiftspligtiges ansøgning herom kan finansministeren  

 dog i særlige tilfælde indrømme yderligere henstand, hvor byudviklingen inden  

 for en byzone forløber i et langsommere tempo end forudberegnet ved  

 fastlæggelsen af zonen, og hvor ejendommen derfor endnu en tid kan forventes  

 anvendt som landbrug m.v.
Ansøgning om yderligere henstand skal indsendes til  

 Skattedepartementet, Christiansborg Slotsplads 1, 1218 København K.
 15. Henstandsbeløbet forfalder endvidere til betaling  

 inden for 12 års fristen i nedennævnte 2 tilfælde:
G.
Købepligt .
16. Ifølge frigørelsesafgiftslovens § 8 er kommunen  

 pligtig til på den afgiftspligtiges forlangende at overtage den  

 afgiftspligtige ejendom for det beløb, hvortil den er ansat til ejendomsværdi  

 i henhold til vurderingsloven ved den første vurdering efter inddragelsen  

 under en byzone eller et sommerhusområde (slutbeløbet), jfr. lovens § 2, stk.  

 1, og foran under punkt 7. Begæring om kommunens overtagelse af den  

 afgiftspligtige ejendom skal fremsættes inden 4 år efter tidspunktet for  

 ejendommens inddragelse i en byzone eller et sommerhusområde.
Kommunens  

 købepligt er betinget af, at ejendommen på tidspunktet for beregningens  

 fremsættelse fortsat benyttes som landbrug m.v.
Er kun en del af en ejendom  

 blevet inddraget under en byzone eller et sommerhusområde, kan kommunens  

 købepligt kun gøres gældende for denne dels vedkommende.
H.
Afståelsesafgift .
17. Ved den første afståelse, herunder ved  

 gave, mageskifte og ekspropriation m.v., af en ejendom eller en del af en  

 sådan ejendom, efter at der er indtrådt pligt til at svare frigørelsesafgift,  

 skal der svares en afståelsesafgift, jfr. § 9, stk. 1. Dette gælder dog ikke,  

 hvis ejendommen er erhvervet som led i næring eller i spekulationsøjemed,  

 jfr. punkt 23. Ved delvis afståelse af en ejendom skal der kun svares  

 afståelsesafgift af den afståede del af ejendommen.
Afståelse forstås på  

 samme måde som i skattelovgivningen i øvrigt, herunder lov om særlig  

 indkomstskat m.v., jfr. skattedepartementets cirkulære nr. 256 af 13.  

 december 1965, punkterne 1 og 10.
 Om afgiftspligtens indtræden i forbindelse med, at en arving, en legatar  

 eller en efterlevende ægtefælle overtager en afgiftspligtig ejendom fra et  

 dødsbo samt om den særlige henstandsordning i disse tilfælde, henvises til  

 punkterne 18 og 19.
 Afståelsesafgiften træder i henhold til lov om særlig indkomstskat m.v. §  

 2 C, der er optrykt i bilag 1, i stedet for den særlige indkomstskat, der  

 ellers skulle erlægges ved afståelse af fast ejendom i henhold til  

 bestemmelserne i § 2, nr. 13, jfr. § 7 A i samme lov.
Afgiften påhviler personer, dødsboer, selskaber og foreninger m.v., der er  

skattepligtige (fuldt eller begrænset) til staten i det indkomstår,  

 hvori ejendommen er afstået.
Staten og kommunerne svarer således ikke  

 afståelsesafgift.
Det samme gælder dødsboer, der efter kildeskattelovens § 16  

 eller § 20 B, stk. 3, er fritaget for at betale indkomstskat (de såkaldte  

 skattefri småboer). Derimod svares afståelsesafgift af ejendomme, for hvilke  

 der i medfør af § 4, stk. 2, ikke er opkrævet frigørelsesafgift, fordi  

 afgiftsbeløbet har været under 100 kr.
18. Det forhold, at en ejendom, for hvilken der  

 tidligere er indtrådt pligt til at svare frigørelsesafgift, i forbindelse med  

 et dødsfald inddrages under et skifte, betragtes ikke som en afståelse, der  

 udløser pligt til at svare afståelsesafgift.
Derimod indtræder pligten til at  

 svare afståelsesafgift, jfr. § 9, stk. 2, hvis en ejendom eller en del af  

 denne ved skifte af et dødsbo eller ved skifte af et uskiftet bo i  

 længstlevende ægtefælles levende live udlægges til en arving, legatar eller  

 den længstlevende ægtefælle, efter at der er indtrådt pligt til at svare  

 frigørelsesafgift.
Dette gælder, hvad enten overdragelsen af den  

 afgiftspligtige ejendom til arvingen m.v. sker ved et salg, et udlæg eller et  

 blandet udlæg og salg.
Afstår dødsboet ejendommen til andre end ovennævnte  

 personkreds, bliver boet pligtig at svare afståelsesafgift.
Pligt til at svare afståelsesafgift indtræder endvidere, hvis den  

 længstlevende ægtefælle, efter at have skiftet med enkelte arvinger eller  

 legatarer, jfr. § 20 C, stk. 1, 3. pkt., og § 20 B, stk. 6, i  

 kildeskatteloven, overtager resten af fællesboet, herunder en afgiftspligtig  

 ejendom eller en del af denne, til hensidden i uskiftet bo.
Sker overtagelsen  

 til hensidden i uskiftet bo uden forudgående skifte med enkelte arvinger  

 eller legatarer, medfører overtagelsen derimod ikke, at der skal svares  

 afståelsesafgift, I dette tilfælde indtræder pligten til at svare  

 afståelsesafgift først, når ægtefællen enten senere afstår ejendommen eller  

 efter nogen tids hensidden i uskiftet bo eventuelt skifter med enkelte  

 arvinger eller legatarer.
Fortsætter et privatskiftet bo udover en periode på 15 måneder, overgår  

 skattepligten til de privatskiftende arvinger.
Overtager disse herved en  

 afgiftspligtig ejendom, bliver boet pligtig at svare afståelsesafgift.
Dødsboer, der efter kildeskattelovens § 16 eller § 20 B, stk. 3, er  

 fritaget for at betale indkomstskat (de skattefri småboer), svarer som foran  

 anført ikke afståelsesafgift, jfr. § 9, stk. 3. En arving m.v., der overtager  

 en afgiftspligtig ejendom fra et sådant bo, skal derfor ved senere afståelse  

 af ejendommen svare særlig indkomstskat af eventuel fortjeneste efter de  

 herom gældende regler, jfr. lov om særlig indkomstskat m.v. § 2, nr. 13, og §  

 7 A.
Fortjenesten beregnes i disse tilfælde med udlægningsværdien som  

 skattemæssig anskaffelsessum.
19. Efter § 9, stk. 2, kan boet dog kræve fritagelse  

 for at betale afståelsesafgiften, hvis den arving, legatar eller efterlevende  

 ægtefælle, der overtager den afgiftspligtige ejendom, forpligter sig til at  

 betale det under skiftet fastsatte afgiftsbeløb ved den første afståelse af  

 ejendommen.
Arvingen m.v. skal endvidere ved den første afståelse af  

 ejendommen svare almindelig eller særlig indkomstskat efter de herom gældende  

 regler af eventuel fortjeneste konstateret ved samme afståelse.
Fortjenesten  

 beregnes med udlægningsværdien som skattemæssig anskaffelsessum.
Afstås kun  

 en del af ejendommen, skal der kun svares afståelsesafgift af den afståede  

 del af ejendommen.
Hvis ejendommen overtages af flere berettigede i boet,  

 skal disse forpligte sig til at hæfte solidarisk for afgiftsbeløbet.
Hvor  

 boet kræver sig fritaget for at svare afgiften, skal den eller de arvinger  

 m.v., der overtager den afgiftspligtige ejendom, forpligte sig til at betale  

 afgiften, selvom den overstiger modtagernes andele i boet.
 Det forhold, at afgiftspligten anses for indtrådt ved et dødsbos  

 overdragelse af den afgiftspligtige ejendom til en arving m.v., medfører, at  

 den beregnede afgift kan fradrages ved arveafgiftsberegningen som gæld, jfr.  

 arveafgiftslovens § 16, stk. 2.
 20. Afståelsesafgift svares i medfør af lovens § 9,  

 stk. 4, af forskellen mellem på den ene side afståelsesvederlaget for  

 ejendommen og på den anden side det beløb, hvortil ejendommen er ansat til  

 ejendomsværdi ved den første vurdering efter inddragelsen under en byzone  

 eller et sommerhusområde (slutbeløbet, jfr. § 2, stk. 1, og foran under punkt  

 7) med tillæg af forbedringsudgifter, der er afholdt mellem ovennævnte  

 vurdering og tidspunktet for afståelsen.
Afståelsesafgift svares dog højst af forskellen mellem  

 afståelsesvederlaget og anskaffelsessummen med tillæg af de under pkt. 9  

 nævnte forbedringsudgifter . Erstatnings- og forsikringssummer  

 sidestilles med afståelsesvederlag.
Ydes der intet vederlag for afståelsen,  

 eller er vederlaget mindre end ejendommens værdi i handel og vandel, træder  

 denne værdi i stedet for afståelsesvederlaget ved beregningen af  

 afståelsesafgiften.
Ved opgørelsen af det afgiftspligtige beløb indrømmes  

 fradrag for kurstab og handelsomkostninger.
Om opgørelsen af  

 anskaffelsessummen og afståelsesvederlaget samt fastlæggelsen af tidspunktet  

 for afståelsen af fast ejendom henvises i øvrigt til skattedepartementets  

 cirkulære nr. 256 af 13. december 1965, punkterne 4, 5 og 10.
Ved delvis afståelse af en afgiftspligtig ejendom foretages en fordeling  

 af den ejendomsværdi m.v., der danner udgangspunkt for afståelsesafgiftens  

 beregning.
De nærmere regler for disse fordelinger er omtalt i det dags dato  

 af statens ligningsdirektorat udsendte cirkulære.
 Hvor et dødsbo ved overdragelse af en ejendom til en arving, legatar eller  

 en længstlevende ægtefælle bliver pligtig at svare afståelsesafgift, beregnes  

 denne på grundlag af værdierne i den endelige boopgørelse eller i  

 opgørelserne i henhold til § 20, eller § 20 C, stk. 4, i kildeskatteloven  

 (værdien i handel og vandel). Udlægges ejendommen før skæringsdagen i sådan  

 opgørelse, ansættes den til værdien på udlægstidspunktet, jfr.  

 kildeskattelovens § 17, stk. 2, 2. og 3. pkt.
Den omstændighed, at afståelsesafgift eventuelt ikke kan beregnes på  

 tidspunktet for afståelsen, fordi den efter zoneinddragelsen følgende  

 omvurdering endnu ikke er foretaget, fritager ikke den afgiftspligtige for at  

 svare afgiften.
Ifølge § 4 A i vurderingsloven skal der dog uden ufornødent  

 ophold foretages omvurderinger af ejendomme, der er blevet inddraget under en  

 byzone eller et sommerhusområde.
21. Efter § 9, stk. 5, svares der ikke  

 afståelsesafgift af en- eller tofamilieshuse m.v. , som er omfattet af  

 reglerne i § 2 A i lov om særlig indkomstskat m.v.  

 (»parcelhusreglen«). Efter denne bestemmelse er det bl.a. en  

 betingelse, for at fortjeneste ved afståelse af ejendommen ikke skal  

 beskattes, at ejeren eller hans husstand har beboet huset i mindst 2 år af  

 det tidsrum, hvor han har ejet boligen.
Den samme betingelse, såvel som de  

 øvrige i § 2 A i lov om særlig indkomstskat m.v. omtalte betingelser, må være  

 opfyldt, for at frigørelsesafgifslovens § 9, stk. 5, kan finde anvendelse.
En  

 ejer, der ved udstykning successivt afstår en ejendom, hvoraf der skal svares  

 afståelsesafgift, er ved afståelse af restejendommen med beboelse således  

 fritaget for at svare afståelsesafgift under samme betingelser som omtalt i §  

 2 A i lov om særlig indkomstskat m.v.
22. Afståelsesafgift svares med 60 pct. af det i punkt  

 20 omtalte forskelsbeløb, efter at dette er afrundet nedad til det nærmeste  

 med 100 delelige kronebeløb.
Afgiftsbeløb under 100 kr. opkræves ikke, jfr. §  

 10.
 Af fortjenester konstateret ved senere afståelser af ejendomme ,  

 efter at der er indtrådt pligt til at svare afståelsesafgift, svares der  

 almindelig eller særlig indkomstskat efter de herom gældende regler, jfr.  

 statsskattelovens § 5 a og lov om særlig indkomstskat m.v. § 2, nr. 13, jfr.  

 § 7 A.
23. Af ejendomme, der er erhvervet som led i næring  

 eller i spekulationshensigt , svares der ikke afståelsesafgift.
Derimod  

 skal fortjeneste eller tab ved afhændelse af disse ejendomme tages i  

 betragtning ved opgørelsen af den almindelige skattepligtige indkomst efter  

 statsskattelovens § 5 a.
Ved opgørelsen af fortjenesten eller tabet kan  

 sælgeren dog ifølge § 4 A i ligningsloven fradrage frigørelsesafgift, der er  

 pålagt i hans ejertid.
Samme ret er indrømmet dels et dødsbo for så vidt  

 angår frigørelsesafgift, der er pålagt i afdødes eller hans ægtefælles  

 besiddelsestid, dels arvinger m.v., der indtræder i boets skattemæssige  

 stilling, med hensyn til afgift, der er pålagt, medens ejendommen var i  

 afdødes, hans ægtefælles eller boets besiddelse.
Der henvises iøvrigt til  

 skattedepartementets cirkulære af dags dato til ligningsloven.
 III.
 Lovens afsnit II.
A.
De frigørelsesafgiftspligtige ejendomme .
 24. De frigørelsesafgiftspligtige ejendomme efter  

 lovens afsnit II er ejendomme, der ved lovens ikrafttræden den 1. januar 1970  

 var omfattet af bestemmelsen i vurderingslovens § 14, stk. 7. Efter denne  

 bestemmelse blev der ved 14. alm. vurdering for de i vurderingslovens § 33,  

 stk. 1, nævnte ejendomme indenfor områder omfattet af en godkendt  

 byudviklingsplans inder- eller mellemzone ansat et differencebeløb.  

 Differencebeløbet svarer til det beløb, hvormed den i henhold til § 16  

 ansatte grundværdi overstiger den værdi, hvortil grundværdien ville være  

 blevet ansat, såfremt ansættelsen var sket efter § 14, stk. 1-4.
For de ejendomme, for hvilke et sådant differencebeløb er ansat ved 14.  

 alm. vurdering eller en inden 1. januar 1970 foretagen § 4-vurdering eller  

 for de fra sådanne ejendomme udstykkede parceller, skal der også ved senere  

 vurderinger forud for 17. alm. vurdering angives differencebeløb.
Det er en  

 betingelse herfor, at ejendommem fortsat er omfattet af § 33. stk. 1, i  

 vurderingsloven, og at den nuværende eller en tidligere ejer, inden  

 ejendommen første gang optages til vurdering efter 14. alm. vurdering, har  

 afgivet en uigenkaldelig skriftlig erklæring i henhold til § 6 B i lov om  

 beskatning til kommunerne af faste ejendomme (optrykt i bilag 1,) eller sådan  

 erklæring er afgivet af ejeren af den ejendom, hvorfra parcellen senere er  

 udstykket.
Ved den omtalte erklæring forpligter de pågældende sig selv og  

 eventuelle senere ejere af ejendommen til at svare frigørelsesafgift efter  

 reglerne i frigørelsesafgiftsloven mod til gengæld at blive beskattet efter i  

 det væsentlige samme regler, som gælder for ejendomme i landzoner.
Med hensyn  

 til de nærmere regler for erklæringens indhold, affattelse m.v. henvises til  

 det af indenrigsministeriets udsendte cirkulære af 20. juni 1969.
B.
Tidspunktet for indtræden af frigørelsesafgiftspligt .
25. Pligten til at svare frigørelsesafgift af en af de  

 foran under punkt 24 omtalte ejendomme indtræder senest ved den den 17.  

 alm. vurdering , jfr. § 11, stk. 2. Overgår ejendommen helt eller delvis  

 til anden anvendelse end landbrug, gartneri, planteskole eller  

 frugtplantage inden 17. alm. vurdering, indtræder pligten til at svare  

 afgiften dog på tidspunktet for overgangen til anden anvendelse, jfr. § 11,  

 stk. 1. Afgift skal kun svares af den del af ejendommen, der overgår til  

 anden anvendelse.
Afgiften beregnes i disse tilfælde efter regler, der er  

 nærmere omtalt i statens ligningsdirektorats cirkulære af dags dato.
Ved overgang til anden anvendelse forstås en ændring af ejendommens  

faktiske benyttelse, således at den ikke længere kan anses for helt  

 eller delvis benyttet til landbrug, gartneri m.v.
Det er således ikke i sig  

 selv tilstrækkeligt til at statuere ændring i en ejendoms benyttelse, at der  

 i henhold til § 4, stk. 1, i lov nr. 114 af 4. april 1967 (landbrugsloven) er  

 meddelt udstykningsapprobation eller fritagelse for landbrugspligten.
Efter  

 vurderingslovens § 4 A skal vurderingsrådene optage de af lov om  

 frigørelsesafgift m.v. afsnit II omfattede ejendomme til omvurdering snarest  

 muligt efter, at de er blevet bekendt med, at ejendommene er overgået til  

 anden anvendelse end landbrug m.v.
 Derimod vil et skifte imellem dyrkningsmæssige anvendelsesmåder, f.eks.  

 fra landbrug til gartneri, ikke kunne anses for en ændret benyttelse i lovens  

 forstand.
 Afstår en ejer af en ejendom, for hvilke der er afgivet den omtalte § 6  

 B-erklæring, denne på et tidspunkt, før der er indtrådt pligt til at  

 svare frigørelsesafgift, skal den pågældende svare almindelig eller særlig  

 indkomstskat af en ved afhændelsen eventuelt konstateret fortjeneste.
 Frigørelsesafgift skal ikke svares, hvor en af de under punkt 24 omtalte  

 ejendomme eller arealer er undergivet jordrentepligt på tidspunktet for 17.  

 alm. vurdering eller ved ejendommens overgang til anden anvendelse end  

 landbrug m.v.
 Opmærksomheden henledes på, at der intet er til hinder for, at der  

 vedrørende jordrenteejendomme kan afgives erklæring i henhold til § 6 B i den  

 kommunale ejendomsskattelov med virkning for ejendoms- og formuebeskatningen.
C.
Hvem påhviler frigørelsesafgiften? 26. Pligt til at svare frigørelsesafgift af de af  

 lovens afsnit II omfattede ejendomme påhviler den ejer, der har afgivet den  

 omtalte § 6 B-erklæring samt senere ejere af ejendommen eller af de fra denne  

 siden erklæringens afgivelse udstykkede parceller.
Vedrørende spørgsmålet om,  

 hvem der anses for en ejendoms ejer, henvises til bemærkningerne foran under  

 punkt 5.
D.
Opgørelsen af det afgiftspligtige beløb .
27. Frigørelsesafgiften for de af lovens afsnit II  

 omfattede ejendomme beregnes - med nedennævnte undtagelser - efter reglerne i  

 §§ 2-4. der er nærmere omtalt under punkterne 6-12. I de tilfælde, hvor  

 frigørelsesafgift indtræder på grund af overgang til anden anvendelse, jfr. §  

 11, stk. 1, gælder dog, at basisbeløbet efter § 2, stk. 1, der er omtalt  

 under punkt 8 a), beregnes ved at formindske ejendomsværdien ved den senest  

 foretagne vurdering før den ændrede anvendelse med et eventuelt  

 differencebeløb i henhold til vurderingslovens § 14, stk. 7, og forhøje det  

 herefter fremkomne beløb med 50 pct.
Slutbeløbet udgør ejendomsværdien ved  

 den første vurdering efter konstateringen af den ændrede anvendelse.
 Ovennævnte undtagelser vedrørende basis- og slutbeløbets beregning gælder  

 også, hvor frigørelsesafgiftspligten indtræder ved den 17. alm. vurdering,  

 jfr. § 11, stk. 2, dog at henholdsvis den senest foretagne vurdering før og  

 den første efter afgiftspligtens indtræden her lægges til grund ved  

 beregningerne.
E.
Forfaldstidspunktet .
28. Bestemmelserne om forfaldstidspunktet og  

 forrentning af frigørelsesafgiften for de af lovens afsnit II omfattede  

 ejendomme svarer til de regler, der gælder for ejendomme omfattet af lovens  

 afsnit I.
Der henvises til bemærkningerne herom under punkt 13.
F.
Adgang til at opnå henstand med frigørelsesafgiften .
29. For de ejendomme, der bliver  

 frigørelsesafgiftspligtige efter § 11, stk. 1, hvilket vil sige ved overgang  

 til anden anvendelse end landbrug m.v., gælder der ingen regler om henstand  

 med betalingen af en eventuelt pålignet frigørelsesafgift.
Afgiften forfalder  

 derfor til betaling månedsdagen efter, at den afgiftspligtige har fået  

 meddelelse om afgiftens beregning, jfr. § 5 og punkt 13.
 I de tilfælde, hvor afgiftspligten indtræder i medfør af § 11, stk. 2,  

 d.v.s. ved 17. alm. vurdering, gælder, jfr. § 14, derimod samme  

 henstandsordning med hensyn til betaling af frigørelsesafgiften som for  

 ejendomme omfattet af lovens afsnit I, jfr. punkterne 14 og 15.  

 Henstandsfristen udløber dog senest 4 år efter forfaldsdagen.
G.
Købepligt .
 30. I tilfælde, hvor frigørelsesafgiftspligten er  

 indtrådt i medfør af lovens § 11, stk. 2, d.v.s. ved 17. alm. vurdering,  

 gælder samme regler, som omtalt under punkt 16, for kommunernes pligt til  

 efter den afgiftspligtiges anmodning at overtage ejendommen.  

 Overtagelsesbeløbet skal dog være det under punkt 27 omtalte slutbeløb, det  

 vil sige ejendomsværdien i handel og vandel ved den første vurdering efter  

 afgiftspligtens indtræden.
H.
Afståelsesafgift .
 31. Ved den første afståelse af en af lovens afsnit II  

 omfattet ejendom, efter at der er indtrådt pligt til at svare  

 frigørelsesafgift, skal der svares afståelsesafgift efter samme regler, som  

 gælder for ejendomme omfattet af lovens afsnit I, se dog under punkt 27.  

 Vedrørende reglerne for beregning m.v. af afståelses afgiftpligt henvises til  

 punkterne 17-22.
 For så vidt en af frigørelsesafgiftslovens afsnit II omfattet ejendom er  

 erhvervet som led i næringsvej eller i spekulationsøjemed, finder de under  

 punkt 23 omtalte regler anvendelse.
IV Lovens afsnit III.
A.
Frigørelses- og afståelsesafgifternes anvendelse m.v .
 32. Frigørelses- og afståelsesafgifterne tilfalder  

 ifølge frigørelsesafgiftslovens § 17, stk. 1, de kommuner og amtskommuner,  

 hvori de afgiftspligtige ejendomme ligger, med halvdelen til hver.
33. Kommunens anpart af afgifterne kan efter regler  

 fastsat af boligministeren anvendes dels til gennemførelse af  

 byggemodningsarbejder m.v. inden for kommunen, dels til finansiering af  

 dennes overtagelse af fast ejendom i henhold til lovens §§ 8 og 15, jfr.  

 punkterne 16 og 30. Amtskommunens anpart af afgifterne kan efter ligeledes af  

 boligministeren fastsatte regler udlånes til finansiering af  

 byggemodningsarbejder m.v. inden for amtskommunen.
De nærmere regler vil  

 blive fastsat i en bekendtgørelse fra boligministeriet.
B.
Afgifternes påligning og opkrævning m.v .
 34. Der er ved finansministeriets  

 bekendtgørelse af dags dato, jfr. lov om frigørelsesafgift m.v. § 18,  

 stk. 1, fastsat nærmere regler for frigørelses- og afståelsesafgiftens  

 påligning og opkrævning m.v.
 Ifølge § 8 i bekendtgørelsen finder de i skattelovgivningen indeholdte  

 regler om påligning og opkrævning af indkomstskat til staten anvendelse på  

 frigørelsesafgiften og afståelsesafgiften, for så vidt de er forenelige med  

 de i lov om frigørelsesafgift m.v. og de i bekendtgørelsen givne regler.
 35. Påligningen af frigørelsesafgiften  

 foretages af de samme myndigheder, som foretager påligningen af indkomst- og  

 formueskat til staten for personer, jfr. bekendtgørelsens § 3. Dette gælder  

 også, hvor den afgiftspligtige er et selskab.
 Påligningen af frigørelsesafgiften foretages dog af ligningsmyndigheden i  

den kommune, hvor den afgiftspligtige ejendom ligger . I tilfælde af,  

 at en afgiftspligtig ejendom ligger i flere kommuner, pålignes  

 frigørelsesafgiften af ligningsmyndigheden i den kommune, hvor inddragelse af  

 ejendommen eller arealet til en byzone eller et sommerhusområde finder sted.  

 Sker der fra en ejendom inddragelse af arealer til en byzone eller et  

 sommerhusområde i flere kommuner, pålignes frigørelsesafgiften af  

 ligningsmyndigheden i den kommune, hvor det største areal inddrages, jfr.  

 bekendtgørelsens § 3, stk. 2.
 36. Om den nærmere fremgangsmåde ved afgifternes  

 påligning m.v. bemærkes:
Kommunalbestyrelsen giver snarest efter, at den fra et vurderingsråd har  

 fået underretning om, at der er foretaget en vurdering af en afgiftspligtig  

 ejendom, den kommunale ligningsmyndighed i den kommune, i hvilken påligning  

 af frigørelsesafgiften skal ske, jfr. punkt 35, besked herom.
Den kommunale  

 ligningsmyndighed giver herefter uden ufornødent ophold meddelelse om  

 afgiftspligten til den, der ifølge tingbogen havde adkomst til ejendommen på  

 tidspunktet for afgiftspligtens indtræden.
Det samme gælder, hvor  

 afgiftspligt er indtrådt i henhold til bestemmelserne i lovens § 11, stk. 1  

 og 2, jfr. punkt 25. Samtidig med denne meddelelse udsendes der til den  

 afgiftspligtige et særligt skema til brug ved beregningen af  

 frigørelsesafgiften, jfr. bekendtgørelsens § 4, stk. 1.
 I det ovenfor omtalte skema skal den afgiftspligtige i henhold til  

 bekendtgørelsens § 4, stk. 4, redegøre for, hvornår den afgiftspligtige  

 ejendom er erhvervet, hvilke af de i § 2 omtalte basisbeløb, der ønskes  

 anvendt, hvilke forbedringer der i henhold til § 3, stk. 1. ønskes taget i  

 betragtning, samt om der begæres fradrag for værditab på bygninger i henhold  

 til § 3, stk. 2. Den afgiftspligtige skal senest en måned efter skemaets  

 modtagelse tilbagesende det med de ønskede oplysninger til den kommunale  

 ligningsmyndighed.
 Hvis ejendommen på tidspunktet for afgiftspligtens indtræden var afstået  

 til en anden, skal den, der har modtaget meddelelsen, straks returnere  

 skemaet til den kommunale ligningsmyndighed med angivelse af, hvem der har  

 erhvervet ejendommen.
 Den kommunale ligningsmyndighed skal derefter underrette erhververen om  

 afgiftspligtens indtræden og tilsende ham omtalte skema.
 37. Senest en måned efter udløbet af fristen for den  

 afgiftspligtiges indgivelse af det omtalte skema foretager den kommunale  

 ligningsmyndighed en foreløbig påligning af frigørelsesafgiften, jfr.  

 bekendtgørelsens § 5, stk. 1.
Ligningsmyndigheden underretter ved anbefalet brev den afgiftspligtige om  

 størrelsen af det afgiftspligtige beløb samt om den frigørelsesafgift, der  

 skal svares.
En udskrift af afgiftsberegningen skal vedlægges.
Afgiften  

 forfalder til betaling månedsdagen efter denne meddelelse, jfr. punkterne 13  

 og 28.
 Der skal samtidig på en særlig tydelig måde gives den afgiftspligtige  

 oplysning om mulighederne og betingelserne for at opnå henstand med betaling  

 af frigørelsesafgiften, jfr. bekendtgørelsens § 5, stk. 1. Begæring om  

 henstand skal indgives til kommunalbestyrelsen.
 Den foreløbige påligning af frigørelsesafgiften kan inden 4 uger efter  

 meddelelsen herom påklages til skatterådet.
Skatterådet foretager senest 3 måneder efter udløbet af fristen for den  

 afgiftspligtiges indgivelse af det i punkt 36 omtalte skema den endelige  

 påligning af frigørelsesafgiften.
Afviger den endelige påligning fra den af  

 ligningsmyndigheden foretagne foreløbige, underrettes den afgiftspligtige  

 herom.
Det samme gælder, hvor skatterådet stadfæster en af den  

 afgiftspligtige påklaget foreløbig påligning.
Den afgiftspligtige kan inden 4  

 uger herefter påklage den endelige påligning af frigørelsesafgiften til  

 landsskatteretten i overensstemmelse med de almindelige regler om adgang til  

 påklage af ansættelse og beregning af personlig skat til staten.
Som omtalt  

 under punkt 13 udsætter hverken klager over beregningen af  

 frigørelsesafgiften eller over de vurderinger, der er lagt til grund herfor,  

 forfalds- eller betalingstidspunktet.
 38. Frigørelsesafgiften skal i henhold til  

 bekendtgørelsens § 6 opkræves af den kommune, hvis ligningsmyndighed har  

 foretaget den foreløbige påligning af afgiften.
39 Afståelsesafgiften pålignes og beregnes af de myndigheder, der  

 foretager påligningen af den særlige indkomstskat.
Afgiften, der opkræves af  

 den kommune, hvis ligningsmyndighed har foretaget den forløbige påligning af  

 afgiften, forfalder til betaling i 3 rater den 1. i hver af månederne,  

 september, oktober og november i det år, hvori afgiften pålignes, med sidste  

 rettidige betalingsdag for den afgiftspligtige den 20. i forfaldsmåneden,  

 jfr. bekendtgørelsens § 7.
C.
Adgangen til dispensation .
40. Ved den samtidige ikrafttræden af lov om  

 frigørelsesafgift m.v. og by- og landzoneloven den 1. januar 1970 blev en del  

 arealer placeret i landzone, selvom de før denne dato af vedkommende  

 offentlige myndighed var disponeret for bymæssig bebyggelse eller  

 sommerhusbebyggelse under anvendelse af en anden formel fremgangsmmåde end  

 ved fastlæggelse i en byudviklingsplan, bygningsvedtægt, byplanvedtægt eller  

 tillæg til sådanne.
Af disse arealer skal der derfor svares  

 frigørelsesafgift, når de efter den 1. januar 1970 formelt inddrages under en  

 byzone eller et sommerhusområde.
 På begæring af ejerne af de omtalte arealer kan byplannævnet dog,  

 hvis det skønner det rimeligt, træffe endelig administrativ afgørelse om, at  

 lov om frigørelsesafgift m.v. ikke skal finde anvendelse på arealerne, jfr. §  

 19 A, stk. 1. Ansøgning herom kan indsendes til byplannævnet (adresse:  

 Boligministeriet, Slotholmsgade 12, 1216 København K.) før afgiftspligt er  

 indtrådt og skal være indsendt, inden afgiften forfalder til betaling, jfr.  

 punkt 13.
 Har byplannævnet truffet afgørelse om, at et ellers afgiftsfrit areal ikke  

 skal være omfattet af lov om frigørelsesafgift m.v., medfører beslutningen,  

 at ejeren af det pågældende areal undergives de almindelige regler om, at der  

 ved afståelse af ejendommen skal svares almindelig eller særlig indkomstskat  

 af den opnåede fortjeneste.
 Skattedepartementet, den 24 august 1970  

 .
Hans P.
Gøtrik.
/E.
Møller.
