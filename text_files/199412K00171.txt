Nr LSF 171 Forslag til Lov om udbetaling af en ekstraordinær hædersgave i anledning  

 af 50-året for Danmarks befrielse Fremsat af socialministeren (Karen Jespersen) den 8. februar 1995 Vedtaget ved tredjebehandling den 4. maj 1995 Lov nr. 314 af 17/05/1995 § 1. Til personer, der modtager hædersgave, jf. § 1, stk. 1, i lov  

 nr. 277 af 6. maj 1993 om forhøjelse af hædersgaver, ydes et ekstraordinært  

 hædersgavebeløb på 5.800 kr. svarende til det nuværende hædersgavebeløb.  

 Tilsvarende udbetales et ekstraordinært hædersgavebeløb på 5.800 kr. til  

 sårede og til efterladte efter faldne den 29. august 1943, jf. § 1, stk. 2, i  

 lov nr. 277 af 6. maj 1993 om forhøjelse af hædersgaver.
§ 2. Det i § 1 nævnte beløb er skattefrit.
Hædersgavebeløbet kan  

 ikke medføre nedsættelse af ydelser, der i øvrigt måtte tilkomme den  

 pågældende hædersgavemodtager efter den sociale lovgivning m.v., hvor  

 tildelingen er indkomst- og formueafhængig.
 § 3. Loven træder i kraft den 1. juni 1995 og finder anvendelse på  

 personer, der denne dato er berettiget til hædersgave.
Oprindeligt fremsat forslag § 1. Til personer, der modtager hædersgave, jf. § 1, stk. 1 i lov  

 nr. 277 af 6. maj 1993 om forhøjelse af hædersgaver, ydes et ekstraordinært  

 hædersgavebeløb på 5.800 kr. svarende til det nuværende hædersgavebeløb.  

 Tilsvarende udbetales et ekstraordinært hædersgavebeløb på 5.800 kr. til  

 sårede og til efterladte efter faldne den 29. august 1943, jf. § 1, stk. 2 i  

 lov nr. 277 af 6. maj 1993 om forhøjelse af hædersgaver.
§ 2. Det i § 1 nævnte beløb er skattefrit.
Hædersgavebeløbet kan  

 ikke medføre nedsættelse af ydelser, der i øvrigt måtte tilkomme den  

 pågældende hædersgavemodtager efter den sociale lovgivning m.v., hvor  

 tildelingen er indkomst- og formueafhængig.
 § 3. Loven træder i kraft den 1. juni 1995 og finder anvendelse  

 for personer, der denne dato er berettiget til hædersgave.
Bemærkninger til lovforslaget Almindelige bemærkninger I anledning af 50-året for Danmarks befrielse den 5. maj 1995 stilles der  

 forslag om, at der som et ekstraordinært hædersgavebeløb ydes et beløb på  

 5.800 kr. svarende til det nuværende årlige hædersgavebeløb, jf. lov nr. 277  

 af 6. maj 1993 om forhøjelse af hædersgaver.
 Det ekstraordinære hædersgavebeløb ydes til personer, der den 1. juni 1995  

 er berettiget til hædersgave, jf. § 1, stk. 1 og stk. 2, 1. led, i lov om  

 forhøjelse af hædersgaver.
 Det drejer sig om følgende love:
 1) Lov nr. 93 af 26 marts 1940 om udbetaling af hædersgaver til danske  

 sømænd og fiskere og deres efterladte, som ændret ved lov nr. 384 af 9.  

 august 1945 og lov nr. 67 af 3. marts 1948.
 2) Lov nr. 378 af 10. juli 1940 om udbetaling af hædersgaver til  

 efterladte efter faldne og til sårede den 9. april 1940.
 3) Lov nr. 383 af 9. august 1945 om visse hædersgaver til danske søfarende  

 og fiskere og deres efterladte.
 4) Lov nr. 475 af 1. oktober 1945 om erstatning til besættelsestidens  

 ofre, jf. lovbekendtgørelse nr. 244 af 1. april 1992 med senere ændringer.
 Der vil efter bestemmelsen ligeledes blive udbetalt et ekstraordinært  

 hædersgavebeløb til sårede og til efterladte efter faldne den 29. august  

 1943, jf. lov om forhøjelse af hædersgaver § 1, stk. 2, 1. led.
 Hovedloven på området er lov om erstatning til besættelsestidens ofre, jf.  

 lovbekendtgørelse nr. 244 af 1. april 1992 med senere ændringer.
De hædersgaver, der er nævnt i ovennævnte love, er med få undtagelser  

 oprindeligt fastsat til 800 kr. årligt.
Hædersgaven er siden reguleret i  

 anledning af diverse mærkedage med i alt 625 %, således at hædersgavebeløbet  

 nu udgør 5.800 kr. årligt.
Hædersgavebeløbet efter de gældende regler er ikke skattepligtigt, jf.  

 ligningsloven § 7, og det foreslås, at det ekstraordinære hædersgavebeløb  

 heller ikke bliver skattepligtigt.
Det sikres, at de, der modtager den  

 ekstraordinære hædersgave, ikke som følge heraf skal udsættes for reduktion  

 af sociale ydelser m.v., de i øvrigt måtte være berettiget til.
Ydelser efter  

 den sociale lovgivning m.v. omfatter f.eks. lov om social pension, lov om  

 social bistand og lov om individuel boligstøtte.
Bestemmelsen omfatter alle  

 sociale ydelser m.v., der er indkomst- og formueafhængige.
 For så vidt angår tjenestemandspensioner bemærkes, at disse udbetales  

 uafhængigt af pensionistens øvrige faktiske indtægter.
 Generelt ydes de ovennævnte hædersgaver som udtryk for Fædrelandets  

 anerkendelse og påskønnelse overfor dem, der i den aktive kamp gav deres liv  

 eller helbred.
 Ved lov nr. 278 af 6. maj 1993 om ændring af lov om erstatning til  

 besættelsestidens ofre og tillægslov hertil (Ophævelse af kravet om et  

 erhvervsevnetab på halvdelen eller derover for at modtage hædersgave) blev  

 betingelsen om 50 % erhvervsevnetab for at være berettiget til at modtage  

 hædersgave ophævet, således at der til personer omfattet af lov om erstatning  

 til besættelsestidens ofre, § 1a, stk. 1, nr. 1-4 og § 1c, ydes hædersgave,  

 uanset at den pågældendes erhvervsevne ikke er nedsat.
 Desuden blev kompetencen til at træffe afgørelse om hædersgave flyttet fra  

 Erstatningsrådet til Arbejdsskadestyrelsen, efter Erstatningsrådets ønske.
 Det foreslås, at loven træder i kraft den 1. juni 1995 og får virkning for  

 personer, der denne dato er berettiget til hædersgaver, jf. § 1, stk. 1 og  

 stk. 2, 1. led i lov nr. 277 af 6. maj 1993 om forhøjelse af hædersgaver.
Det ekstraordinære hædersgavebeløb kan således udbetales samme dato til  

 personer, der denne dag er berettiget til hædersgaver.
Det ekstraordinære  

 hædersgavebeløb vil endvidere kunne udbetales til personer, der efterfølgende  

 får tilkendt hædersgave med virkning fra den 1. juni 1995 eller en dato, der  

 ligger forud for den 1. juni 1995. Det bemærkes, at hædersgaven normalt  

 tildeles fra ansøgningsdatoen - for enkers vedkommende fra datoen for  

 ægtefællens død.
Administrative og økonomiske konsekvenser af lovforslaget Forslaget om udbetaling af en ekstraordinær hædersgave på 5.800 kr. til  

 alle, der pr. 1. juni 1995 er berettigede til hædersgave skønnes at medføre  

 en ekstraudgift på 38,0 mio. kr. i 1995 (PL1995). Heraf skønnes  

 ekstraudgiften til 37,0 mio. kr. for den gruppe, hvor administrationen hører  

 under Arbejdsskadestyrelsen (Socialministeriet). De sidste 1,0 mio. kr.  

 skønnes for den gruppe, hvor administrationen hører under Søfartsstyrelsen  

 (Erhvervsministeriet).
