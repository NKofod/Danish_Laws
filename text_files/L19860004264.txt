 Den 13. maj 1985 undertegnedes i København et memorandum mellem Danmark og  

 Kina om samarbejde på miljøbeskyttelsesområdet.
 Det omhandlede memorandum og et dertil knyttet bilag har følgende ordlyd:
MEMORANDUM Idet man i stigende grad erkender vigtigheden af en effektiv  

 miljøbeskyttelse og i betragtning af, at samarbejdet på dette område vil  

 bidrage til styrkelse af det eksisterende venskab mellem de to lande, og i  

 overensstemmelse med overenskomsten om økonomisk og teknologisk samarbejde  

 mellem Folkerepublikken Kina og Kongeriget Danmark, underskrevet den 14.  

 september 1979, har ministeriet for offentlige arbejder og miljøbeskyttelse,  

 Folkerepublikken Kina, og miljøministeriet, Kongeriget Danmark, indgået  

 følgende aftale:
I.
De to parter vil samarbejde om grundforskning inden for  

 miljøbeskyttelsesområdet, herunder forskning vedrørende foranstaltninger til  

 forebyggelse af forurening, forureningen og dens virkning på miljøet samt  

 udvikling og anvendelse af teknik til kontrol med og bekæmpelse af  

 forurening.
 Samarbejdet skal især omfatte følgende områder:
 1. Forurening af fersk vand i vandløb og søer.
 2. Havforurening, herunder kontrol med olieforurening  

 fra skibe.
 3. Luftforurening, herunder forurening fra både faste  

 og mobile forureningskilder.
 4. Håndtering af affald, herunder kemikalieaffald.
 5. Forurening fra landbrugsproduktionen.
 6. Støjforurening.
 7. Biologiske og genetiske konsekvenser af  

 miljøforurening.
 8. Juridiske og administrative forholdsregler med  

 henblik på miljøbeskyttelse.
 I forbindelse med samarbejdet vil der blive lagt særlig vægt på gennem  

 fælles bestræbelser at forbedre den eksisterende teknologi, at udvikle ny  

 teknologi, der ikke forurener miljøet, samt på anvendelsen af sådan  

 teknologi.
II.
Samarbejdet vil have følgende former:
 1. Udveksling af videnskabsfolk og eksperter.
 2. Bilaterale møder, videnskabelige symposier og  

 ekspertkonferencer.
 3. Udveksling af videnskabelige oplysninger og  

 dokumenter inden for miljøbeskyttelsesområdet.
 4. Andre former inden for rammerne af dette  

 memorandum, som vil virke til fremme for samarbejdet.
III.
Med henblik på at fremme dette samarbejde vil de to parter befordre  

 direkte kontakt og samarbejde mellem institutioner og og organisationer såvel  

 på regeringsplan som i øvrigt.
De to parter vil i sidste instans nå frem til  

 en konkret aftale under passende vilkår.
 Dette memorandum er underskrevet den 13. maj 1985 i København, Danmark.
Rui Xingwen For Ministeriet for offentlige arbejder og miljøbeskyttelse, Folkerepublikken Kina Christian Christensen For Miljøministeriet, Kongeriget Danmark Bilag I Samarbejde om kontrol med forurenende stoffer I.
Styring og bortskaffelse af farlige affaldstoffer.
 1. Den danske part vil give den kinesiske part  

 oplysninger og dokumentation om styringsmetoder til indsamling, transport,  

 overførsel, behandling og bortskaffelse af farlige faste affaldsstoffer.
 2. Den danske part vil give den kinesiske part  

 oplysninger om forskellige farlige faste affaldsstoffers karakter, om metoder  

 til disses behandling og bortskaffelse samt om de tekniske vilkår for  

 udvælgelsen af sikre deponeringsområder på land.
 3. Den danske part vil stille overvågningsdata til  

 rådighed for den kinesiske part vedrørende farlige materialer omkring  

 forbrændingsanlægget samt de sikre deponeringsområder på land hos Kommunekemi  

 samt data vedrørende genindvinding af materialer og energi på anlægget.
 4. Den kinesiske part vil give den danske part  

 oplysninger om de forskellige former for farlige faste affaldsstoffer i  

 Shenyang og om disses art samt oplysninger, som er opnået i forbindelse med  

 undersøgelserne i marken der.
 5. En gruppe kinesiske eksperter vil i første halvdel  

 af 1986 aflægge besøg i Danmark og inspicere de institutioner og steder, som  

 har forbindelse med dette samarbejdsprogram.
 6. En gruppe danske eksperter vil i anden halvdel af  

 1986 aflægge besøg i Kina og afholde et teknisk symposium.
II.
Planlægning og teknologi i behandlingen af kommunalt og industrielt  

 spildevand.
 1. Den danske part vil forsyne den kinesiske part med  

 oplysninger om planlægning af den detaljerede kontrol med og bekæmpelse af  

 vandforurening i en eller to byer, samt anvendelsen og virkningen heraf.
 2. Den kinesiske part vil give den danske part  

 oplysninger om den detaljerede kontrol med og bekæmpelse af vandforurening i  

 en eller to byer, samt anvendelsen og virkningen heraf.
 3. Den danske part vil give den kinesiske part  

 oplysninger om økonomisk teknik og lavenergi-teknik til behandling af  

 kommunalt og industrielt spildevand, samt de tekniske og økonomiske indekser  

 herfor.
 4. En gruppe kinesiske eksperter vil i første havldel  

 af 1986 aflægge besøg i Danmark og inspicere institutioner, som har  

 forbindelse med dette samarbejdsprogram.
 5. En gruppe danske eksperter vil i anden halvdel af  

 1986 aflægge besøg i Kina og afholde et teknisk symposium.
III.
Bemærkning.
 Med hensyn til de i ovenfor I og II omtalte ekspertgruppers udgifter skal  

 de to parter på basis af gensidighed afholde deres egne internationale  

 udgifter, og værten vil afholde udgifter til kost og logi, rejseudgifter og  

 akutte lægeudgifter, som de besøgende eksperter pådrager sig i værtslandet.  

 Antallet af medlemmer i ekspertgrupperne aftales af parterne i fælleskab.
 Ethvert andet finansielt aspekt i forbindelse med gennemførelsen af  

 bestemmelserne i dette bilag skal aftales med de involverede regeringsorganer  

 og firmaer.
 Dette bilag er underskrevet den 13. maj 1985 i København, Danmark.
