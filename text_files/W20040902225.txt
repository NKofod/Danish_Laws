Konkrete afgørelser vedr. § 10 fra ÅB 2004 I (N.j.nr. 11-00253-2004) Ansøgeren anmeldte den 26-04-2003, at hun var blevet udsat for vold i en port ved sin bopæl.
Hun var blevet fastholdt af en ukendt gerningsmand, som havde tildelt hende knytnæveslag i ansigtet med bl.a. brækket kindben til følge.
Politiet behandlede sagen som en voldssag, og ansøgeren angav ikke på dette tidspunkt hverken over for politiet eller hospitalet, hvor hun blev undersøgt, at hun mente sig udsat for voldtægtsforsøg.
På foranledning af ansøgerens advokat blev ansøgeren genafhørt til sagen den 12-01-2004, dvs. ca. 9 måneder efter hændelsen.
Ansøgeren ønskede nu at præcisere, at der efter hendes overbevisning havde været tale om et voldtægtsforsøg.
Hun kunne ikke uddybe dette nærmere ud over, at gerningsmanden hele tiden have forsøgt at presse hende ned at ligge samtidig med, at han forsøgte at få hende ind i gården.
Nævnet anså ansøgerens tilskadekomst for omfattet af offererstatningsloven, for så vidt angik den vold, som ansøgeren var udsat for den 26-04-2003. Nævnet afslog derimod at betale godtgørelse for tort efter erstatningsansvarslovens § 26, stk. 1, idet ansøgeren først foretog anmeldelse af voldtægt ved genafhøringen den 12-01-2004, jf. offererstatningslovens § 10. Nævnet lagde i den forbindelse vægt på, at politiet flere gange i perioden fra anmeldelsen til den 12-01-2004 forgæves havde forsøgt at få kontakt med ansøgeren og hendes advokat.
Nævnet afslog ligeledes at betale godtgørelse for ikke-økonomisk skade efter erstatningsansvarslovens § 26, stk. 3, i anledning af volden.
Nævnet lagde herved vægt på, at der ikke var blevet anvendt våben i forbindelse med overfaldet, og at der næppe ville blive udmålt en fængselsstraf på 1 år eller mere alene for det anmeldte overgreb.
