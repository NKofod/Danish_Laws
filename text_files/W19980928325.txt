Ankestyrelsens principafgørelse P-22-98 om pension - medregning af bopælstid på Grønland - statsborger i et andet nordisk land Resume:
 Bopælstid på Grønland kunne medregnes ved opgørelsen af dansk bopælstid for en person, der havde bopæl i Danmark og statsborgerskab i et andet nordisk land end i Danmark.
 Ankestyrelsen lagde til grund, at det fremgår af vejledningen om social pension, pkt, 277, at bopælstid på Grønland medregnes ved opgørelse af bopælstiden efter lovens §§ 4, 5 og 6.
 Ankestyrelsen fandt det ikke tilstrækkeligt godtgjort, at den beskrevne praksis var ændret i forbindelse med ændringen af Nordisk Konvention om Social Sikring og Grønlands tiltrædelse heraf, som trådte i kraft den 1. januar 1994 for Grønlands vedkommende.
Ankestyrelsen fandt endvidere ikke, at det kunne tillægges vægt, at ansøgeren ikke var dansk statsborger, men havde statsborgerskab i et andet nordisk land.
Der henvistes herved til kravet om ligestilling af statsborgere i et andet nordisk land med landets egne statsborgere.
 Ankestyrelsen fandt efter omstændighederne heller ikke, at det kunne tillægges betydning, at ansøgeren havde ret til grønlandsk pension efter grønlandske regler, da en dansk statsborger efter det oplyste ikke ville have ret hertil.
 Love:
Den Nordiske konvention om Social Sikring - bekendtgørelse nr. 84 af 8. september 1994 - Lov om social pension - lovbekendtgørelse nr. 22 af 14. januar 1998 - § 5 og § 73 Vejledninger:
Socialministeriets vejledning nr. 66 af 10. marts 1998 om social pension - pkt. 277 Sagsfremstilling:
 Sagen vedrørte beregning af bopælstid for en kvinde, der ikke var dansk statsborger, men som havde statsborgerskab i et andet nordisk land, og som havde fast bopæl i Danmark.
Bopælstiden var i Danmark 8 år og i Grønland 30 år.
Ifølge oplysning fra Grønlands Hjemmestyre, Direktoratet for Sociale Anliggender og Arbejdsmarked, var der optjent pensionsret til 30/40 af grønlandsk pension, men den grønlandske pension kunne som følge af ansøgerens og ægtefællens indtægter ikke komme til udbetaling.
 Kommunen beregnede pensionen på grundlag af den faktiske bopælstid i Danmark (8 år), mens perioder, hvor hun havde haft bopæl i Grønland (30 år) ikke blev medregnet ved beregning af størrelsen af den danske brøkpension.
 Ankenævnet tiltrådte kommunens afgørelse.
 Nævnet lagde herved vægt på, at hun var statsborger i et andet nordisk land end i Danmark og dermed var omfattet af den Nordiske Konvention om Social Sikring, som Grønland tiltrådte i 1994. Grønland anses i relation til konventionen som et andet nordisk land, og retten til pension vedrørende bopælsperioder i Grønland skulle derfor afgøres i henhold til den grønlandske pensionslovgivning, jf. konventionens artikel 11.
 Nævnet fandt ikke, at der ved beregningen af brøkpensionen kunne lægges vægt på det forhold, at den grønlandske pension på grund af indkomstforhold ikke kunne komme til udbetaling.
I klagen til Den Sociale Ankestyrelse blev det anført, at afgørelsen indebar en diskrimination af hende som statsborger i et nordisk land uden for Danmark.
Hvis hun havde været dansk statsborger, ville hun efter dansk gældende praksis have fået den danske pension beregnet på grundlag af den samlede bopælstid i Danmark og Grønland.
 Ankestyrelsen indhentede oplysning fra Socialministeriet og Grønlands Hjemmestyre med hensyn til, hvorvidt det ved ændringen af Nordisk Konvention om Social Sikring, som trådte i kraft den 1. januar 1994 for Grønlands vedkommende havde været hensigten, at konventionens regler om beregning af pension og indførelse af prorata-princippet også kunne finde anvendelse på personer, der flytter mellem Danmark og Grønland.
 Socialministeriet oplyste, at ministeriet havde overvejet løsningsmulighederne på spørgsmålet og ved førstkommende lejlighed vil se på reglerne.
 Grønlands Hjemmestyre oplyste, at det i forbindelse med arbejdet om Grønlands tiltrædelse af Nordisk Konvention om Social Sikring ikke har været hensigten, at pro-rata-princippet skulle finde anvendelse mellem delene af Rigsfællesskabet.
 Sagen blev behandlet i principielt møde med henblik på afklaring af, om der er pligt til at medregne bopælstider optjent på Grønland i forbindelse med beregning af dansk pension.
 Afgørelse:
 Ankestyrelsen fandt, at bopælstiden på Grønland kunne medregnes ved opgørelsen af bopælstiden efter lov om social pension §§ 4-6.
 Ankestyrelsen lagde til grund, at det fremgår af vejledningen om social pension, pkt. 277, at bopælstid på Færøerne og Grønland medregnes ved opgørelse af bopælstiden efter lovens §§ 4, 5 og 6.
 Ankestyrelsen fandt det ikke tilstrækkeligt godtgjort, at den beskrevne praksis er ændret i forbindelse med ændringen af Nordisk Konvention om Social Sikring og Grønlands tiltrædelse heraf, som trådte i kraft den 1. januar 1994 for Grønlands vedkommende.
Grønlands Hjemmestyrelse havde på Ankestyrelsens forespørgsel oplyst, at det i forbindelse med arbejdet om Grønlands tiltrædelse af NordiskKonvention om Social Sikring ikke havde været hensigten, at pro-rata princippet skulle finde anvendelse mellem delene af Rigsfællesskabet.
Socialministeriet havde meddelt, at det ved førstkommende lejlighed ville se på reglerne.
Ankestyrelsen lagde som følge heraf til grund, at den hidtidige praksis om medregning af bopælstid på Grønland ved opgørelse af dansk bopælstid fortsat var gældende.
Ankestyrelsen fandt ikke, at det kunne tillægges vægt, at pensionisten var statsborger i et andet nordisk land.
Det blev herved henvist til kravet om ligestilling i den nordiske konvention.
 Ankestyrelsen fandt derfor efter omstændighederne heller ikke, at det kunne tillægges betydning, at pensionisten som statsborger i et andet nordisk land havde ret til grønlandsk pension efter grønlandske regler, da en dansk statsborger efter det foreliggende oplyste ikke ville have ret hertil.
 Ankestyrelsen ændrede således ankenævnets afgørelse.
