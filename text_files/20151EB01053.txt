Beretning afgivet af Transport- og Bygningsudvalget den 26. maj 2016 Beretning over Forslag til folketingsbeslutning om overdragelse af den regionale jernbaneinfrastruktur og ansvaret for den regionale jernbanedrift til staten [af Kim Christiansen (DF) m.fl.]:
1. Udvalgsarbejdet Beslutningsforslaget blev fremsat den 15. marts 2016 og var til 1. behandling den 27. april 2016. Beslutningsforslaget blev efter 1. behandling henvist til behandling i Transport- og Bygningsudvalget.
Møder Udvalget har behandlet beslutningsforslaget i 1 møde.
2. Politiske bemærkninger Socialdemokratiets, Dansk Folkepartis, Venstres, Enhedslistens, Liberal Alliances, Socialistisk Folkepartis og Det Konservative Folkepartis medlemmer af udvalget konstaterer, at ansvaret for både togdrift og infrastruktur siden år 2000 har ligget hos regionerne (tidligere amterne) og i dag er fuldt finansieret gennem bloktilskud og et statsligt investeringstilskud til privatbanerne.
Togdrift på privatbanerne S, DF, V, EL, LA, SF og KF finder, at den regionale togdrift i flere henseender er velfungerende og effektivt drevet.
De fleste privatbaner kører med moderne materiel.
Der har været en pæn passagermæssig fremgang, samtidig med at der er sket en effektivisering, som har reduceret det årlige nettoudgiftsbehov.
 S, DF, V, EL, LA, SF og KF noterer sig, at der i Nordjylland er indgået aftale om at lade regionerne overtage ansvaret for den regionale togdrift, og at en lignende model overvejes på jernbanen »Lille Syd« på Sjælland.
 S, DF, V, EL, LA, SF og KF konstaterer endvidere, at der ikke foreligger noget konkret bud på en fremtidig organisering eller beregninger af de økonomiske konsekvenser af en overdragelse af den regionale togdrift til staten.
S, DF, V, EL, LA, SF og KF konstaterer endvidere, at der i forlængelse af de politiske aftaler om DSBs trafik for perioden 2015-2024 gennemføres en udbudsanalyse, som ser på perspektiverne for den fremtidige organisering inden for jernbanesektoren.
Der vil på baggrund af denne analyse være bedre grundlag for at vurdere, om der kan være synergi mellem en øget konkurrenceudsættelse af trafikken på statens baner og togdriften på privatbanerne.
Privatbanernes infrastruktur S, DF, V, EL, LA, SF og KF noterer sig, at Transport- og Bygningsministeriet ikke har noget tilbundsgående indblik i infrastrukturen på privatbanerne, og at de økonomiske og organisatoriske konsekvenser af en overdragelse af infrastrukturen p.t. ikke er belyst.
S, DF, V, EL, LA, SF og KF opfordrer ministeren til at gennemføre en analyse, som kan bidrage til at skabe klarhed over konsekvenserne for staten ved en overdragelse af ansvaret for drift og vedligeholdelse af privatebaneinfrastrukturen.
Analysen skal som noget centralt indeholde en nærmere kortlægning af privatbanernes tilstand og en kvalificeret sammenligning mellem privatbanernes og Banedanmarks investeringsniveau.
Regionerne, trafikselskaberne og de regionale privatbaneselskaber vil skulle inddrages i analysen.
 S, DF, V, EL, LA, SF og KF opfordrer ministeren til inden sommerferien at fremlægge et kommissorium, med henblik på at analysen kan være færdig senest den 1. juni 2017. I og med at der ønskes en grundig belysning af privatbanernes tilstand, imødeser S, DF, V, EL, LA, SF og KF forslag fra ministeren til den nødvendige finansiering af analysearbejdet, f.eks. ved en omprioritering af eventuelle uforbrugte analysemidler fra igangværende undersøgelser.
S, DF, V, EL, LA, SF og KF konstaterer, at hovedparten af finansieringen af regionernes nettoudgifter til privatbaneopgaven i dag ligger i bloktilskuddet.
De officielle opgørelser viser, at regionerne har gode økonomiske rammer til at løse privatbaneopgaven.
S, DF, V, EL, LA, SF og KF finder i lyset heraf, at det bør være en forudsætning for analysen, at en eventuel overdragelse af infrastrukturen i udgangspunktet skal kunne gennemføres udgiftsneutralt for staten.
 P.u.v.
