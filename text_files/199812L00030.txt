Fremsat den 8. oktober 1998 af  

 arbejdsministeren (Ove Hygum) Forslag til lov om ændring af lov om orlov og lov om  

 arbejdsmarkedsuddannelser (lediges muligheder for selvvalgt orlov til uddannelse og  

 selvvalgt deltagelse i arbejdsmarkedsuddannelser m.m.) § 1 I lov om orlov, jf. lovbekendtgørelse nr. 571 af 4. august 1998,  

 foretages følgende ændringer:
 1. § 2 affattes således:
 »§ 2. Personer, der er  

 fyldt 25 år, kan jf. stk. 2-6, opnå orlov til uddannelse, jf.  

§ 3. Det er en betingelse for at opnå  

 orlov, at personen er medlem af en statsanerkendt arbejdsløshedskasse  

 ved orlovens start og bevarer medlemskab af en statsanerkendt  

 arbejdsløshedskasse i hele orlovsperioden.
 Stk. 2. Beskæftigede dagpengeberettigede  

 lønmodtagere, der har haft beskæftigelse i mindst 3 år  

 inden for 5 år, og som aftaler orloven med arbejdsgiveren, kan  

 opnå orlov til uddannelse i op til 1 år.
 Stk. 3. Selvstændige erhvervsdrivende, der ved orlovens  

 start vil være berettiget til dagpenge ved ophør med arbejde i  

 virksomheden, jf. § 57, stk. 3, i lov om  

 arbejdsløshedsforsikring m.v., og som har haft erhvervsarbejde i  

 mindst 3 år inden for 5 år, kan opnå orlov til uddannelse i  

 op til 1 år.
Stk. 4. Ledige kan opnå orlov til uddannelse i op til 6  

 uger, såfremt de er berettigede til ydelser efter lov om  

 arbejdsløshedsforsikring m.v. og befinder sig i dagpengeperioden, jf.  

 samme lovs § 55, stk. 1, under hele orloven.
Orlov til uddannelse  

 kan ikke anvendes i forbindelse med en handlingsplan, jf. lov om en aktiv  

 arbejdsmarkedspolitik.
 Stk. 5. Beskæftigelse, hvortil der ydes offentligt tilskud  

 til lønnen, og udøvelse af selvstændig virksomhed,  

 hvortil der ydes offentligt tilskud til etablering og drift, medregnes ikke  

 ved opgørelsen af beskæftigelseskravet i stk. 2 og 3.
 Stk. 6. En person, der deltager i en uddannelse, der samtidig  

 er lønarbejde, kan ikke opnå orlov til denne uddannelse.
Stk. 7. Arbejdsministeren kan fastsætte regler om, at  

 personer under 25 år i særlige tilfælde kan opnå  

 orlov til uddannelse, hvis de indgår i en kollektiv aftale om  

 jobrotation på en arbejdsplads.« 2. I § 3 indsættes som nyt stk. 1:
»Orlov til uddannelse skal fortrinsvis anvendes til  

 deltagelse i uddannelses- eller kursusforløb, som styrker den enkeltes  

 faglige, almene eller personlige kvalifikationer, og dermed øger den  

 pågældendes muligheder for at fastholde tilknytningen til  

 arbejdsmarkedet.« Stk. 1-4 bliver herefter stk. 2-5.
 3. I § 5 a, stk. 1 indsættes efter »person«:  

 »jf. dog stk. 2«.
 4. I § 5 a indsættes efter stk. 1 som nyt  

 stykke:
»Stk. 2. For ledige, der ansøger om orlov i henhold til  

 § 2, stk. 4, fradrages kun perioder der er anvendt til deltagelse i  

 arbejdsmarkedsuddannelse i henhold til lov om arbejdsmarkedsuddannelser  

 § 3 a, stk. 4, i den 6 ugers periode, hvori der kan opnås  

 orlov til uddannelse.« Stk. 2 bliver herefter stk. 3.
 5. I § 5 a, stk. 2, som bliver stykke 3,  

 ændres »1« til »1 og 2«.
 6. § 5b og § 6a ophæves.
 7. I § 17 indsættes efter stk. 2 som nyt  

 stykke:
»Stk. 3. Ledige, der har opbrugt adgangen til 6 ugers orlov i  

 henhold til § 2, stk. 4, har ret til en ny 6 ugers periode, hvis de  

 påbegynder en ny dagpengeperiode, jf. lov om  

 arbejdsløshedsforsikring m.v. § 55, stk. 1.« Stk. 3 bliver herefter stk. 4.
 8. I § 17, stk. 3, som bliver stykke 4,  

 indsættes efter »i stk. 2«: »og om betingelserne for genoptjening  

 af ret til orlov til uddannelse i henhold til stk. 3«.
§ 2 I lov om arbejdsmarkedsuddannelser, jf. lovbekendtgørelse nr. 572  

 af 4. august 1998, foretages følgende ændringer:
 1. § 3 a affattes således:
»§ 3 a.
Arbejdsmarkedsuddannelsernes  

 målgruppe omfatter ufaglærte, personer med en erhvervsuddannelse  

 efter erhvervsuddannelsesloven samt personer, der kan sidestilles hermed,  

 personer med anden uddannelse, som ikke har været anvendt i  

 længere tid, og de videregående teknikere og laboranter omfattes  

 også af målgruppen.
Merkonomer, teknonomer og datanomer har  

 adgang.
 Stk. 2. Personer i målgruppen efter stk. 1, kan  

 være privat og offentligt ansat, arbejdsledere og  

 selvstændige.
 Stk. 3. Adgang til uddannelserne som nævnt i § 3,  

 nr. 1 - 4 har personer, som er fyldt 20 år, og som er omfattet af  

 målgruppen efter stk. 1 og 2, jf. dog stk. 4-6.  

 Uddannelsesstederne kan, hvor særlige forhold taler herfor, dispensere  

 fra alderskravet.
Stk. 4. Ledige, der er berettiget til ydelser efter lov om  

 arbejdsløshedsforsikring m.v., og som befinder sig i dagpengeperioden,  

 jf. samme lovs § 52 a, stk. 1, og § 55, stk. 1, har efter  

 eget valg alene adgang til arbejdsmarkedsuddannelse i op til 6 uger.
Ledige,  

 der har opbrugt denne adgang, opnår adgang til deltagelse i en ny 6  

 ugers periode, hvis de påbegynder en ny dagpengeperiode, jf. lov om  

 arbejdsløshedsforsikring § 52 a, stk. 1, og § 55,  

 stk. 1. Deltagelse i arbejdsmarkedsuddannelse i henhold til 1. og 2.  

 pkt. kan ikke ske som led i en handlingsplan.
 Stk. 5. Ledige, der er berettiget til ydelser efter lov om  

 arbejdsløshedsforsikring m.v., og som har opbrugt deres ret efter  

 stk. 4, 1. pkt., eller som befinder sig i aktivperioden, jf. lov om  

 arbejdsløshedsforsikring m.v. § 52 a, stk. 2, og § 55,  

 stk. 2, har kun adgang til arbejdsmarkedsuddannelserne som et tilbud,  

 der afgives som led i en individuel handlingsplan, jf. lov om en aktiv  

 arbejdsmarkedspolitik § 11, stk. 4.
 Stk. 6. Ledige, der er berettigede til ydelser efter lov om  

 arbejdsløshedsforsikring m.v., og som befinder sig i dagpengeperioden,  

 jf. samme lovs § 52 a, stk. 1, og § 55, stk. 1, har  

 uanset de ovenstående bestemmelser i stykke 4 og 5 adgang til  

 arbejdsmarkedsuddannelser, såfremt der er indgået en aftale herom  

 mellem uddannelsesinstitutionen og arbejdsformidlingen, jf. lov om en aktiv  

 arbejdsmarkedspolitik § 19 a og § 29.
 Stk. 7. Arbejdsministeren kan fastsætte nærmere  

 regler om adgang, herunder for personer med anden uddannelse, som ikke har  

 været anvendt i længere tid, jf. stk. 1, og for fravigelse  

 af alderskravet efter stk. 3.
Stk. 8. Træningsskolens arbejdsmarkedsuddannelser er for  

 unge mellem 18 og 30 år med særlige tilpasningsproblemer.« 2. I § 20, stk. 1, nr. 5 indsættes efter »ud  

 over AMU-centre«: »og erhvervsskoler«.
 3. § 20, stk. 1, nr. 8 ophæves.
 4. I § 38, stk. 1, indsættes efter  

 »kursusdeltagelsen«: », jf. dog stk. 2«.
 5. I § 38 indsættes efter stk. 1 som nyt  

 stykke:
»Stk. 2. Ledige, der deltager i arbejdsmarkedsuddannelse i  

 henhold til § 3 a, stk. 5 og 6, og kontanthjælpsmodtagere,  

 der enten deltager i arbejdsmarkedsuddannelse som led i aktivering i henhold  

 til lov om aktiv socialpolitik, eller som deltager i arbejdsmarkedsuddannelse  

 på eget initiativ, har ikke ret til godtgørelse for tab af  

 indtægt eller arbejdsmulighed som følge af  

 kursusdeltagelsen.« Stk. 2 - 7 bliver herefter stk. 3 - 8.
 6. I § 38, stk. 5, som bliver stk. 6,  

 ophæves sidste punktum.
 7. § 40 a ophæves.
 8. § 40 b affattes således:
»§ 40 b.
For ledige, som deltager i  

 arbejdsmarkedsuddannelse i henhold til § 3 a, stk. 4, fradrages  

 perioder der er anvendt til orlov til uddannelse efter lov om orlov § 2,  

 stk. 4, i den 6 ugers periode, hvori der er mulighed for at deltage i  

 uddannelsen.
 Stk. 2.For ledige, der deltager i arbejdsmarkedsuddannelser  

 enten i henhold til § 3 a, stk. 4, § 3 a, stk. 5, eller  

 § 3 a, stk. 6, medregnes perioder med godtgørelse for tab af  

 indtægt eller arbejdsmulighed efter denne lov og perioder med  

 uddannelsesgodtgørelse efter lov om en aktiv arbejdsmarkedspolitik, i  

 ydelsesperioden ved ledighed efter § 55 i lov om  

 arbejdsløshedsforsikring m.v.
Stk. 3. Arbejdsministeren kan fastsætte nærmere  

 regler efter stk. 1 og 2.« § 3 Stk. 1. Loven træder i kraft den 1. januar 1999.
 Stk. 2. Loven finder anvendelse på ansøgninger om  

 uddannelsesorlov eller om deltagelse i arbejdsmarkedsuddannelse, som indgives  

 den 1. januar 1999 eller senere.
Bemærkninger til lovforslaget Almindelige bemærkninger Ændringerne i lov om orlov og lov om  

 arbejdmarkedsuddannelser skal ses som led de samlede bestræbelser  

 på at målrette og effektivisere uddannelsesindsatsen for ledige.  

 Der henvises i den forbindelse til forslagene til ændringer i lov om en  

 aktiv arbejdsmarkedspolitik og lov om arbejdsløshedsforsikring m.v.  

 Det er vigtigt, at særligt de kortuddannede ledige uddannes inden for  

 områder, hvor der er behov for dem på arbejdsmarkedet, både  

 for at bidrage til at modvirke flaskehalssituationer, og for at sikre dem et  

 solidt fodfæste på arbejdsmarkedet fremover.
Det er ligeledes af  

 stor betydning, at der er et tilstrækkeligt udbud af arbejdskraft,  

 hvorfor det er skønnet hensigtsmæssigt at lægge  

 vurderingen af, hvorvidt en ledig bør deltage i en given uddannelse,  

 ind i arbejdsformidlingens regi.
 Ændringerne i lov om orlov og lov om  

 arbejdsmarkedsuddannelser betyder først og fremmest, at ledige kun i  

 begrænset omfang kan vælge selv at påbegynde et  

 uddannelses- eller kursusforløb med en tilknyttet ydelse.  

 Længere uddannelsesforløb skal fortrinsvis aftales med  

 arbejdsformidlingen som led i en handlingsplan, og ydelsen vil her være  

 uddannelsesgodtgørelse.
Det er dog skønnet mest hensigtsmæssigt at  

 bevare en vis adgang for ledige til selv at beslutte sig for deltagelse i et  

 kortere forløb.
Der kan være situationer, hvor den ledige  

 på egen hånd træffer aftale med en arbejdsgiver om en  

 ansættelse, men hvor det er nødvendigt med et kortere  

 opkvalificerende kursus, inden den pågældende er i stand til at  

 bestride jobbet.
I disse situationer må det anses for  

 unødvendigt at belaste arbejdsformidlingen med udarbejdelse af en  

 handlingsplan.
Der kan også være tilfælde, hvor en  

 virksomhed må afskedige ansatte i en periode på grund af  

 svigtende ordretilgang eller lignende, men hvor alle parter forventer, at  

 ansættelsesforholdet fortsætter på et senere tidspunkt.
Her  

 kan det være nyttigt for både virksomheden og de midlertidigt  

 ledige, at de benytter ledighedsperioden til at deltage i efteruddannelse, og  

 der er heller ikke i denne situation grund til at belaste arbejdsformidlingen  

 med udarbejdelse af handlingsplaner.
 Af hensyn til den generelle situation på  

 arbejdsmarkedet med begyndende mangel på arbejdskraft er der ydermere  

 åbnet mulighed for, at arbejdsformidlingen kan udpege bestemte  

 områder og træffe aftale med bestemte uddannelsesinstitutioner  

 således, at ledige uden en handlingsplan og ud over de ovennævnte  

 6 ugers selvvalgt uddannelse, kan påbegynde uddannelsesforløb.  

 Disse uddannelsesforløb skal både være erhvervsrettede og  

 rettede imod beskæftigelsesområder, hvor der enten er tendens til  

 flaskehalse, eller hvor beskæftigelsesmulighederne er gode.
Administrative og økonomiske konsekvenser Forslaget vil medføre en merbelastning af  

 arbejdsformidlingen i og med, at ledige nu kun i begrænset omfang  

 får mulighed for at tage uddannelsesorlov eller tilmelde sig  

 arbejdsmarkedsuddannelserne efter eget ønske.
Fremover vil der i mange  

 tilfælde skulle træffes en aftale med og udarbejdes en  

 handlingsplan af arbejdsformidlingen.
Desuden vil arbejdsformidlingen skulle indgå aftale  

 med uddannelsesinstitutioner, der udbyder uddannelsesforløb, der er  

 rettet imod flaskehalsområder eller områder med gode  

 beskæftigelsesmuligheder, for at ledige uden en handlingsplan og ud  

 over de 6 ugers selvvalgt uddannelse kan deltage i disse  

 uddannelsesforløb.
Dette vil belaste både arbejdsformidlingen og  

 uddannelsesinstitutionerne.
 For arbejdsløshedskasserne forventes der ingen  

 nævneværdige ændringer af den administrative belastning i  

 forbindelse med registreringen af og opgørelsen af forbruget af  

 henholdsvis selvvalgt uddannelsesorlov og selvvalgt deltagelse i  

 arbejdsmarkedsuddannelser, da der også efter de hidtidige regler har  

 skullet ske registrering af forbruget og i et vist omfang modregning af  

 forbrugte perioder.
 Derimod må det forudses, at uddannelsesstederne vil  

 få en øget administrativ belastning, da det vil være  

 nødvendigt at ændre de administrative procedurer i forbindelse  

 med indgivelse af ansøgning om kursusgodtgørelse således,  

 at disse indgår til arbejdsløshedskasserne i tide til, at disse  

 kan påse, at ledige, som ønsker at deltage i  

 arbejdsmarkedsuddannelse, enten opfylder betingelserne for selv at henvende  

 sig, eller har aftalt deltagelsen med arbejdsformidlingen som led i en  

 handlingsplan.
 Desuden vil uddannelsesstederne fremover skulle orientere  

 arbejdsformidlingen og de uddannelsessøgende om, hvilke  

 uddannelsesforløb de kan tilbyde, som er rettet imod  

 flaskehalsområder eller områder med gode  

 beskæftigelsesmuligheder.
Hensigten med at begrænse lediges adgang til  

 uddannelsesorlov og AMU-godtgørelse er en effektivisering og  

 målretning af uddannelsesindsatsen over for ledige.
Forslaget vil  

 medføre mindreudgifter til uddannelsesorlovsydelse og  

 AMU-godtgørelse, og til gengæld merudgifter til  

 uddannelsesgodtgørelse og aktivrammen.
 Forslaget om at afskære kontanthjælpsmodtagere  

 fra at modtage AMU-godtgørelse skønnes at medføre  

 offentlige besparelser på ca. 100 millioner kr. i 1999 og frem.
Administrative og økonomiske konsekvenser for  

 erhvervslivet Forslaget om at målrette lediges uddannelse  

 tilsigter at forøge arbejdsudbuddet og dermed give virksomhederne  

 bedre muligheder for at få den arbejdskraft, der er behov for, lige som  

 flaskehalstilbøjeligheder kan modvirkes gennem arbejdsformidlingens  

 forøgede muligheder for at give ledige målrettede  

 uddannelsestilbud som led i en handlingsplan.
Samtidig kan det antages, at  

 lediges fortsatte adgang til en kortere periode med uddannelse efter eget  

 valg medvirker til en smidig ansættelsesproces, da en ledig frit vil  

 kunne aftale et opkvalificerende kursus med den kommende arbejdsgiver, inden  

 det nye job tiltrædes.
Ligestillingsmæssige konsekvenser Forslaget er et led i målretningen af  

 uddannelsesindsatsen for de ledige, hvilket i sig selv ikke umiddelbart har  

 ligestillingsmæssige konsekvenser.
Imidlertid er der en tendens til, at  

 kortuddannede ledige kvinder i lidt højere grad end mænd  

 søger mod almene, ikke erhvervskompetencegivende  

 uddannelsesforløb, hvilket for nogen ledige uden tvivl er både  

 nødvendigt og fornuftigt, mens det for andre ikke forøger  

 beskæftigelsesmulighederne.
I de sidstnævnte tilfælde, hvor  

 den ledige måske alligevel på egen hånd ville søge  

 mod de almene og folkeoplysende forløb, vil arbejdsformidlingen nu  

 have en mulighed for at påvirke valget ved at præsentere andre og  

 mere erhvervsrettede muligheder.
Dermed kan forslaget have en vis  

 opkvalificerende effekt over for ledige kvinder.
Forholdet til EU-retten Forslaget indeholder ikke EU-retlige aspekter.
 Bemærkninger til lovforslagets enkelte  

 bestemmelser.
Til § 1 Til nr. 1 Som følge af bestræbelserne på at  

 målrette og effektivisere uddannelsesindsatsen for ledige  

 foreslås det, at ledige i dagpengeperioden fremover kun får  

 adgang til op til 6 ugers selvvalgt uddannelsesorlov, hvor der i  

 øjeblikket er adgang til 52 uger.
Ledige, som måtte have  

 ønske om eller behov for uddannelse ud over 6 uger, skal træffe  

 aftale med arbejdsformidlingen, og uddannelsen skal gives som et tilbud i  

 forbindelse med en handlingsplan.
Ledige, som befinder sig i aktivperioden,  

 vil ikke længere have adgang til uddannelsesorlov, men skal altid  

 aftale uddannelsesforløb med arbejdsformidlingen i forbindelse med en  

 handlingsplan.
 For beskæftigede, såvel lønmodtagere  

 som selvstændige, medfører forslaget ingen ændringer i  

 adgangen til uddannelsesorlov.
 I øvrigt er der ikke sket indholdsmæssige  

 ændringer af bestemmelserne i § 2, men for klarhedens skyld er der  

 sket en tydeligere opdeling af bestemmelserne for henholdsvis  

 beskæftigede og ledige.
 De nuværende bestemmelser om lediges adgang til  

 uddannelse og om fastsættelse af nærmere regler herom  

 foreslås ophæves.
 Desuden foreslås det, at udtrykket »godkendt  

 offentlige uddannelser« erstattes af »uddannelse«, da den nuværende  

 formulering giver et fejlagtigt indtryk af, at der er mulighed for at  

 få en uddannelse godkendt som berettigende til uddannelsesorlov,  

 hvilket ikke er tilfældet.
Til nr. 2 Bestemmelsen er ny, og det siges her, hvilke uddannelses-  

 eller kursusforløb orlov til uddannelse skal anvendes til.
For ledige,  

 som ønsker at gå på selvvalgt uddannelse, og for  

 beskæftigede, både lønmodtagere og selvstændige  

 erhvervsdrivende, må det formodes, at deres uddannelsesbehov kan have  

 et såvel kortsigtet som langsigtet erhvervsperspektiv.
Derfor vil disse  

 grupper have behov for at deltage i udviklings- og jobkvalificerende  

 uddannelse, som kan forbedre deres jobmuligheder i bred forstand.
Dette er  

 søgt tilkendegivet i det nye stk. 1.
 Det er hensigten fortsat at regulere uddannelsesvalget  

 nærmere i bekendtgørelsesform gennem den såkaldte  

 positivliste.
Til nr. 3 Ændringen indebærer, at bestemmelsen fremover  

 kun omfatter beskæftigede lønmodtagere og selvstændige  

 erhvervsdrivende, da de nærmere regler for ledige flyttes til et nyt  

 stk. 2, se nedenfor under nr. 4.
Til nr. 4 Da lediges muligheder for at anvende uddannelsesorlov  

 fremover vil være begrænsede, forekommer det ikke rimeligt at  

 reducere dem yderligere ved at fratrække perioder, der er anvendt  

 på andre uddannelsesaktiviteter, som er aftalt med arbejdsformidlingen.  

 Det foreslås derfor, at der for ledige kun skal ske gensidigt fradrag  

 for perioder, der er anvendt efter den særlige adgang til selvvalgt  

 uddannelse enten gennem uddannelsesorlov eller ved deltagelse i  

 arbejdsmarkedsuddannelserne.
Til nr. 5 Der er tale om en konsekvensændring som følge  

 af de under nr. 4 og 5 omtalte ændringer.
Til nr. 6 Bestemmelsen i § 5 b om, at ledige under uddannelsesorlov  

 skal stå til rådighed for ordinært arbejde formidlet af  

 arbejdsformidlingen, foreslås ophævet i lyset af, at lediges  

 muligheder for at tage uddannelsesorlov begrænses.
Uddannelsesperioden  

 skal kunne udnyttes fuldt ud, og bør ikke kunne afbrydes uden den  

 lediges accept.
 Bestemmelsen i § 6 a foreslås ophævet, da det  

 har vist sig, at der ikke er behov for at udnytte bemyndigelsen til at  

 fastsætte nærmere regler om tilskud til deltagerbetaling på  

 orlovsområdet.
Til nr. 7 Der foreslås indsat en ny bestemmelse, som giver  

 ledige adgang til at optjene en ny 6 ugers uddannelsesorlovsperiode, og det  

 foreslås, at betingelserne skal være de samme, som gælder  

 for optjening af en ny dagpengeperiode i henhold til reglerne i lov om  

 arbejdsløshedsforsikring m.v.
Det er skønnet rimeligt at give  

 adgang til genoptjening af muligheden for uddannelsesorlov, og for ikke at  

 komplicere administrationen unødigt, er der valgt i anden  

 sammenhæng velkendte kriterier for optjeningen.
Til nr. 8 Der er tale om dels en konsekvensrettelse som følge  

 af det nye stk. 3, dels om en bemyndigelse til den nye bestemmelse i stk. 3  

 således, at der kan udstedes nærmere retningslinier om  

 mulighederne for genoptjening af en 6 ugers uddannelsesorlovsperiode.
Til § 2 Til nr. 1 Der har hidtil været fri adgang til  

 arbejdsmarkedsuddannelserne for personer i målgruppen, jf. stk. 1, og  

 der har ikke været skelnet imellem, om der var tale om ledige eller  

 beskæftigede, eller om de pågældende henvendte sig direkte  

 eller via arbejdsformidlingen.
Forslaget indebærer, at der indsættes nye  

 bestemmelser om lediges adgang til arbejdsmarkedsuddannelserne.
I det nye  

 stk. 4 siges det således, at ledige i dagpengeperioden har mulighed for  

 på eget initiativ at deltage i kurser i op til 6 uger, mens det  

 fastlægges i det nye stk. 5, at ledige, der enten har opbrugt de 6  

 uger, eller som har andre behov, herunder befinder sig i aktivperioden, kun  

 kan deltage i arbejdsmarkedsuddannelser efter aftale med arbejdsformidlingen  

 og hvor der er tale om et tilbud i forbindelse med en handlingsplan.
Endelig  

 åbnes der i det nye stk. 6 mulighed for, at ledige uden en  

 handlingsplan og ud over de 6 ugers selvvalgt uddannelse kan deltage i  

 uddannelsesforløb, der er rettet mod flaskehalsområder eller  

 områder med gode beskæftigelseschancer, hvis arbejdsformidlingen  

 og uddannelsesinstitutionen har indgået en aftale om, at dette kan lade  

 sig gøre.
 Bestemmelsen i det nye stk. 4 skal ses i sammenhæng  

 med de ændrede regler for lediges anvendelse af uddannelsesorlov, og  

 der er derfor - i lighed med, hvad der foreslås med hensyn til  

 uddannelsesorlov - medtaget en mulighed for, at retten til selv at  

 vælge op til 6 ugers deltagelse i arbejdsmarkedsuddannelse kan  

 genoptjenes efter de samme regler, som gælder for genoptjening af ny  

 dagpengeperiode i henhold til bestemmelserne i lov om  

 arbejdsløshedsforsikring m.v.
Desuden er der medtaget en bestemmelse der sikrer, at  

 lediges ret til 6 ugers selvvalgt deltagelse i arbejdsmarkedsuddannelser ikke  

 kan lægges sammen med et uddannelsesforløb, som aftales i  

 forbindelse med en handlingsplan.
Den lediges ret til 6 ugers selvvalgt  

 deltagelse får hermed en ubetinget karakter.
 Af redaktionelle hensyn er nu såvel målgruppen  

 som grupper med adgang beskrevet i stk. 1, og dispensationsmuligheden med  

 hensyn til alderskravet flyttes til den bestemmelse, der omhandler  

 alderskravet, dvs stk. 3. I øvrigt er bestemmelserne om  

 målgrupper, adgang i alderskrav og træningsskolen  

 uændrede.
 De ændrede regler berører ikke personer i  

 beskæftigelse.
Til nr. 2 og 3 Der er tale om konsekvensrettelser som følge af  

 tidligere lovændringer.
Til nr. 4 Det har hidtil været således, at såfremt  

 en person havde adgang til at deltage i arbejdsmarkedsuddannelse, havde den  

 pågældende også ret til godtgørelse for tab af  

 indtægt eller arbejdsmulighed som følge af  

 kursusdeltagelsen.
Dette vil fortsat være tilfældet for  

 beskæftigede og for de ledige, der har mulighed for at anvende 6 uger  

 efter eget valg til at deltage i arbejdsmarkedsuddannelse.
Som følge  

 af de nu foreslåede regler om lediges adgang til  

 arbejdsmarkedsuddannelserne, er det skønnet hensigtsmæssigt  

 udtrykkeligt at nævne retten til kursusgodtgørelse for hver  

 enkelt gruppe.
 Forslaget indebærer, at i det omfang, en ledig har  

 adgang til selvvalgt uddannelse i op til 6 uger på en  

 arbejdsmarkedsuddannelse, vil der fortsat skulle udbetales  

 kursusgodtgørelse.
Til nr. 5 Der er tale om en ny bestemmelse, og det foreslås  

 her, at ledige, som deltager i arbejdsmarkedsuddannelser i henhold til aftale  

 med arbejdsformidlingen og som led i en handlingsplan, ikke længere  

 skal kunne modtage kursusgodtgørelse.
Dette er en følge af, at  

 hovedparten af lediges uddannelse skal ske efter aftale med  

 arbejdsformidlingen, og med uddannelsesgodtgørelse som  

 forsørgelsesgrundlag, jf. lov om en aktiv arbejdsmarkedspolitik.
 Det foreslås desuden, at ledige, der deltager i  

 arbejdsmarkedsuddannelse i henhold til aftale mellem uddannelsesstedet og  

 arbejdsformidlingen, heller ikke skal have kursusgodtgørelse, men  

 derimod uddannelsesgodtgørelse.
Det foreslås endelig, at  

 kontanthjælpsmodtagere, der enten deltager i arbejdsmarkedsuddannelser  

 som led i aktivering, eller har tilmeldt sig på eget initiativ, ikke  

 længere skal kunne modtage kursusgodtgørelse.
Dette er en  

 følge af, at retten til kursusgodtgørelse indskrænkes for  

 ledige i dagpengeperioden og ophæves for ledige i aktivperioden.
 Med henblik på at kontrollere, at der ikke  

 uberettiget udbetales kursusgodtgørelse til personer, der er omfattet  

 af de foreslåede regler om manglende ret til kursusgodtgørelse,  

 vil ansøgningsskemaet om kursusgodtgørelse blive ændret  

 således, at ansøgeren skal skrive under på tro og love  

 på, at denne ikke tilhører en af de grupper, som ikke har ret  

 til godtgørelsen.
Til nr. 6 Som en konsekvens af, at det foreslås, at  

 kontanthjælpsmodtagere, der enten på eget initiativ eller som led  

 i aktivering deltager i arbejdsmarkedsuddannelserne, ikke længere skal  

 kunne modtage kursusgodtgørelse, foreslås det tillige, at de  

 særlige regler om halveret kursusgodtgørelse til unge  

 kontanthjælpsmodtagere under 25 år, der deltager i  

 arbejdsmarkedsuddannelserne som led i aktivering i henhold til bestemmelserne  

 i lov om aktiv socialpolitik, ophæves.
Til nr. 7 Bestemmelsen om, at ledige, der deltager i  

 arbejdsmarkedsuddannelser, skal stå til rådighed for  

 ordinært arbejde formidlet af arbejdsformidlingen, foreslås  

 ophævet.
For de ledige, der har adgang til deltagelse i 6 uger efter  

 eget valg, bør forløbet kunne udnyttes fuldt ud, og bør  

 ikke kunne afbrydes uden den lediges accept.
Andre ledige, der deltager i  

 arbejdsmarkedsuddannelser som led i en handlingsplan eller efter aftale  

 mellem arbejdsformidlingen og uddannelsesstedet, vil være omfattet af  

 de regler, som i øvrigt er gældende om rådighed i  

 forbindelse med uddannelse med uddannelsesgodtgørelse, jf. lov om en  

 aktiv arbejdsmarkedspolitik.
Til nr. 8 I lighed med, hvad der foreslås i forbindelse med de  

 ændrede regler om uddannelsesorlov til ledige, foreslås det her i  

 et nyt stk. 1, at perioder med selvvalgt uddannelse enten efter lov om orlov  

 eller efter lov om arbejdsmarkedsuddannelser gensidigt påvirker  

 hinanden og medfører fradrag i den samlede uddannelsesperiode på  

 6 uger.
Andre former for uddannelse, der sker i henhold til aftale med  

 arbejdsformidlingen, medfører derimod ikke reduktion af 6 ugers  

 perioden.
 Der foreslås desuden indsat en  

 bemyndigelsesbestemmelse således, at der kan udstedes nærmere  

 regler om, hvorledes opgørelsen af perioder med deltagelse i  

 arbejdsmarkedsuddannelser skal foretages.
Til § 3 Overgangsbestemmelserne tydeliggør, at de nye  

 bestemmelser for lediges anvendelse af uddannelsesorlov og deltagelse i  

 arbejdsmarkedsuddannelser kun har virkning fremover, dvs hvor  

 ansøgningen om enten uddannelsesorlov eller deltagelse i  

 arbejdsmarkedsuddannelse afleveres efter lovens ikrafttræden.
