Skriftlig fremsættelse (21. november 2011) Beskæftigelsesministeren (Mette Frederiksen) Herved tillader jeg mig for Folketinget at fremsætte:
Forslag til lov om ændring af lov om delpension (Forhøjelse af delpensionsalder og forkortelse af delpensionsperiode m.v.) (Lovforslag nr.
L 20).
 Lovforslaget skal ses i sammenhæng med aftalen om senere tilbagetrækning, som er indgået den 13. maj 2011 mellem Venstre, Det Konservative Folkeparti, Dansk Folkeparti og Radikale Venstre.
 I lovforslaget fastholdes udfasningen af delpensionsordningen for personer, der er født den 1. januar 1959 eller senere, men delpensionsalderen forhøjes gradvist for personer, der er født den 1. januar 1954 eller senere.
 Delpensionsperioden forkortes gradvist fra 5 år til 4 år for personer, der er født den 1. januar 1956 eller senere.
 Nedsættelse af delpensionen for pensionsopsparinger ændres for personer, der er født i perioden fra den 1. juli 1956 til og med den 31. december 1958.
Lovforslaget skal ses i sammenhæng med de samtidigt fremsatte forslag til lov om ændring af lov om arbejdsløshedsforsikring m.v. og flere andre love (Lovforslag nr.
L 19), forslag til lov om ændring af lov om fleksydelse (Lovforslag nr.
L 21) og forslag til lov om ændring af lov om social pension (Lovforslag nr.
L 22).
 De samlede økonomiske konsekvenser for staten indebærer mindreudgifter på 0,9 mio. kr. i 2014 og 2,7 mio. kr. i 2015.
 Lovforslaget foreslås at træde i kraft den 1. januar 2012. Henset hertil skal jeg anmode om, at lovforslaget behandles færdigt inden jul.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
