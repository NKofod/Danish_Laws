Skriftlig fremsættelse (8. oktober  

 1998) Justitsministeren (Frank Jensen) :
 Herved tillader jeg mig for Det Høje Ting at  

 fremsætte:
 Forslag til lov om behandling af klager og  

 kriminalsager vedrørende politipersonale i Grønland.
(Lovforslag nr.
L 42).
 Lovforslaget, der bygger på en indstilling fra Den  

 Grønlandske Retsvæsenskommission, har til formål at  

 gennemføre nye regler om behandling af adfærdsklager og  

 kriminalsager vedrørende politipersonale i Grønland.
Den foreslåede ordning bygger i meget vidt omfang  

 på den klageordning, der er indført i Danmark i 1996.  

 Således indebærer ordningen bl.a., at der etableres et  

 uafhængigt kontrolorgan (Politiklagenævnet), som på  

 offentlighedens vegne skal have indseende med sagsbehandlingen i de  

 nævnte sager.
Politiklagenævnet skal - i lighed med de danske  

 politiklagenævn - bestå af en advokat som formand og to  

 lægmænd, og nævnet skal løbende orienteres om  

 politimesterens behandling af adfærdsklagesager og kriminalsager.  

 Desuden vil Politiklagenævnet efter forslaget kunne anmode om, at der  

 foretages bestemte yderligere undersøgelses- eller  

 efterforskningsskridt i sagen, og nævnet skal tilkendegive, hvordan  

 sagen efter nævnets opfattelse bør afgøres.  

 Politiklagenævnet kan desuden klage til rigsadvokaten over  

 politimesterens afgørelse i sagen.
Efter forslaget skal politimesteren i Grønland  

 varetage de opgaver, som efter den danske ordning tilkommer statsadvokaterne.  

 Det vil sige, at politimesteren skal undersøge og afgøre sager  

 vedrørende klager over politipersonalets adfærd samt foretage  

 efterforskning og træffe afgørelse med hensyn til  

 tiltalespørgsmålet i kriminalsager imod politifolk.
Baggrunden  

 for dette forslag er, at der ikke er nogen statsadvokat i Grønland, og  

 at der ikke er nogen anden myndighed, der vil være egnet til at  

 varetage de opgaver, som statsadvokaterne har efter den danske klageordning.  

 Hertil kommer, at politimesteren i Grønland som følge af  

 politikredsens særlige struktur indtager en mere selvstændig  

 stilling i forhold til politipersonalet end politimestrene i Danmark.
 For at sikre en uvildig klageordning foreslås, at  

 rigsadvokaten - eller den statsadvokat, som rigsadvokaten bemyndiger hertil -  

 behandler adfærdsklager og kriminalsager, der vedrører  

 politimesteren selv eller dennes nærmeste medarbejdere.
Et andet væsentligt element i lovforslaget er en  

 styrkelse af de involverede parters retsstilling.
Dette indebærer  

 bl.a., at der i adfærdsklagesager skabes mulighed for at beskikke en  

 bisidder (forsvarer) for henholdsvis den indklagede polititjenestemand og for  

 klageren.
Bisidderen skal - som efter den danske ordning - løbende  

 have tilsendt kopi af det materiale, som politimesteren tilvejebringer som  

 led i sin undersøgelse af sagen.
Desuden har bisidderen adgang til at  

 overvære afhøringer af sin klient hos politimesteren eller i  

 retten.
 Som noget nyt foreslås desuden, at der i  

 kriminalsager mod politipersonale kan beskikkes en bisidder (forsvarer) for  

 den forurettede i sagen, når forholdene taler for det, og at bisiddere  

 for både forurettede og politiansatte tillægges de samme  

 beføjelser under efterforskningen, som tilkommer henholdsvis  

 forsvareren og den forurettedes bistandsadvokat efter den danske  

 klageordning.
 Efter min opfattelse vil en gennemførelse af det  

 foreslåede klagesystem indebære, at der etableres en  

 funktionsdygtig og uvildig ordning, som befolkningen kan have tillid til.
 Idet jeg i øvrigt henviser til lovforslaget og de  

 ledsagende bemærkninger, skal jeg hermed anbefale lovforslaget til Det  

 Høje Tings velvillige behandling.
