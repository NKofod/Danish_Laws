Ligebehandlingsnævnets afgørelse om køn - kommuner - sagsbehandling - ej medhold J. nr. 2017-6810-40952 En kvinde klagede over, at flere breve fra kommunen kun blev sendt til hendes kæreste.
Det ene brev var en opkrævning af ejendomsskat.
Det andet brev var en høring i forbindelse med, at kvindens kærestes søn flyttede sin adresse til deres bopæl.
På baggrund af kommunens forklaring om begge procedurer var der ikke noget, der tydede på, at kvinden var blevet forskelsbehandlet på grund af sit køn.
Hun fik derfor ikke medhold.
 Klagen drejer sig om påstået forskelsbehandling på grund af køn i forbindelse med, at et brev med opkrævning af ejendomsskat kun blev sendt til klagers kæreste.
 Klagen drejer sig også om påstået forskelsbehandling på grund af køn i forbindelse med, at kun klagers kæreste blev hørt i forbindelse med, at dennes søn flyttede adresse til deres fælles bopæl.
Ligebehandlingsnævnets afgørelse Det var ikke i strid med ligestillingsloven, at kommunen kun sendte opkrævningen af ejendomsskat til klagers kæreste.
 Det var ikke i strid med ligestillingsloven, at kommunen kun hørte klagers kæreste i forbindelse med, at dennes søn flyttede adresse til deres fælles bopæl.
Sagsfremstilling Klager er for nylig flyttet sammen med sin kæreste, der er far til en søn på 21 år.
 Der er klaget over, at det kun er klagers kæreste, der har modtaget et brev med opkrævning af ejendomsskat for 2. rate i 2017.
 Der er også klaget over, at det kun er klagers kæreste, der er hørt i forbindelse med, at dennes søn har flyttet adresse til deres fælles bopæl.
 Klagen er modtaget i Ligebehandlingsnævnet den 24. juli 2017.
Parternes bemærkninger Klager oplever mangel på ligestilling og ligeværd som kvinde.
 Hun har købt et hus sammen med sin kæreste på lige vilkår.
 Det er dybt diskriminerende og gammeldags, at det kun er hendes kæreste, der modtager opkrævning af ejendomsskat i sin e-Boks.
Klager har kontaktet kommunen.
Kommunen har ikke kunnet gøre andet end at bytte om på, hvem der er hovedkontaktperson.
Fra 2018 er det klager, der får opkrævningen tilsendt.
Det bør dog være sådan, at både klager og hendes kæreste får opkrævningerne tilsendt.
Som ejer af huset bør klager informeres om, hvorvidt der flytter andre personer ind på adressen.
Klager vidste ikke, at klagers kærestes søn havde flyttet sin adresse.
Med indklagedes svar til Ligebehandlingsnævnet kan klager se, at loven er blevet fulgt.
Klager kan kun beklage, at lovgivningen er så fastlåst på disse punkter.
 Indklagede gør gældende, at der ikke er sket brud på ligestillingsreglerne.
Opkrævningen af ejendomsskat er kun sendt til klagers kærestes e-Boks.
Der sendes én opkrævning pr. ejendom, hvilket sker ud fra en systemopsætning i Ejendomsstamregistret.
Systemet er sat op sådan, at der vælges en hovedejer, som opkrævningen herefter bliver sendt til.
Hovedejeren er den person, der er indberettet som hovedejer/står nævnt øverst i den digitale tinglysning.
 Både klager og hendes kæreste er dog gjort bekendt med opkrævningen, idet ejendomsskattebilletten er sendt til begges e-Boks, hvor både forfaldstidspunkt og sidste rettidige indbetalingsdato fremgår.
 Ved telefonisk henvendelse fra klager er der efter anmodning sket tilretning, således at opkrævningen fremover tilgår klager.
 Opkrævning af ejendomsskat administreres efter lov om kommunal ejendomsskats § 29, hvorefter ejendomsskattebilletten sendes til den, der er tinglyst som ejer af ejendommen.
 Der er solidarisk hæftelse for betaling af ejendomsskatter, hvorfor fordelingen af ejerforholdet, når der er flere ejere med tinglyst adkomst, ikke har betydning for kommunens opkrævning.
 Opkrævningen af det fulde beløb kan foretages hos den ejer, kommunen vælger.
 Det er korrekt, at det alene er klagers kæreste, der har haft mulighed for at bekræfte og godkende, at dennes søn har flyttet til deres fælles adresse.
 Proceduren i forhold til folkeregistrering af klagers kærestes biologiske søn følger CPR-lovens regler og udtalelser fra Indenrigs- og Økonomiministeriets CPR-kontor, hvorefter der alene kan ske høring  ved logiværtserklæring - af den biologiske forælder.
Ligebehandlingsnævnets bemærkninger og konklusion Ligebehandlingsnævnet behandler klager over påstået forskelsbehandling på grund af køn efter ligestillingsloven.
Det fremgår af ligestillingsloven, at ingen må udsætte en person for forskelsbehandling på grund af køn.
Forbuddet mod forskelsbehandling gælder blandt andet for alle offentlige myndigheder.
 Det er klager, der skal påvise faktiske omstændigheder, der skaber en formodning for forskelsbehandling på grund af køn.
 Efter oplysningerne i sagen, herunder oplysningerne fra kommunen om systemopsætningen i Ejendomsstamregistret, har klager ikke påvist faktiske omstændigheder, der tyder på, at der ved opkrævningen af ejendomsskat er sket forskelsbehandling på grund af køn.
 Klager får derfor ikke medhold i denne del af klagen.
 Efter oplysningerne fra kommunen lægger nævnet til grund, at partshøring ved logiværtserklæring er sket i overensstemmelse med gældende regler, hvorefter der alene skal ske høring af den biologiske forælder.
 Klager har herefter ikke påvist faktiske omstændigheder, der tyder på, at der ved høringen i forbindelse med hendes kærestes søns adresseændring er sket forskelsbehandling på grund af køn.
 Klager får derfor heller ikke medhold i denne del af klagen.
Retsregler Afgørelsen er truffet efter følgende bestemmelser:
