Nr BSF 91 Forslag til folketingsbeslutning om fjernelse af miljøgifte fra affald Fremsat af Anne Grete Holmsgård (VS) Lenger (VS) Elisabeth Bruun Olesen  

 (VS) Margrete Auken (SF) Leif Hermann (SF) Ebba Strange (SF) Folketinget opfordrer regeringen til at sikre, at mængden af miljøgifte i affald reduceres gennem følgende tiltag:
1. Der indføres pant på alle batterier og akkumulatorer.
Panten skal stå i et rimeligt forhold til produktets pris.
De pantbelagte produkter skal kunne leveres tilbage til alle butikker m.v., der sælger disse produkter.
2. Der udarbejdes en bekendtgørelse, der som hovedregel forbyder blyholdige produkter.
Undtagelser herfra skal være klart specificerede og som en hovedregel tidsbegrænsede.
Bekendtgørelsen udarbejdes med cadmiumbekendtgørelsen som model.
3. Der indføres pant på alle emballager på 100 ml og derover, der indeholder farlige stoffer.
Der indføres endvidere pant på alle emballager til receptpligtig medicin og øvrige smertestillende midler.
De pantbelagte produkter skal kunne leveres tilbage til alle butikker m.v., der sælger disse produkter.
BEMÆRKNINGER TIL FORSLAGET Almindelige bemærkninger Bortskaffelse af kemikalier er allerede reguleret gennem loven om olie- og kemikalieaffald.
Ifølge denne skal det farlige affald afleveres til særlige modtagestationer, hvorfra det sendes videre - oftest til Kommunekemi.
Loven overholdes imidlertid kun delvis.
Et af problemerne består i, at almindelige forbrugere ikke kender reglerne eller modtagepladserne, og at disse pladser i øvrigt ligger så langt væk, så de - isoleret set - små mængder den enkelte husstand har at gøre med, aldrig når frem til modtagestederne.
I stedet ryger de i affaldsspandene og derfra videre til forbrændingsanlæg eller lossepladser.
Et andet og nok så stort problem består i, at mange produkter indeholder miljøgifte i koncentrationer, der slet ikke er omfattet af afleveringsreglerne.
De mange små koncentrationer bliver imidlertid hurtigt til store mængder, der spredes i naturen.
Tungmetallerne hører til de værste miljøgifte; specielt bly, cadmium og kviksølv er allerede udledt i så store mængder, at miljøet er stærkt belastet.
I 1983 udsendte miljøstyrelsen en bekendtgørelse, der regulerer anvendelsen af cadmium.
Denne træder i kraft over to omgange, pr.
1. januar 1987 og pr. 1. januar 1988, men har allerede, sammen med et svensk forbud mod cadmium, ført til en kraftig nedgang i industriens brug af cadmium.
Der mangler dog stadig indgreb over for cadmiumholdige produkter som akkumulatorer og kunstgødning.
Virkningerne af cadmiumbekendtgørelsen har f.eks. vist sig ved lavere cadmiumindhold i kompostanlægget i Frederikssund.
Komposten herfra har ikke hidtil kunnet anvendes til afgrøder, der skal spises, fordi cadmiumindholdet var for højt, men det er der nu udsigt til, at den kan.
Bemærkninger til forslagets enkelte punkter Batterier er den største enkeltkilde til kviksølvforurening, bl.a.
via affaldsforbrændingsanlæg.
Der findes ganske vist batterityper (de »gammeldags« brunstensbatterier), der ikke indeholder væsentlige kviksølvmængder.
Man kan imidlertid ikke forvente, at forbrugerne med tilstrækkelig sikkerhed kan skelne de forskellige typer fra hinanden.
Derfor foreslås det, at der lægges pant på alle batterier.
Det foreslås endvidere, at der lægges pant på de såkaldte nikkel-cadmium akkumulatorer og på blyakkumulatorer.
Den førstnævnte type anvendes især »professionelt«, mens blyakkumulatorer anvendes i biler.
Mange blyakkumulatorer leveres tilbage til autoværkstederne; men da der er tale om meget store mængder akkumulatorer, vil det have væsentlig miljømæssig effekt, hvis selv mindre mængder (5-10 pct.) havner i forbrændingsanlæg eller på lossepladser.
Pantet skal stå i et rimeligt forhold til batteriernes pris, hvis systemet skal virke.
På almindelige batterier foreslås et pant på 1-2 kr. pr. stk.
For blyakkumulatorer foreslås et pant på 100 kr.
Forudsætningen for et effektivt pantsystem er endvidere, at batterierne og akkumulatorerne kan leveres tilbage til en hvilken som helst forretning, der handler med disse varer (ligesom det er tilfældet med øl- og vandflasker).
Da det kræver ekstra arbejde for de handlende, må det sikres, at de får en rimelig kompensation for håndtering af systemet.
Ad 2 Det foreslås, at der udarbejdes en blybekendtgørelse efter samme retningslinier som cadmiumbekendtgørelsen (se bilaget). Det betyder, at blyholdige produkter som en hovedregel forbydes.
Undtagelserne skal være nøje defineret og kun gøres, hvor det teknisk set er meget vanskeligt at erstatte bly.
Som et eksempel på helt meningsløs anvendelse af bly kan nævnes de blykapsler der er på mange vinflasker.
Ligeledes bør blylodning af konservesdåser forbydes - også af hensyn til fødevarerne i dåserne.
Hovedreglen bør endvidere være, at der bliver tale om tidsbegrænsede undtagelser i de tilfælde, hvor bly ikke kan erstattes.
Indgrebet over for bly er nødvendigt, hvis det skal være muligt at fremstille kompost, der er så ren, så den er anvendelig.
Som situationen er i dag, tyder alt nemlig på, at det vil være blyet, der bliver det store problem i forbindelse med kompost.
Ad 3 Emballage til medicin og husholdningskemikalier hører ikke til de største affaldskategorier rent mængdemæssigt - formodentlig drejer det sig om 10-12.000 tons/ år.
Men det er langtfra nogen ubetydelig mængde, hvis den kan genanvendes.
Hertil kommer, at et pant- og retursystem kan følges op med en informationskampagne, der opfordrer til, at eventuelle rester af kemikalier/ medicin afleveres sammen med emballagen, når man skal have pantet tilbage.
Dermed kan man undgå, at store mængder kemikalie- og medicinrester fra husholdningerne ryger ud i kloakkerne eller med dagrenovationen.
Mange emballager, f.eks. medicinglas og flasker til flydende kemikalier, vil kunne skylles og genbruges.
Det vil næppe være tilfældet for en række andre emballager, men disse vil så kunne destrueres under mere betryggende forhold, end det foregår i dag.
 Dertil kommer alle kemikalieemballagerne til erhvervsmæssigt brug.
Mængderne kendes ikke nøjagtigt, men der er uden tvivl tale om større mængder end for husholdningernes vedkommende.
Mange af emballagerne er store, f.eks. oliedunke.
Her er det vigtigt, at pantet står i et rimeligt forhold til produktets pris.
Hvad kemikalier angår, indskrænker forslaget sig til farlige kemiske stoffer og produkter, således som dette er defineret i kemikalielovgivningen.
Dette er ikke altid en hensigtsmæssig afgrænsning, men det er vanskeligt at pege på andre afgrænsninger, som kan fungere i praksis.
Det betyder, at alle produkter, som skal forsynes med orange faresymbol eller påskriften »Brandfarlig«, også skal pantbelægges, hvis emballagen  

 indeholder mere end 100 ml.
Med hensyn til medicin holder forslaget sig tilsvarende til den receptpligtige medicin - for at have en klar grænse.
Her er dog tillige medtaget alle smertestillende midler, idet der i den gruppe findes ret stærke præparater, der ikke er receptpligtige.
Bilag Bekendtgørelse om fremstilling oo import af cadmiumholdige prodr I medfør af §§ 30, 43, 45, stk. 1, samt § 61 i lov nr. 212 af 23. maj 1979 om kemiske stoffer og produkter, som ændret ved lov nr. 68 af 20. februar 1980, fastsættes.
Kapitel 1 Anvendelsesområde m.v.
§ 1. Denne bekendtgørelse omfatter fremstilling og import af cadmimumholdige produkter.
Stk. 2. Ved cadmiumholdige produkter forstås i denne bekendtgørelse produkter, hvori cadmium indgår som overfladebehandling (cadmiering), farvepigment eller plaststabilisator med mere end 75 ppm i produktets homogene enkeltdele.
§ 3. Bekendtgørelsen berører ikke de bestemmelser, der følger af anden lovgivning vedrørende cadmiumholdige produkter.
kapitel 2 Begrænsninger § 4. Fremstilling og import af cadmiumholdige produkter er forbudt.
Stk. 2. Uanset forbudet i stk. 1, kan de cadmiumholdige produkter, som er nævnt i bilaget til denne bekendtgørelse, dog fortsat fremstilles og importeres på de deri fastsatte vilkår og i de deri anførte gyldighedsperioder.
 Stk. 3. Miljøstyrelsen kan foretage ændringer i bilaget.
Kapitel 3 Kontrol, dispensation, klageadgang 6§ 5. Tilsyn og kontrol med overholdelse af reglerne i denne bekendtgørelse udøves af kemikaliekontrollen.
Stk. 2. Miljøstyrelsen kan fastsætte regler om, at kontrolanalyser af cadmimumholdige produkter skal udføres efter bestemte metoder og foretages på statslige eller autoriserede laboratorier og institutioner.
Miljøstyrelsen kan endvidere fastsætte regler om, at der skal betales en afgift, svarende til de faktiske udgifter til kontrolanalysen, foretaget af statslige laboratorier og institutioner.
§ 6. Kemikaliekontrollens afgørelser efter § 48 i lov om kemiske stoffer og produkter kan påklages til miljøstyrelsen, som har den endelige administrative afgørelse.
§ 7. Miljøstyrelsen kan i særlige tilfælde tillade, at reglerne i denne bekendtgørelse fraviges.
Stk. 2. Miljøstyrelsens afgørelser efter stk. 1, kan påklages til miljøministeren.
§ 8. Klagefristen er 4 uger fra den dag, afgørelsen er meddelt den pågældende.
+++FIGUR??? Se originalmanuskript side 5.
Stk. 2. Klage indgives til den myndighed, der har truffet afgørelsen, og fremsendes herfra til klagemyndigheden, ledsaget af det materiale, der er indgået i sagens bedømmelse.
Kapitel 4 Straf og ikrafttræden m.v.
§ 9. Med mindre højere straf er forskyldt efter den øvrige lovgivning, straffes overtrædelse af § 4, stk. 1 og 2, med bøde eller hæfte.
Stk. 2. For overtrædelse, der begås af aktieselskaber, andelsselskaber, anpartsselskaber eller lignende, kan der pålægges selskabet som sådant bødeansvar.
 § 10. Bekendtgørelsen træder i kraft den 1. januar 1984.
