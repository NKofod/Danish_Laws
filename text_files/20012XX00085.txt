Skriftlig fremsættelse (6. februar  

 2002) Økonomi- og erhvervsministeren Herved tillader jeg mig for Folketinget at  

 fremsætte:
Forslag til lov om ændring af lov om  

 hjemmeservice (Regulering af ydelsestyper og bidragsprocent) (Lovforslag nr.
L 82).
 Den nugældende lov om hjemmeservice trådte i  

 kraft den 1. januar 1997. Loven er senest blevet revideret i januar 2000,  

 hvor omfanget af bidragsberettigede ydelser blev ændret, samtidig med  

 at bidragsprocenten til de forskellige ydelser blev differentieret.
Hjemmeserviceordningen sikrer, at der ydes et bidrag til  

 forbrugernes køb af hjemmeserviceydelser, primært  

 rengøring og havearbejde.
Bidraget tilsigter at nedsætte  

 forbrugerbetalingen til et niveau, som kan konkurrere med  

 gør-det-selv-arbejde og sort arbejde.
Gennem køb af  

 hjemmeservice får forbrugerne mulighed for at købe sig til mere  

 fritid, samtidig med at der skabes arbejdspladser for ringe uddannede i  

 professionelt drevne servicevirksomheder.
Udgifterne til hjemmeservice udgjorde 466 mio. kr. i 2001.  

 Formålet med lovforslaget er at reducere statens udgifter til  

 hjemmeserviceordningen.
Lovforslaget lægger op til, at hovedydelsen  

 rengøring bibeholdes, men at bidraget reduceres fra 50 pct. til 40  

 pct.
Alle øvrige ydelsestyper bortfalder.
Det anslås, at statens  

 udgifter til hjemmeservice derved reduceres med 227 mio. kr. i 2002 og  

 derefter med 282 mio. kr. årligt.
Begrundelsen for at fastholde bidraget til  

 rengøringsarbejde er, at det giver en større  

 samfundsøkonomisk effekt end bidrag til havearbejde.
Det skyldes, at  

 hjemmeservicerengøring i langt højere grad end  

 hjemmeservicehavearbejde beskæftiger personer, der har en høj  

 risiko for at miste grebet i arbejdsmarkedet: Nydanskere, kvinder, der har  

 været uden tilknytning til arbejdsmarkedet i længere perioder,  

 samt personer med ringe uddannelse.
 Endelig er der tale om, at de virksomheder, som  

 udfører havearbejde, ofte er erhvervsgartnere, som har anden  

 beskæftigelse end hjemmeservice, og dermed har de en mindre risiko for  

 at lukke end virksomheder, der yder rengøringsarbejde.
Regeringen ønsker frit valg for borgerne, blandt  

 andet mellem privat og kommunal hjemmehjælp.
Frit valgs modellen  

 forventes at medføre nye indtjeningsmuligheder for de virksomheder,  

 som i dag yder hjemmeservice.
Reduktionen af hjemmeserviceordningen forventes  

 derfor delvist opvejet af de samme virksomheders øgede mulighed for at  

 medvirke til at udføre kommunal hjemmehjælp.
 Forslaget indgår i finanslovforslaget for 2002.
 For at kunne opfylde målsætningen i  

 Finansloven skal det henstilles, at Folketinget dispenserer fra 30-dages  

 reglen i Folketingets Forretningsorden § 13.
 Med disse bemærkninger, og idet jeg i øvrigt  

 henviser til lovforslaget og bemærkningerne til dette, skal jeg  

 anbefale forslaget til det Folketingets velvillige behandling.
