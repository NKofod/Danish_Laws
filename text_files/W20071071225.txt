Klage over manglende diagnosticering af nyresten Nævnet fandt grundlag for at kritisere praktiserende læge A for behandlingen af patienten i slutningen af november 2004.
 Nævnet oplyste, at synligt blod i urinen (makroskopisk hæmaturi) altid kræver en nærmere udredning, herunder undersøgelse for infektion, og såfremt denne er negativ, henvisning til røntgenundersøgelse eller scanning af nyrer og urinveje.
 Nævnet fandt ikke grundlag for at kritisere praktiserende læge A for behandlingen af patienten i perioden fra den 14. marts til den 4. april 2005. Nævnet fandt dog, at det havde været hensigtsmæssigt, om læge A i journalen havde beskrevet de modtagne oplysninger om sygdomsforløbet og den objektive undersøgelse, hvorpå hun den 4. april 2005 konkluderede, at der var tale om et thoracalt facetsyndrom.
 Nævnet oplyste, at hverken smerter efter mave-tarminfektion eller thoracalt facetsyndrom normalt har en varighed på 3 uger.
 Nævnet fandt ikke grundlag for at kritisere praktiserende læge B for hendes behandling af patienten, da den centrale undersøgelse i den videre udredning var røntgenundersøgelsen af urinvejene, hvortil der blev henvist den 20. juli 2005.
