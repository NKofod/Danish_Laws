 En fader var berettiget til at lægge forældreorloven i flere adskilte  

 perioder inden for 10-ugers perioden i dagpengelovens § 13, stk. 3, selv om  

 moderen ikke var dagpengeberettiget.
 SAGSFREMSTILLING:
En fader, der var dagpengeberettiget ønskede at dele sin orlov med  

 moderen, således at han havde orlov på 2 bestemte ugedage, der forud var  

 fastlagt henover hele 10-ugers perioden.
Arbejdsgiveren var indforstået med  

 det.
 Kommunen traf afgørelse om, at lønmodtageren, som fader til hans og  

 samleverens barn, ikke kunne dele de 10 ugers forældreorlov med moderen, da  

 hun ikke var dagpengeberettiget.
Ifølge administrativ praksis fortabes retten til barseldagpenge, hvis  

 arbejdet genoptages, jf. pkt. 98-102 i Socialstyrelsens vejledning nr. 5 af  

 22. marts 1990 om lov om dagpenge ved sygdom eller fødsel, som er grundlaget  

 for kommunens afgørelse.
Særligt for så vidt angår § 13, stk. 3, er det  

 oplyst, at forældrene, hvis de begge har dagpengegivende indtægt, kan dele  

 10-ugers perioden mellem sig, som de vil, også således, at de f.eks.  

 skiftevis har orlov i en uge ad gangen, idet der ved en sådan deling anses at  

 foreligge en sammenhængende dagpengegivende periode.
 Ved lov nr. 366 af 6. juni 1991, der trådte i kraft den 1. juli 1991, blev  

 dagpengelovens § 13, stk. 3, ændret, således at 2. punktum (faderen har dog  

 kun ret til dagpenge, såfremt begge forældre har lønindtægt eller selvstændig  

 erhvervsindtægt) udgik.
 Om baggrunden for ændringen fremgår det af motiverne (L 45 fra  

 folketingsåret 1990-91):
 »Ved Arbejdsmarkedsudvalgets arbejde i forbindelse med vedtagelse af  

 L 93 fra folketingsåret 1989/90 om forslag til lov om ændring af lov om  

 ligebehandling af mænd og kvinder med hensyn til beskæftigelse og barselorlov  

 m.v.... blev det afdækket, at 10.000- 15.000 fædre havde ret til barselorlov  

 efter ligebehandlingsloven, men ikke var berettiget til barseldagpenge efter  

 dagpengeloven.
 Årsagen er, at fædres ret til dagpenge forudsætter, at begge forældre har  

 lønindtægt eller selvstændig erhvervsindkomst.
 Såfremt moderen er hjemmearbejdende eller studerende, er faderen reelt  

 udelukket fra at gøre brug af sin ret til barselorlov i henhold til  

 ligebehandlingsloven.
Forslagsstillerne finder det uacceptabelt, at 10.000-15.000 fædre ikke har  

 reel mulighed for at tage del i den fælles omsorgsforpligtelse i barnets  

 første leveår.
Både børne- og ligestillingspolitiske argumenter taler for, at  

 denne urimelighed fjernes så hurtigt som muligt.« Problemet i nærværende sag har ikke været berørt under forhandlingerne  

 omkring ændringsloven.
 Efter Dagpengeudvalgets beslutning blev afgørelsen i sagen truffet af  

 Dagpengeudvalgets opmand.
 AFGØRELSE:
 Faderen var berettiget til at lægge forældreorloven i flere adskilte  

 perioder inden for 10-ugers perioden i dagpengelovens § 13, stk. 3, selv om  

 moderen ikke var dagpengeberettiget.
 Baggrunden for ændringen pr. 1. juli 1991 af dagpengelovens § 13, stk. 3,  

 var at give faderen adgang til at bruge retten til barselorlov efter  

 ligebehandlingsloven, uanset om moderen havde lønindtægt eller selvstændig  

 erhvervsindkomst.
 Efter intentionerne bag lovændringen fandt opmanden, at tilsvarende  

 ligebehandlingssynspunkter måtte føre til, at faderen i samråd med  

 arbejdsgiveren har ret til at lægge sin forældreorlov efter § 13, stk. 3, i  

 flere adskilte perioder på samme måde, som hvis moderen havde været  

 dagpengeberettiget.
 Dagpengeudvalget ændrede således kommunens afgørelse.
