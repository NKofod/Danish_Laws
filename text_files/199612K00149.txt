Nr LSF 149 Forslag til Lov om ophævelse af lov om anvendelse af de i den ophævede lov  

 om ordningen af Kjøbenhavns Væbning af 28. maj 1870, § 13, omhandlede fonds  

 m.v.
Fremsat af forsvarsministeren (Hans Hækkerup) den 29. januar 1997 Vedtaget ved tredjebehandling den 24. april 1997 Lov nr. 317 af 14/05/1997 § 1. Lov nr. 38 af 7. marts 1913 om anvendelse af de i den  

 ophævede lov om ordningen af Kjøbenhavns Væbning af 28. maj 1870, § 13, omhandlede fonds m.v. ophæves.
 § 2. Samtidig opløses Københavns Væbnings Fond, og formuen  

 overføres til den overordentlige invalidefonds legat, jf. § 2 i lov nr. 46 af  

 16. februar 1966 om ophævelse af lov angående pensionering af  

 militæretaternes underklasser samt om invalideforsørgelse.
Oprindeligt fremsat forslag § 1. Lov nr. 38 af 7. marts 1913 om anvendelse af de i den  

 ophævede lov om ordningen af Kjøbenhavns Væbning af 28. maj 1870, § 13, omhandlede fonds m.v. ophæves.
 § 2. Samtidig opløses Københavns Væbnings Fond, og formuen  

 overføres til Den overordentlige invalidefonds legat, jf. § 2 i lov nr. 46 af  

 16. februar 1966 om ophævelse af lov angående pensionering af  

 militæretaternes underklasser samt om invalideforsørgelse.
Bemærkninger til lovforslaget Almindelige bemærkninger 1. Lovforslagets indhold og formål Ved lovforslaget ophæves lov nr. 38 af 7. marts 1913 om anvendelsen af de  

 i den ophævede lov om ordningen af Kjøbenhavns Væbning af 28. maj 1870, § 13,  

 omhandlede fonds m.v., og dermed nedlægges »Københavns Væbnings  

 Fond«.
Fondens kapital på 5,8 mill. kr. overføres til »Den  

 overordentlige invalidefonds legat«, der bestyres af en af  

 Socialministeriet udpeget bestyrelse, som er Folk og Værn Udvalget.  

 Kapitalens afkast vil herefter blive anvendt som hjælp til personel i  

 forsvaret og Beredskabskorpset, der er kommet til skade i tjenesten.
 Fonden ønskes nedlagt, eftersom det i en årrække ikke har været muligt at  

 foretage uddelinger i henhold til fondens formål.
 Idet fondens kapital ifølge § 2 i loven af 7. marts 1913 ikke kan bruges  

 uden lovgivningsmagtens samtykke, kan en nedlæggelse alene ske ved lov.
2. Den historiske baggrund for »Københavns Væbnings  

 Fond« Ved lov om Kjøbenhavns Væbning af 28. maj 1870 ophævedes de frivillige  

 korps »Kjøbenhavns Borgervæbning« og »Kongens  

 Livjægerkorps«, og i stedet oprettedes »Kjøbenhavns Væbning«,  

 som blev dannet af ved hæren uddannet forstærkningsmandskab, og som blev  

 underlagt krigsbestyrelsen på samme måde som hærens øvrige  

 forstærkningsafdelinger.
 »Kjøbenhavns Borgervæbning« disponerede da over en rentebærende  

 fond, der var tilvejebragt ved tilskud fra kongens kasse og fra kommunen, ved  

 mulkter (bøder) for tjenesteforseelser, ved frikøbelsessummer (betaling for  

 fritagelse for den borgerlige militære tjenestepligt), ved betaling af et  

 beløb ved indtrædelse i Borgervæbningen og ved avancement for samtlige  

 medlemmer samt ved betaling af et årligt bidrag fra officerer og  

 underofficerer, jf. plakat af 11. februar af 1803 om den københavnske  

 borgerlig-militære indretning § 22-25, og reglement for Københavns  

 Borgervæbning af 1. juni 1808 §§ 37-39.
»Kongens Livjægerkorps«, som blev stiftet i 1801, ejede en  

 kontingentkasse, der ligeledes var tilvejebragt ved kontingenter, mulkter og  

 frikøbelsessummer.
Kommunen havde ikke ydet tilskud til kontingentkassen,  

 hvorimod statskassen havde afholdt udgifterne til lønninger til officerer  

 m.fl., samt armatur og ammunition.
 Ved ovennævnte 1870-lovs § 13 blev Borgervæbningens rentebærende fond og  

 Livjægerkorpsets kontingentkasse slået sammen til en fond, der tilfaldt  

 Kjøbenhavns Væbning.
 Renteafkastet skulle anvendes til pensioner og understøttelser,  

 uformuendes forsyning med mundering og i øvrigt almindelige udgifter ved  

 væbningen.
Loven om Kjøbenhavns Væbning blev ophævet ved lov nr. 209 af 30. september  

 1909 om hærens ordning.
Der blev herefter optaget forhandlinger mellem staten  

 og kommunen om den fremtidige anvendelse af fonden tilhørende Kjøbenhavns  

 Væbning.
Disse forhandlinger resulterede i Lov nr. 38 af 7. marts 1913 om  

 anvendelse af de i den ophævede lov om ordningen af Kjøbenhavns Væbning af  

 28. maj 1870, § 13, omhandlede fonds m.v., efter hvilken de midler, der  

 oprindelig hidrørte fra Københavns Borgervæbnings rentebærende fond, blev  

 delt lige mellem staten og kommunen, mens de midler, der hidrørte fra  

 Livjægerkorpsets kontingentkasse tilfaldt staten.
 Af de midler, der tilfaldt staten, dannedes i.h.t. § 2 i Lov nr. 38 af 7.  

 marts 1913 »Københavns Væbnings Fond«.
Renterne i »Københavns Væbnings Fond« skulle i.h.t. lovens § 3  

 anvendes til de understøttelser, som påhvilede væbningen ved dens  

 nedlæggelse.
Herudover skulle renterne anvendes som følger:
§ 3, litra a) til samarbejde mellem hæren og frivillige korps, som i.h.t.  

 § 230 i lov nr. 290 af 30. september 1909 om hærens ordning var knyttede til  

 hæren, og § 3, litra b) med 1.000,- kr. årlig til understøttelse af syge  

 befalingsmænd og ligestillede af Københavns Garnison.
Bestemmelsen om, at frivillige korps kunne knyttes til hæren ved  

 overenskomst mellem ministeren og de pågældende korps blev ophævet ved lov  

 nr. 112 af 7. maj 1937 om hærens ordning.
Som følge heraf har hjemlen i  

 1913-lovens § 3, litra a, til ydelse af tilskud til frivillige korps ikke  

 været anvendt siden 1937.
 Københavns Garnison blev nedlagt omkring 1980. Som følge heraf har hjemlen  

 i 1913-lovens § 13, litra b, til at udbetale understøttelse til syge  

 befalingsmænd og ligestillede af Københavns Garnison ikke været anvendt i en  

 årrække.
 Formuen i »Københavns Væbnings Fond« er primært placeret i  

 obligationer, og udgjorde med udgangen af 1995 5,8 mill. kr.
 Idet det således i en årrække ikke har været muligt at foretage  

 udbetalinger i henhold til 1913-lovens § 3, litra a og b, foreslås det, at  

 »Københavns Væbnings Fond« nedlægges og formuen overføres til  

 »Den overordentlige invalidefonds legat«.
3. Den historiske baggrund for »Den overordentlige invalidefonds  

 legat« Ved lov af 9. april 1851 angående pensionering af militæretaternes  

 underklasser samt om invalideforsørgelse blev der stiftet en fond - »Den  

 overordentlige invalidefond« - til ydelse af understøttelser (ud over de  

 lovbestemte forsørgelser) - til krigsinvalider samt deres og de faldnes  

 efterladte.
Fonden blev ophævet ved lov nr. 46 af 16. februar 1966 om ophævelse af lov  

 angående pensionering af militæretaternes underklasser samt om  

 invalideforsørgelse.
Samtidig blev det i loven fastsat, at fondens midler af  

 Socialministeriet skulle henføres til et legat under offentligt tilsyn med  

 det formål at yde hjælp til personel i forsvaret og civilforsvaret (i dag  

 Beredskabskorpset), der er kommet til skade under udførelsen af tjenesten,  

 til efterladte efter sådanne invalider og omkomne under tjenesten og til  

 civile, som er blevet kvæstet i krig, og deres efterladte samt i øvrigt, hvis  

 legatets midler måtte være tilstrækkelige, at yde støtte til nævnte personel  

 i tilfælde, hvor der skønnes behov derfor.
 Fonden fik navnet »Den overordentlige invalidefonds legat«.
 Fonden havde ved udgangen af 1995 en formue på i alt kr. 765.000.
»Den overordentlige invalidefonds legat« bestyres af en af  

 Socialministeriet udpeget bestyrelse på mindst tre medlemmer.
Legatets  

 bestyrelse er Folk og Værn Udvalget, hvortil de partier, der er  

 repræsenterede i Folketingets Finansudvalg hver udpeger et medlem, og hvortil  

 forsvarsministeren udpeger i alt yderligere 4 medlemmer.
4. Andre konsekvenser af lovforslaget Lovforslaget skønnes ikke at have administrative konsekvenser for det  

 offentlige.
Forslaget har ingen miljømæssige eller erhvervsøkonomiske  

 konsekvenser og indeholder ikke EU-retlige aspekter.
Skriftlig fremsættelse Forsvarsministeren (Hans Hækkerup):
 Jeg tillader mig hermed at fremsætte:
 Forslag til lov om ophævelse af lov om anvendelse af de i den ophævede  

 lov om ordningen af Kjøbenhavns Væbning af 28. maj 1870, § 13, omhandlede  

 fonds m.v.
(Lovforslag nr.
L 149).
Ved lovforslaget opløses »Københavns Væbnings Fond« og kapitalen  

 på 5,8 mio. kr. overføres til »Den overordentlige Invalidefonds  

 legat«, der bestyres af en af Socialministeriet udpeget bestyrelse, som  

 er Folk og Værn Udvalget.
Den overordentlige Invalidefonds legat er stiftet  

 ved lov af 1966 med det formål at yde hjælp til personel i forsvaret og  

 civilforsvaret (i dag Beredskabskorpset), der er kommet til skade i  

 tjenesten.
 Københavns Væbnings Fond blev stiftet i forbindelse med nedlæggelsen af  

 Kjøbenhavns Væbning i 1909, hvorefter væbningens aktiver blev fordelt mellem  

 Københavns Kommune og staten ved ovennævnte lov af 7. marts 1913. Ifølge  

 loven henstår statens andel som en fond, Københavns Væbnings Fond, hvis  

 renter efter forsvarsministerens bestemmelse skal anvendes til samarbejde  

 mellem hæren og frivillige korps samt til understøttelse af befalingsmænd ved  

 Københavns Garnision.
 Det har i en årrække ikke været muligt for Forsvarsministeriet at foretage  

 udbetalinger fra fonden, idet ordningen om de frivillige korps blev ophævet i  

 1937 og Københavns Garnison blev nedlagt omkring 1980.
 Da fondens kapital ifølge loven af 7. marts 1913 ikke kan bruges uden  

 »lovgivningsmagtens samtykke« kan fonden kun opløses ved lov.
