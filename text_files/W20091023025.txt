Særligt om forældelse i sager om seksuelle overgreb mod børn og unge mennesker, nævnets j.nr. 09-520-14460 N.j.nr. 09-520-14460 En 15-årig pige søgte om godtgørelse som følge af en seksuel krænkelse i 2002 eller 2003, da hun var 9-10 år.
Efter en samlet afvejning besluttede nævnet at afslå ansøgningen.
Afgørelsen blev truffet allerede under hensyn til, at kravet var forældet såvel efter 1908-loven, som efter den nugældende forældelseslov (3-årig forældelse), jf. lov nr. 522 af 06-06-07 med senere ændring, § 3, stk. 1, jf. § 30, stk. 1. Der var ikke oplyst omstændigheder, som gav grundlag for at anvende de særlige undtagelsesregler i nugældende forældelseslovs § 2 og § 3 om afbrydelse af forældelsesfristen.
Nævnet lagde i den forbindelse lagt vægt på, at den påståede skadevolder var afgået ved døden.
Den pågældende blev ikke forud for dødsfaldet sigtet eller tiltalt for overgrebet.
 Endvidere var det nævnets opfattelse, at sagen efter straffelovens § 93, stk. 1, nr. 2, jf. samme lovs § 232, strafferetligt var forældet, da der var gået mere end 5 år siden overgrebet fandt sted, og idet forældelsesfristen ikke forinden var blevet afbrudt, jf. lovens § 94, stk. 5.
 Endelig fandt nævnet ikke, at der forelå særlige grunde til, at nævnet skulle dispensere fra 2-års fristen i offererstatningslovens § 13. Nævnet lagde i den forbindelse vægt på, at sagen var forældet såvel efter reglerne om forældelse af erstatningskrav som efter straffeloven, jf. ovenfor.
 Efter en samlet afvejning af det anmeldte overgrebs karakter, ansøgers unge alder på gerningstidspunktet og på anmeldelsestidspunktet, den lange tid, der gik, før der blev indgivet politianmeldelse i sagen, det forhold, at den påståede skadevolder var afgået ved døden og ikke forinden blev sigtet eller tiltalt for overgrebet, samt reglerne om forældelse af erstatningskrav og om forældelse af straffesager og fristen i offererstatningsloven for indgivelse af ansøgning, fandt nævnet ikke, at ansøger kunne tilkendes godtgørelse i sagen.
 Nævnet bemærkede, at nævnet ikke med afgørelsen havde taget stilling til, om ansøger havde været udsat for den anmeldte overtrædelse af straffeloven.
