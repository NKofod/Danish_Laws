Efter at arbejdet med klassificering af tjenestemandsstillingerne som  

 kirketjener og kordegn i det ved lov af 18. juni 1969 om  

 tjenestemandslønninger m.m. og klassificering af tjenestemandsstillinger i  

 staten, folkeskolen og folkekirken fra den 1. juli 1969 indførte  

 lønrammesystem nu er afsluttet, vil der i løbet af nogen tid af ministeriet  

 bliver fremsendt meddelelse om, til hvilken lønramme den enkelte tjenestemand  

 er henført.
Der vil samtidig blive givet meddelelse om tjenestemandens  

 indplacering i den pågældende lønramme, og om beregningen af den  

 tjenestemanden herefter tilkommende lønning fra den 1. juli 1969 at regne.  

 Meddelelsen vil derimod ikke indeholde beregning af lønreguleringer, der har  

 virkning efter nævnte dato.
Man skal henstille, at stiftsøvrigheden yder  

 menighedsrådene fornødne bistand hermed.
Der bør snarest muligt efter modtagelsen af ovennævnte meddelelse  

 foretages lønregulering og fornøden efterbetaling af lønstigninger fra den 1.  

 juli 1969 at regne.
Efterbetalingen bør under alle omstændigheder have fundet  

 sted inden den 1. januar 1970.
 Ved bestemmelsen i § 18 i lov om tjenestemænd i staten, folkeskolen og  

 folkekirken er det fastsat, at der for varetagelse af sådanne hverv, der må  

 betragtes som led i tjenestemandsstillingen, kun kan ydes sådan løn og andre  

 ydelser, som er fastsat i medfør af loven.
 I henhold hertil fastsættes det herved, at kirketjenere og kordegne fra  

 den 1. april 1970 at regne i intet tilfælde er berettiget til at modtage  

 vederlag for medvirken ved kirkelige handlinger, og altså ejheller ved  

 kirkelige handlinger for personer, der ikke har bopæl i sognet (kommunen).  

 Særskilt vederlag vil efter nævnte dato heller ikke kunne ydes for medvirken  

 ved særlige gudstjenester. som eksempel på sådanne særlige gudstjenester kan  

 nævnes de grønlandske og ungarnske gudstjenester samt gudstjenester for  

 hørehæmmende.
 I overensstemmelse hermed er klassificeringen foretaget på grundlag af det  

 samlede antal kirkelige handlinger, som er angivet på de til brug ved  

 klassificeringer udfyldte spørgeskemaer, og altså uden hensyntagen til, i  

 hvilket omfang de angivne kirkelige handlinger måtte være udført for  

 personer, der ikke har bopæl i kommunen eller tilknytning til kirken, og  

 således efter de hidtil gældende regler berettigede kirkebetjeningen til  

 særskilt vederlag.
Ved indplaceringerne er der endvidere taget hensyn til forskellige andre  

 almindeligt forekommende omstændigheder, jfr. nedenfor.
Hvor der derimod  

 efter menighedsrådets ønske er indlagt et særligt indhold i stillingen, der  

 adskiller sig fra det generelle stillingsindhold, vil det til stillingen  

 henlagte nye stillingsindhold blive anført i lønberegningen, og der vil blive  

 givet anvisning med hensyn til bortfald af eventuelt hidtidigt udbetalt  

 særskilt honorar herfor.
 For kordegnenes vedkommende er medvirken ved udsyngning af lig, hvor  

 tradition herfor foreligger, og hvor denne tradition videreføres efter  

 menighedsrådets beslutning, inddraget under kordegnestillingens generelle  

 stillingsindhold, og særskilt honorar for denne medvirken må herefter ikke  

 efter 1. april 1970 modtages af kordegnene.
Kirketjenernes tjenstlige forpligtelser er generelt udvidet til at omfatte  

 renholdelse af og tilsyn med alle til kirken hørende lokaler, herunder  

 eventuelle kontorer for præst og kordegn, konfirmandlokaler, møde- og  

 samlingslokaler, udenomssrum m.v.
Denne forpligtelse kan ikke udstrækkes til  

 lokaler tilhørende menighedssamfund, kirkefondet eller andre kirkelige  

 organisationer.
Der vil heller ikke kunne pålægges kirketjenerne  

 tjenesteforpligtelser med hensyn til præsteboligerne og lokaler heri eller  

 med hensyn til lokaler, over hvilke kirken kun har delvis brugsret.
Hidtil  

 udbetalte honorarer for renholdelse af og tilsyn med lokaler, som efter  

 foranstående fremtidig henhører under kirketjenernes tjenestepligter,  

 bortfalder fra den 31. marts 1970 at regne.
Efter den anledning, oplysninger  

 på de indsendte spørgeskemaer giver, skal man bemærke, at vagttjeneste i  

 kirkerne, hovedrengøring af kirken, bordopstilling m.v. i forbindelse med  

 konfirmandforberedelse, pasning af kirkeure og klokker ikke kan særskilt  

 vederlægges.
Såfremt kirkefunktionæren som følge af bortfald af honorarer af den  

 omhandlede art går ned i samlet indtægt ved indplaceringen i det nye  

 lønsystem, vil spørgsmålet om ydelse af et personligt tillæg kunne optages  

 til overvejelse.
Andragende herom må indsendes hertil med nøje specifikation  

 af hidtidig indtægt.
Det forudsættes, at det ændrede stillingsindhold vil kunne varetages  

 indenfor en normal arbejdsuge.
Hvor denne forudsætning ikke holder stik, bør  

 der - efter indhentet tilslutning fra den myndighed, der stadfæster ordningen  

 af kirkebetjeningens forhold - ydes den pågældende fornøden bistand.
 Da klassificeringen af kordegnestillingerne har måttet foretages uanset  

 uvished om den fremtidige registreringsordning, forbeholdes ændring af  

 klassificeringen, når der opnås klarhed herom.
Der vil herfra overfor ministeriet for statens lønnings- og pensionsvæsen  

 blive stillet forslag om ydelse af rådighedstillæg til kordegne og  

 kirketjenere for forskudt arbejdstid.
Det vil blive foreslået, at dette  

 rådighedstillæg ydes med varierende beløb afpasset efter i hvilket omfang  

 tjenesten udføres lørdag-søndage (helligdage) og efter kl. 18. Nærmere  

 meddelelse herom vil senere fremkomme.
 Hvilket herved meddeles til efterretning og videre bekendtgørelse for  

 menighedsråd og præster ved kirker, ved hvilke der er tjenestemandsansatte  

 kordegne og kirketjenere, samt for disse tjenestemænd.
 P.M.V.
 E.B.
J.Bengtsson /K.
Bagger fm.
 Til stiftsøvrighederne.
