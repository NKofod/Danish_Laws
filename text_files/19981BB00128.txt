Fremsat den 16. april 1999 af  

 udenrigsministeren (Niels Helveg Petersen) Forslag til folketingsbeslutning  

 om et udvidet dansk militært bidrag til en NATO-indsats på det vestlige Balkan Folketinget meddeler sit samtykke til, at det danske  

 militære bidrag til rådighed for NATO-indsatsen på det  

 vestlige Balkan udvides.
Det danske militære bidrag skal medvirke til  

 at sikre efterlevelsen af resolutionerne fra FN s Sikkerhedsråd i  

 henhold til FN-pagtens kapitel VII.
Styrken udsendes i henhold til  

 NATO-rådets beslutninger, og i forlængelse af Folketingets  

 beslutning (B4) af 8. oktober 1998.
Bemærkninger til forslaget I.
Den 8. oktober 1998 gav Folketinget sit  

 samtykke til, at et dansk militært bidrag bestående af 4 F-16  

 fly, 1-2 fly i reserve samt piloter og støttepersonel, i alt ca. 115  

 personer, blev stillet til rådighed for en NATO-indsats på det  

 vestlige Balkan.
Formålet med bidraget var at medvirke til at sikre  

 efterlevelsen af resolutionerne fra FN s Sikkerhedsråd i henhold til  

 FN-Pagtens kapitel VII, herunder særligt kravene indeholdt i resolution  

 1199 af 23. september 1998, samt forhindre den truende humanitære  

 katastrofe.
Den 13. oktober blev kommandoen over flyene overgivet til NATO s  

 øverstbefalende i Europa, SACEUR, den amerikanske general Wesley  

 Clark.
I forlængelse af beslutningen har de danske fly i to omgange  

 været udsendt til Italien.
II.
Forbundsrepublikken Jugoslavien (FRY) foranledigede  

 den 19. marts 1999 sammenbruddet af forhandlingsprocessen i Frankrig.  

 Allerede forinden havde FRY indledt en længe planlagt etnisk  

 udrensningskampagne i Kosovo ("Operation Hestesko"). Efter  

 forhandlingernes sammenbrud var der den 21. marts ca. 343.000 flygtninge og  

 fordrevne i Kosovo og regionen.
NATO vurderede på den baggrund, at de diplomatiske,  

 politiske og økonomiske muligheder for at undgå en  

 humanitær katastrofe og nå en politisk løsning på  

 det tidspunkt var udtømte.
Derfor indledte NATO den 24. marts 1999  

 sine luftoperationer.
Da var antallet af flygtninge steget til ca. 360.000,  

 dvs. ca. 60.000 flere, end da NATO i efteråret 1998 færdiggjorde  

 sine planer for luftoperationerne.
Hertil kommer mere end 100.000, der har  

 ophold i europæiske lande uden for regionen.
Siden da er yderligere godt 450.000 mennesker blevet sendt  

 på flugt af den serbiske offensiv.
Ingen kender skæbnen for de  

 6-700.000 kosovo-albanere, som Flygtningehøjkommissæren (UNHCR)  

 formoder stadig befinder sig i Kosovo, men det må formodes, at det  

 samlede antal flygtninge og internt fordrevne i og udenfor Kosovo nu klart  

 overstiger en million mennesker.
III.
NATO har ved sine luftoperationer, herunder angreb  

 mod det serbiske luftforsvarssystem, vundet luftoverlegenhed over FRY.  

 Desuden har man angrebet en række militære mål i Kosovo og  

 resten af FRY.
Disse mål omfatter bl.a militær infrastruktur og  

 logistik, ligesom militær- og politienheder i selve Kosovo er blevet  

 angrebet.
Derudover omfatter målene også de serbiske  

 paramilitære grupper i Kosovo, der bistår med den etniske  

 udrensning.
De danske fly har som led i luftoperationen hidtil udført  

 luftforsvarsopgaver, men er tilmeldt og kan deltage i offensive  

 operationer.
IV.
NATO s øverstbefalende i Europa, SACEUR, har  

 anmodet om, at Danmark stiller yderligere 4 F-16 fly til rådighed for  

 NATO s indsats i forbindelse med Kosovo-konflikten.
Den samlede flystyrke er  

 pt. på ca. 600 fly og med SACEUR s seneste anmodning til NATO-landene  

 om at udvide fly-styrken, ventes styrken at komme op på ca. 1.000  

 fly.
 Baggrunden for anmodningen er et ønske om  

 yderligere at intensivere de igangværende luftoperationer mod  

 militære mål i Forbundsrepublikken Jugoslavien.
V.
For at fremme en diplomatisk løsning på  

 konflikten har EU s udenrigsministre i en erklæring  

 af 8. april 1999 fremsat følgende krav til Milosevic:
-	Sikre indstilling af al militær aktivitet og  

 øjeblikkeligt stoppe myrderierne, -	Sikre at militære- og paramilitære styrker samt  

 politienheder trækkes ud af Kosovo, -	Acceptere udstationering af en international militær  

 fredsbevarende tilstedeværelse ("presence«), -	Acceptere en betingelsesløs tilbagevenden af alle deporterede  

 og uhindret adgang for de humanitære hjælpeorganisationer, -	Stille troværdig forsikring om sin vilje til at arbejde  

 på grundlag af Rambouillet-aftalen til at skabe en politisk rammeaftale  

 for Kosovo i overensstemmelse med international ret og FN-pagten.
 NATO s udenrigsministre har i en erklæring den 12.  

 april vedtaget stort set enslydende krav.
VI.
FN s generalsekretær har den 9. april udsendt en  

 erklæring, hvoraf fremgår følgende krav til FRY:
-	Øjeblikkelig indstilling af intimideringskampagnen og  

 fordrivelsen af civilbefolkningen, -	Indstilling af alle militære- og paramilitære styrkers  

 aktiviteter i Kosovo og udtrækning af disse styrker, -	Acceptere en betingelsesløs tilbagevenden af alle flygtninge  

 og internt fordrevne personer til deres hjem, -	Acceptere deployeringen af en international militær styrke for  

 at garantere et sikkert miljø for flygtninges tilbagevenden og en  

 uhindret fordeling af humanitær bistand, -	Tillade det internationale samfund at verificere efterlevelse af  

 ovennævnte.
 Sikkerhedsrådets formand har efterfølgende  

 på medlemmernes vegne udtalt sin støtte til  

 generalsekretærens erklæring.
VII.
EU s stats- og regeringschefer har på deres  

 uformelle møde i Bruxelles den 14. april 1999 erklæret, at den  

 militære aktion har været nødvendig og berettiget.  

 Samtidig udtrykte stats- og regeringscheferne støtte til FN s  

 generalsekretærs erklæring, som man vil tage initiativ til at  

 få medtaget i en resolution fra FN s Sikkerhedsråd.
Herudover  

 fandt stats- og regeringscheferne, at følgende elementer var  

 essentielle:
-	etablering af en international midlertidig administration i Kosovo,  

 som EU kan overtage, -	skabelsen af en politistyrke, der reflekterer  

 befolkningssammensætningen i Kosovo, -	afholdelsen af frie og retfærdige valg, -	indsættelsen af internationale militære styrker, der vil  

 garantere beskyttelsen af hele Kosovos befolkning.
VIII.
Regeringen understreger, at det er vigtigt at sikre,  

 at NATO har de nødvendige midler til rådighed for at bidrage til  

 at bringe FRY til at efterleve disse krav.
Det forudsættes, at militære magtmidler kun  

 bringes i anvendelse i overensstemmelse med de folkeretlige principper om  

 nødvendighed og proportionalitet.
Når det lykkes at få en  

 våbenhvile eller fredsaftale på plads, vil NATO kunne bistå  

 med at overvåge dennes gennemførelse.
IX.
Danmark har i forbindelse med krisen i Kosovo ydet et  

 stort og væsentligt bidrag til det internationale samfunds  

 bestræbelser på at skabe fred og stabilitet på det vestlige  

 Balkan.
Danmark har fra begyndelsen bidraget til de fredsbevarende  

 indsatser i området.
I den nuværende krisesituation har Danmark -  

 udover de fire F-16 fly - besluttet at sende en opklaringsenhed på op  

 til 200 mand til Albanien som del af en multinational NATO-ledet styrke, der  

 skal løse en humanitær opgave.
Endvidere har Danmark besluttet  

 at yde over 200 millioner kr. i humanitær bistand til ofrene.
Regeringen finder, at en udvidelse af det danske bidrag  

 til at gennemføre resolutionerne fra FN's sikkerhedsråd er i  

 overensstemmelse med det hidtidige danske engagement på det vestlige  

 Balkan.
Samtidig ligger udvidelsen i klar forlængelse af den danske  

 politik over for FRY, som den er kommet til udtryk såvel bilateralt som  

 i FN, OSCE, Europarådet, NATO og EU over de seneste otte år.
Det er regeringens hensigt at imødekomme SACEUR s  

 anmodning og bidrage med yderligere 4 F-16-fly, der kan anvendes til  

 såvel offensive som defensive opgaver, samt piloter og  

 støttepersonel.
Det bemærkes, at der ved udvidelsen ikke er tale  

 om ændringer i det danske bidrags opgaver eller opgavernes  

 karakter.
 Dermed er det samlede danske bidrag til NATO s  

 luftoperationer på 8 F-16 fly, samt 1-2 i reserve og piloter og  

 støttepersonel, i alt ca. 140 personer.
Der vil kunne ske en udvikling i situationen, der kan  

 medføre et ændret behov, hvorfor det vil kunne komme på  

 tale at ændre det danske bidrag.
Såfremt det skulle vise sig  

 hensigtsmæssigt at justere bidraget væsentligt, eller  

 såfremt der skulle ske en væsentlig ændring i opgavernes  

 karakter, vil regeringen rådføre sig med Det Udenrigspolitiske  

 Nævn herom, eller om nødvendigt på ny forelægge  

 sagen for Folketinget.
X.
Regeringen støtter bestræbelser på  

 at finde en løsning på konflikten.
Regeringen vil løbende  

 holde Det Udenrigspolitiske Nævn underrettet herom.
 Da det danske bidrag indgår i en operation mod en  

 fremmed stat   jfr. folketingsbeslutning B4 af 8. oktober 1998 - hvor der  

 anvendes militære magtmidler, forelægges sagen for Folketinget  

 under henvisning til Grundlovens § 19, stk.2 med anmodning om, at  

 Folketinget meddeler sit samtykke.
Omkostningerne ved forøgelsen af bidraget med  

 yderligere fire fly ventes at beløbe sig til ca. 14 millioner kr. for  

 en udsendelse af tre måneders varighed.
Hertil kommer udgifter i  

 forbindelse med ekstra flyvning og evt. ammunitionsforbrug.
Udgifterne vil  

 kunne afholdes inden for den ramme, der er afsat til Forsvarets deltagelse i  

 internationale operationer.
 Ud over styrkebidraget vil Danmark i lighed med  

 øvrige NATO-lande skulle bidrage til finansieringen af de  

 fællesudgifter, som er forbundet med operationen.
