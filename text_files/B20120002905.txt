Bekendtgørelse om direkte støtte til landbrugere efter enkeltbetalingsordningen1) I medfør af § 1, stk. 1 og 3-5, § 1 a, stk. 1 og 2, § 4, stk. 1 og 5 og § 24 i lov om administration af Det Europæiske Fællesskabs forordninger om ordninger under Den Fælles Landbrugspolitik finansieret af Den Europæiske Garantifond for Landbruget m.v. (landbrugsstøtteloven), jf. lovbekendtgørelse nr. 445 af 23. april 2010, som ændret ved lov nr. 341 af 27. april 2011, fastsættes:
Kapitel 1 Indledning § 1. Bestemmelserne i denne bekendtgørelse vedrører direkte støtte til landbrugere efter enkeltbetalingsordningen.
Kapitel 2 Ansøgning om støtte § 2. Landbrugere, der søger støtte efter denne ordning, skal hvert år indsende en ansøgning til NaturErhvervstyrelsen.
Ansøgningen skal indgives på et særligt skema, Fællesskema, jf. bekendtgørelse om elektronisk Fællesskema og markkort.
Kapitel 3 Almindelige betingelser for enkeltbetaling § 3. Der ydes kun støtte efter enkeltbetalingsordningen, hvis det støtteberettigede areal, hvortil der kan ydes direkte betalinger i henhold til Rådets forordning (EF) nr. 73/2009, udgør mindst 2,00 ha, medmindre betingelsen i stk. 2 er opfyldt.
 Stk. 2. Der ydes kun støtte efter enkeltbetalingsordningen på grundlag af særlige betalingsrettigheder, hvis det samlede støttebeløb til landbrugeren i form af støtte på grundlag af disse betalingsrettigheder samt særlig støtte for handyr udgør et beløb svarende til mindst 300 euro, medmindre bestemmelsen i stk. 1 er opfyldt.
 § 4. Arealer, der indgår i en ansøgning om enkeltbetaling, skal være til rådighed for ansøgeren på den i bekendtgørelse om elektronisk Fællesskema og markkort anførte ansøgningsfrist.
Stk. 2. Et areal, hvortil der søges enkeltbetaling, skal udgøre et sammenhængende areal på mindst 0,30 ha.
Et areal betragtes som sammenhængende, hvis der mellem dele af arealet indenfor den samme markblok er en støtteberettiget passage på mindst 4 meters bredde.
 Stk. 3. Kravet i stk. 2 om et mindste areal på 0,30 ha gælder ikke arealer i lukkede væksthuse.
 § 5. Landbrugsarealer skal under normale vejrforhold kunne dyrkes og høstes i perioden fra den 15. maj til den 15. september, jf. dog § 11.
 Stk. 2. På landbrugsarealer må der pr. ha højst være 50 træer eller buske på over en meter i højden.
Stk. 3. Arealer med klynger af træer og buske er ikke støtteberettigede.
Ved klynger forstås grupper af mindst fire træer eller buske på over en mester i højden, hvor trækronerne eller buskene når sammen, på et areal over 100 kvadratmeter.
 Stk. 4. Landbrugsarealer, som ikke dyrkes i overensstemmelse med god landmandspraksis og lokalt anerkendte normer, betragtes som udyrkede landbrugsarealer.
§ 6. Dyrkede arealer, der søges støtte for, skal under normale vejrforhold være sået eller tilplantet senest den 31. maj i ansøgningsåret.
For lavskov kan tilplantning ske indtil den 15. juni.
For grøntsager, som traditionelt sås eller udplantes sent, er fristen den 30. juni, dog for så vidt angår kålafgrøder, porrer, salat, bladselleri, gulerødder, bønner, knoldfennikel og radiser den 15. august.
Ved senere såning eller tilplantning betragtes arealerne som udyrkede landbrugsarealer, jf. bestemmelserne i bekendtgørelse om god landbrugs- og miljømæssig stand (GLM).
 § 7. Et areal, hvorpå der har været skov eller ikke-støtteberettigede permanente afgrøder, kan kun danne grundlag for udbetaling af enkeltbetaling, hvis rødderne er fjernet inden begyndelsen af det kalenderår, hvori der søges enkeltbetaling for arealet, og arealet fremstår som dyrkbar landbrugsjord, således at mekanisk jordbearbejdning af arealet kan ske.
 § 8. På arealer, bortset fra arealer med permanent græs og permanente afgrøder, kan der hele året etableres insektvolde og andre former for faunaforbedrende foranstaltninger efter retningslinjer udstedt af NaturErhvervstyrelsen.
Stk. 2. Plantedække kan undlades i en bredde af højst 2 meter rundt om hver enkelt mark (barjordsstriber). Dette areal kan ved mekanisk bearbejdning holdes plantefrit hele året.
Plantedække kan dog ikke undlades på arealer, der ligger nærmere end 5 meter fra søer, åbne vandløb, kystlinjer samt beskyttede fortidsminder, fx gravhøje, der er beskyttet i medfør af museumslovens § 29e.
 Stk. 3. Barjordsstriber, som nævnt i stk. 2, kan etableres på indersiden af en foranstaltning efter stk. 1, når denne er placeret i tilknytning til et markskel.
Stk. 4. Foranstaltninger omfattet af stk. 1 og 2 må højst udgøre 10 pct. af markens samlede areal.
Hvis flere foranstaltninger omfattet af stk. 1 eller 2 placeres side om side, må den samlede bredde ikke overstige 10 m.
 § 9. Arealer, hvortil der søges enkeltbetaling kan anvendes til ikke-landbrugsmæssige formål i det omfang, anvendelsen ikke påvirker landbrugsproduktionen og arealets karakter af et landbrugsareal.
Stk. 2. Arealer, der søges støtte for, kan i op til 28 dage i kalenderåret anvendes til ikke-landbrugsmæssige formål forudsat, at landbrugsaktiviteten ikke væsentligt bliver begrænset heraf.
Maksimalt otte dage må ligge i perioden fra den 1. april til den 31. august.
 Stk. 3. NaturErhvervstyrelsen kan efter behørigt begrundet anmodning tillade ikke-landbrugsmæssig anvendelse af arealer, der søges støtte for, i længere perioder end nævnt i stk. 2. En tilladelse vil være betinget af, at landbrugsaktiviteten og arealets karakter af landbrugsareal ikke bliver væsentligt begrænset af den ikke-landbrugsmæssige anvendelse.
Kapitel 4 Lavskov § 10. Ved lavskov forstås etablerede beplantninger af hassel, ahorn, ask, avnbøg, birk, el, eg, elm, løn, navr, pil og poppel, som stævnes (nedskæres) mindst hvert tiende år.
Derudover kan arealet tilplantes med op til 25 pct. andre arter af træer og buske, som skal være jævnt fordelt i beplantningen.
Stævningen skal omfatte beplantningen på hele arealet.
Stk. 2. Beplantninger med lavskov skal mindst udgøre 0,30 ha og til enhver tid bestå af mindst 8.000 plantede træer pr. ha af de i stk. 1 nævnte arter.
Hvis arealet tilplantes med andre arter af træer og buske, beregnes de 25 pct. på grundlag af antallet af de i stk. 1 nævnte arter.
For beplantninger af poppelarter i renkultur skal plantetætheden til enhver tid bestå af mindst 2.000 plantede træer pr. ha.
Højst 20 pct. af arealet må udgøre ubefæstede arbejdsarealer.
 Stk. 3. Lavskovarealet skal hvert år indtil stævning anmeldes i et Fællesskema, jf. bekendtgørelse om elektronisk Fællesskema og markkort.
Stk. 4. Hvis arealet ikke anmeldes hvert år indtil stævning, eller hvis arealet ikke stævnes inden udgangen af det 10. år efter etablering eller seneste stævning, betragtes arealet som almindelig skov.
Støttebetingelserne har derfor ikke været opfyldt for arealet for årene siden etablering eller seneste stævning.
Kapitel 5 Græsarealer § 11. Ved græs forstås græsarter, der er egnet til afgræsning, hø, slæt eller ensilage.
 Stk. 2. Ved permanente græsarealer forstås arealer, der har været udlagt som græsarealer i mindst 5 år, og som under normale vejrforhold kan afgræsses eller høstes ved slæt i perioden 1. juni til 31. august.
 Stk. 3. Ved græsarealer i omdrift forstås landbrugsarealer, der anvendes til dyrkning af græs eller andet grøntfoder, både tilsåede og selvsåede, og som omlægges med anden afgrøde end græs mindst hvert 5. år.
 Stk. 4. Dele af markens overflade, hvor plantedækket for mere end halvdelens vedkommende består af andre plantearter end græs og andet grøntfoder, er ikke støtteberettiget, hverken som permanent græs eller græs i omdrift.
§ 12. NaturErhvervstyrelsen fastlægger referenceandelen for permanente græsarealer.
Referenceandelen er arealet med permanent græs i 2003 i forhold til det samlede landbrugsareal i 2005, som korrigeret i 2009.
 Stk. 2. Konstaterer NaturErhvervstyrelsen for et givet år, at det samlede areal med permanent græs er faldet, og at andelen af arealet med permanent græs i forhold til det samlede landbrugsareal er faldet med mere end 5 procent i forhold til referenceandelen, iværksætter NaturErhvervstyrelsen en ordning, hvorefter permanente græsarealer kun må inddrages i omdriften, hvis NaturErhvervstyrelsen efter ansøgning giver tilladelse hertil.
 Stk. 3. Hvis det for et givet år konstateres, at det samlede areal med permanent græs er faldet, og andelen af arealet med permanent græs i forhold til det samlede landbrugsareal er faldet med mere end 10 pct. i forhold til referenceandelen, giver NaturErhvervstyrelsen landbrugere, der søger støtte efter denne ordning, og som råder over arealer, der er blevet omlagt fra permanente græsarealer til anden anvendelse, påbud om retablering af permanente græsarealer.
 Stk. 4. Forpligtelsen til retablering af permanente græsarealer vedrører de arealer, der er overgået til anden anvendelse inden for de seneste 24 måneder forud for den i bekendtgørelse om elektronisk Fællesskema og markkort anførte ansøgningsfrist.
 Stk. 5. Arealer, der i henhold til en forpligtelse i et tilsagn om tilskud til miljøvenligt landbrug i medfør af landdistriktsprogrammet er udlagt som permanente græsarealer, er i perioden fra tilsagnets udløb til den 31. august i det førstkommende kalenderår ikke omfattet af et eventuelt krav om forudgående tilladelse til inddragelse af permanente græsarealer i omdriften, og arealerne vil i denne periode ikke blive omfattet af et påbud om retablering af permanente græsarealer, jf. dog stk. 6.
 Stk. 6. Bedrifter med tilsagn om tilskud til økologisk jordbrugsproduktion og til miljøbetinget tilskud er i tilsagnsperioden og i perioden fra forpligtelsens udløb til det umiddelbart efterfølgende ansøgningstidspunkt for støtte efter enkeltbetalingsordningen ikke omfattet af et eventuelt krav om forudgående tilladelse til inddragelse af permanente græsarealer i omdriften, og arealerne vil i disse perioder ikke blive omfattet af et påbud om retablering af permanente græsarealer.
Kapitel 6 Betalingsrettigheder Basisværdien af betalingsrettigheder § 13. Basisværdien for betalingsrettigheder er beregnet på grundlag af antallet af betalingsrettigheder i ha og Danmarks finansielle loft for enkeltbetalingsordningen fratrukket beløb anvendt til kvægtillæg, mælketillæg, sukkertillæg, kartoffelstivelsestillæg, handyrtillæg og moderfårstillæg samt til national reserve.
 Stk. 2. Basisværdien for betalingsrettigheder, der er tildelt for arealer med permanent græs og basisværdien for betalingsrettigheder tildelt for øvrige landbrugsarealer udlignes i 2012, hvorefter alle almindelige betalingsrettigheder har samme basisværdi pr. ha.
Overdragelse af betalingsrettigheder § 14. Overdragelse af betalingsrettigheder skal meddeles NaturErhvervstyrelsen.
Ved overdragelse af betalingsrettigheder skal overdrager sende underretningen.
Indsendelse skal ske elektronisk via Fødevareministeriets Tast selv-service og senest ved udløbet af den i bekendtgørelse om elektronisk Fællesskema og markkort anførte ansøgningsfrist.
Stk. 2. Ved ændring af en midlertidig overdragelse af betalingsrettigheder, som NaturErhvervstyrelsen tidligere har modtaget underretning om, skal overdrager sende underretning om en forlængelse og erhverver sende underretning om en afkortning.
Indsendelse skal ske efter bestemmelsen i stk. 1.
Stk. 3. Underretning om overdragelse eller ændring af slutdatoen for en midlertidig overdragelse kan i visse tilfælde modtages efter udløbet af ansøgningsfristen, men inden udløbet af fristen for at ændre i ansøgningen.
Det er en betingelse, at overdragelsen eller ændringen skal have virkning for det aktuelle ansøgningsår, og at parterne ændrer deres ansøgninger således, at betalingsrettighederne tilføjes i erhververs ansøgning, og at de slettes i overdragers ansøgning, hvis de var omfattet af denne.
 Stk. 4. Uanset bestemmelserne i stk. 1, 2 og 3, kan underretning om overdragelsen eller ændringen af slutdato i 2012 dog ske på en særlig blanket, der hentes via NaturErhvervstyrelsens hjemmeside eller rekvireres ved henvendelse i NaturErhvervstyrelsen.
Udnyttelse af betalingsrettigheder § 15. En landbruger kan i Fællesskemaet angive hvilke betalingsrettigheder, der skal anvendes først ved beregning af enkeltbetaling, og hvilke betalingsrettigheder, der ikke skal anvendes.
Stk. 2. Hvis en landbruger ikke benytter sig af muligheden i stk. 1, bliver betalingsrettighederne med den højeste værdi anvendt først.
Hvis flere betalingsrettigheder har samme værdi, vil de betalingsrettigheder, der dannede grundlag for udbetaling af enkeltbetaling det foregående år, blive anvendt først.
 Stk. 3. Reglerne i stk. 1 og 2 finder tilsvarende anvendelse for særlige betalingsrettigheder.
 Stk. 4. Hvis en landbruger råder over særlige betalingsrettigheder tildelt på grundlag af en kvæg- eller mælkeproduktion og søger enkeltbetaling for et større areal end det antal arealbaserede betalingsrettigheder, som landbrugeren råder over, vil de særlige betalingsrettigheder blive anvendt på det overskydende areal, der mindst skal udgøre 1,00 ha.
§ 16. Særlige betalingsrettigheder, der er tildelt på grundlag af kvæg-, fåre- eller mælkeproduktion, kan udnyttes ved opretholdelse af en produktion på mindst 50 pct. af det fastsatte krav om storkreaturer (SK) pr. særlig betalingsrettighed.
Produktionen målt i storkreaturer beregnes pr. dag, dyret ifølge oplysningerne om kvæg i Ministeriet for Fødevarer, Landbrug og Fiskeris Centrale Husdyrbrugsregister (CHR) har været i besætningen i kalenderåret, multipliceret med faktorerne i artikel 14, stk. 2, i forordning (EF) nr. 1120/2009. Hvis får skal medregnes ved opgørelsen af storkreaturer, skal landbrugeren indsende en særlig indberetning til NaturErhvervstyrelsen med oplysning om det antal får omregnet til storkreaturer, der ifølge besætningsregisteret har været på bedriften i løbet af kalenderåret.
Indberetningen skal indsendes således, at den er modtaget i NaturErhvervstyrelsen senest den 10. januar året efter ansøgningsåret.
Skema til indberetning kan hentes på NaturErhvervstyrelsens hjemmeside eller fås ved henvendelse til NaturErhvervstyrelsen.
 Stk. 2. Særlige betalingsrettigheder, der er tildelt på grundlag af en produktion af stivelseskartofler, kan udnyttes sammen med et tilsvarende antal ha, hvortil der udbetales støtte på grundlag af almindelig betalingsrettigheder.
Kapitel 7 Afkobling af støtte i 2012 Afkobling af støtten for tørret foder samt hør og hamp § 17. De beløb, der stilles til rådighed for Danmark i forbindelse med afkobling af støtten for tørret foder samt hør og hamp til fiberproduktion, anvendes i 2012 til at forhøje værdien af samtlige betalingsrettigheder med samme beløb.
Fastsættelse af kartoffelstivelsestillæg (KS-tillæg) § 18. Det beløb, der stilles til rådighed for Danmark i forbindelse med afkobling af støtten til produktion af kartoffelstivelse, anvendes i 2012 til KS-tillæg til de avlere af kartofler til stivelsesproduktion, der den 31. maj 2011 havde indgået en dyrkningskontrakt om levering af kartofler med en stivelsesfabrik, der havde en delkvote af den danske produktionskvote for kartoffelstivelse.
Fastsættelse af moderfårstillæg (MF-tillæg) § 19. Det beløb, der stilles til rådighed for Danmark i forbindelse med afkoblingen af støtten for får anvendes i 2012 til MF-tillæg til producenter af moderfår og malkefår.
Beløbet udgør i alt 855.000 euro.
Stk. 2. Producenter, der i referenceårene 2010 eller 2011 eller begge år har søgt om præmie for støtteberettigede får, er berettiget til et MF-tillæg.
Den enkelte producents MF-tillæg beregnes på grundlag af et referencebeløb.
Referencebeløbet opgøres ud fra antal støtteberettigede får, der er søgt om præmie for i 2010 og 2011 (referenceperioden), og en præmiesats for moderfår på 15 euro og for malkefår på 12 euro.
 Stk. 3. Størrelsen af den enkelte producents MF-tillæg fastlægges som en andel af det i stk. 1 nævnte beløb, idet de i stk. 2 nævnte referencebeløb anvendes som fordelingsnøgle.
Stk. 4. Producenter, der har søgt om præmie for får i referenceperioden, modtager et brev fra NaturErhvervstyrelsen med angivelse af antallet af støtteberettigede får, som landbrugerne har søgt om præmie for i 2010 eller 2011 eller begge år.
Producenter, som har ændringer til de fremsendte oplysninger, skal udfylde og indsende et ændringsskema, så det modtages af NaturErhvervstyrelsen senest på den i bekendtgørelse om elektronisk Fællesskema og markkort anførte ansøgningsfrist i 2012.
 Stk. 5. Ændringsskemaet kan hentes på NaturErhvervstyrelsens hjemmeside eller fås ved henvendelse til NaturErhvervstyrelsen.
Fastsættelse af handyrtillæg (HD-tillæg) § 20. Det beløb, der stilles til rådighed for Danmark i forbindelse med afkobling af støtten for handyr nedsat med 10 pct. af den del af det nationale loft, der hidrører fra kvægsektoren på tidspunktet for gennemførelsen af enkeltbetalingsordningen i 2005, anvendes i 2012 til HD-tillæg til producenter af handyr.
Beløbet udgør i alt 20,01 mio. euro.
Stk. 2. Producenter, der i 2011 har søgt om præmie for støtteberettigede handyr, er berettiget til et HD-tillæg.
Den enkelte producents HD-tillæg beregnes på grundlag af et referencebeløb.
Referencebeløbet opgøres ud fra antal støtteberettigede handyr, som producenten har søgt om præmie for i 2009, 2010 og 2011 (referenceperioden) og en præmiesats for tyre på 157,5 euro og for stude på 112,5 euro pr. præmie (højst 2 præmier pr. stud).
 Stk. 3. Hvis producentens referencebeløb, jf. stk. 2, for 2011 er lavere end gennemsnittet for hele referenceperioden, anvendes resultatet for 2011, ellers anvendes gennemsnittet for hele reference-perioden.
 Stk. 4. Størrelsen af den enkelte producents HD-tillæg fastlægges som en andel af det i stk. 1 nævnte beløb, idet de i stk. 3 nævnte referencebeløb anvendes som fordelingsnøgle.
Stk. 5. Producenter, der har søgt om præmie for handyr i referenceperioden, modtager et brev fra NaturErhvervstyrelsen med angivelse af antallet af støtteberettigede handyr.
Producenter, som har ændringer til de fremsendte oplysninger, skal indsende et ændringsskema, så det modtages af Natur-Erhvervstyrelsen senest på den i bekendtgørelse om elektronisk Fællesskema og markkort anførte ansøgningsfrist i 2012.
 Stk. 6. Ændringsskemaet kan hentes på NaturErhvervstyrelsens hjemmeside eller fås ved henvendelse til NaturErhvervstyrelsen.
Tildeling af tillæg § 21. Ansøgning om forhøjelse af betalingsrettigheder og tildeling af nye betalingsrettigheder indgives i 2012 i det i bekendtgørelse om elektronisk Fælleskema og markkort nævnte Fællesskema.
 Stk. 2. Landbrugere, der er berettiget til tillæg efter bestemmelserne i §§ 18-20, vil få betalingsrettighedernes værdi forhøjet i denne rækkefølge: KS-tillæg, MF-tillæg og HD-tillæg.
Overdragelse af tillæg § 22. Overdragelse af tillæg (KS, MF og HD) i forbindelse med private kontraktbestemmelser, som nævnt i de af artikel 26 og 27 i forordning (EF) nr. 1120/2009 omfattede tilfælde, er betinget af, at anmodningen herom modtages af NaturErhvervstyrelsen senest på den i bekendtgørelse om elektronisk Fællesskema og markkort anførte ansøgningsfrist i 2012.
Stk. 2. En landbruger som er berettiget til et tillæg, og overdrager hele eller en del af bedriften kan fastsætte, at dette sker sammen med tillægget.
Hvis tillægget overdrages, skal der sammen med dette overdrages en tilsvarende del af bedriften.
Salgsaftalen betragtes i så fald som en overdragelse af betalingsrettigheder med jord.
Overdrages en kvæg- eller fårebesætning uden jord, kan optjente HD-tillæg og MF-tillæg kun enten overdrages fuldt ud eller forblive fuldt ud hos overdrager.
Salgsaftalen skal være indgået senest på datoen for den i stk. 1 nævnte ansøgningsfrist.
 Stk. 3. Køber kan på sælgers vegne søge om den overdragne del af tillægget ved indsendelse af Fællesskema, samt indsende skema med anmodning om overdragelsen, vedlagt et eksemplar af salgsaftalen med angivelse af den bedrift og det antal hektar, der overdrages.
Stk. 4. Ved overdragelse af MF og HD-tillæg skal de i hhv. § 19, stk. 4 og § 20, stk. 5 nævnte ændringsskemaer anvendes.
Skema til overdragelse af KS-tillæg kan hentes på NaturErhvervstyrelsens hjemmeside eller fås ved henvendelse til NaturErhvervstyrelsen.
Kapitel 8 National reserve § 23. Tildeling fra den nationale reserve kan ske i form af betalingsrettigheder eller ved forøgelse af værdien af allerede tildelte betalingsrettigheder.
Der kan kun ske tildeling fra den nationale reserve, hvis værdien af det tildelte mindst udgør 5.000 kr.
§ 24. Ansøgning om tildeling fra den nationale reserve kan indsendes til NaturErhvervstyrelsen.
Ansøgningen skal indsendes på et særligt skema, som skal modtages inden udløbet af den i bekendtgørelse om elektronisk Fællesskema og markkort anførte ansøgningsfrist for det pågældende år.
Stk. 2. Ansøgningsskemaet kan hentes på NaturErhvervstyrelsens hjemmeside eller fås ved henvendelse til NaturErhvervstyrelsen.
Ansøgningen skal vedlægges nødvendig dokumentation.
Tildeling fra den nationale reserve i særlige situationer § 25. NaturErhvervstyrelsen tildeler betalingsrettigheder til landbrugere, der opfylder betingelserne i artikel 20 og 22 i forordning (EF) nr. 1120/2009.
 Stk. 2. Ved langfristede forpagtningsforhold forstås forpagtninger med en varighed på mindst 5 år, jf. artikel 19, stk. 4, i forordning (EF) nr. 1120/2009.
Tildeling fra den nationale reserve i andre tilfælde § 26. NaturErhvervstyrelsen kan tildele betalingsrettigheder fra den nationale reserve til landbrugere, som den 25. april 2005 rådede over en bedrift med et areal, der 1) blev anvendt til dyrkning af juletræer, og hvor et areal efter rydning opfylder betingelserne for støtteberettigede arealer eller 2) blev udnyttet til råstofindvinding ifølge tilladelse efter råstofloven, og hvor arealet efter endt råstofindvinding er retableret til agerjord og opfylder betingelserne for støtteberettigede arealer.
 Stk. 2. Den i stk. 1, nr. 1, nævnte rydning af et areal skal være sket i overensstemmelse med § 7.
 Stk. 3. Tildeling af betalingsrettigheder efter stk. 1 forudsætter, at landbrugeren ikke har solgt tildelte eller erhvervede betalingsrettigheder, uden at der er fulgt et tilsvarende areal med.
Stk. 4. Ansøgning om tildeling fra den nationale reserve i henhold til stk. 1, vil i det omfang der er midler til rådighed inden for hver af de nævnte grupper, blive behandlet og tilgodeset i den rækkefølge, ansøgningerne indkommer til NaturErhvervstyrelsen.
Er der et år ikke tilstrækkelige midler, vil ansøgningerne komme i betragtning det følgende år.
 Stk. 5. Ansøgninger om tildeling efter stk. 1, nr. 2, skal ledsages af dokumentation fra den kompetente myndighed om, at arealet er retableret til landbrugsformål.
Stk. 6. Hvis en ansøger, der har fået tildelt betalingsrettigheder efter stk. 1, nr. 1, indenfor en periode på 5 år efter tildelingen udvider bedriftens areal med juletræer ved tilplantning, sammenlignet med arealet det år betalingsrettighederne fra den nationale reserve blev tildelt, vil de tildelte betalingsrettigheder fra den nationale reserve for et tilsvarende areal blive inddraget til reserven.
Der kan maksimalt inddrages det antal betalingsrettigheder, der er tildelt fra den nationale reserve under omstruktureringsprogrammet.
Kapitel 9 Overdragelse af bedrifter § 27. Hvis en bedrift overdrages i sin helhed, inden den ansøgte enkeltbetaling er udbetalt, vil enkeltbetalingen uanset overdragelsen blive udbetalt til overdrageren, medmindre overdrageren ved en transport overfører enkeltbetalingen til erhververen.
Kapitel 10 Kontrol § 28. NaturErhvervstyrelsen foretager kontrollen på stedet af de anmeldte arealer, afgrøder og produkter m.v. hos de enkelte landbrugere.
Kontrollen sker i form af stikprøvekontrol, herunder ved telemåling.
 Stk. 2. Kontrolmyndigheden kan foretage kontrol på de bedrifter, hvortil der er søgt støtte, uanset om hele eller dele af bedriften er overdraget efter indsendelse af støtteansøgning.
§ 29. Det påhviler landbrugerne at yde den nødvendige bistand ved kontroleftersyn.
Landbrugerne skal blandt andet forevise de omfattede arealer og de bygninger, hvor høsten opbevares, samt forevise dyrkningsplaner, markplaner, gødningsplaner, forretningsmateriale og regnskabsmateriale mv.
Kapitel 11 Straffebestemmelser § 30. Overtrædelse af § 29 i forbindelse med den i § 28 omhandlede kontrol, straffes med bøde, medmindre højere straf er forskyldt efter kapitel 5 i landbrugsstøtteloven.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Kapitel 12 Ikrafttræden § 31. Bekendtgørelsen træder i kraft den 20. januar 2012 og finder anvendelse på ansøgninger indgivet i 2012 og senere.
Stk. 2. Bekendtgørelse nr. 1497 af 15. december 2010 om direkte støtte til landbrugere efter enkeltbetalingsordningen ophæves.
Bekendtgørelsen finder dog fortsat anvendelse for ansøgninger indgivet i 2011 og tidligere.
NaturErhvervstyrelsen, den 18. januar 2012 Ole Heinager / Lotte Dige Toft 1) Bekendtgørelsen indeholder bestemmelser, som er nødvendige for anvendelsen af følgende forordninger: Rådets forordning (EF) nr. 73/2009 af 19. januar 2009 om fælles regler for den fælles landbrugspolitiks ordninger for direkte støtte til landbrugere og om fastlæggelse af visse støtteordninger for landbrugere, om ændring af forordning (EF) nr.1290/2005, (EF) nr. 247/2006, (EF) nr. 378/2007 og om ophævelse af forordning (EF) nr. 1782/2003, Kommissionens forordning (EF) nr. 1120/2009 af 29. oktober 2009 om gennemførelsesbestemmelser til enkeltbetalingsordningen i afsnit III i Rådets forordning (EF) nr. 73/2009 om fælles regler for den fælles landbrugspolitiks ordninger for direkte støtte til landbrugere og om fastlæggelse af visse støtteordninger for landbrugere, og Kommissionens forordning (EF) nr. 1122/2009 af 30. november 2009 om gennemførelsesbestemmelser til Rådets forordning (EF) nr. 73/2009 for så vidt angår krydsoverensstemmelse, graduering og det integrerede forvaltnings- og kontrolsystem inden for rammerne af de ordninger for direkte støtte til landbrugerne, som er omhandlet i nævnte forordning, og om gennemførelsesbestemmelser til Rådets forordning (EF) nr. 1234/2007 for så vidt angår krydsoverensstemmelse inden for rammerne af støtteordningen for vin.
I bekendtgørelsen er medtaget visse bestemmelser fra ovennævnte forordninger.
Ifølge artikel 288 i EUF-traktaten gælder en forordning umiddelbart i hver medlemsstat.
Gengivelse af disse bestemmelser er således udelukkende begrundet i praktiske hensyn og berører ikke de nævnte forordningers umiddelbare gyldighed i Danmark.
