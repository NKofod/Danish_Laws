Cirkulære om organisationsaftale for radioekspedienter i Forsvaret (den tidligere Lyngby Radio) Generelle bemærkninger til organisationsaftalen 1. Finansministeriet og Dansk Metal har den 16. maj 2017 indgået vedlagte organisationsaftale for radioekspedienter i Forsvaret (den tidligere Lyngby Radio) 2. Organisationsaftalen udgør sammen med den til enhver tid gældende OAO-S-fællesoverenskomst det samlede overenskomstgrundlag.
 3. Organisationsaftalen har virkning fra den 1. april 2017.
Ikrafttræden Dette cirkulære har virkning fra den 17. maj 2017.
 Det tidligere overenskomstgrundlag med tilhørende lokalaftaler m.m. for radioekspedienter ved Lyngby Radio, indgået mellem Dansk Metal og TDC A/S, bortfalder endeligt ved denne aftales indgåelse.
Finansministeriet, Moderniseringsstyrelsen, den 17. maj 2017 Kathrine Wibe Bilag Organisationsaftale for radioekspedienter i Forsvaret - Denne organisationsaftale supplerer og/eller fraviger fællesoverenskomsten indgået med Offentlige Ansatte Organisationer - Det Statslige Område.
§ 1. Organisationsaftalens dækningsområde Organisationsaftalen omfatter de radioekspedienter i Forsvaret, ansat i stillinger som radioekspedienter ved den tidligere Lyngby Radio, der er ansat på tidspunktet for denne organisationsaftales ikrafttræden.
§ 2. Lønsystemet Lønsystemet er etableret i henhold til den enhver tid gældende rammeaftale om nye lønsystemer, hvis bestemmelser gælder, hvor intet andet måtte være nævnt i denne aftale.
Stk. 2. Lønsystemet består af en basisløn, jf. § 3, der kan suppleres med en tillægsdel.
Tillægsdelen omfatter lokalt aftalte funktionstillæg, kvalifikationstillæg, engangsvederlag og resultatløn.
 Stk. 3. Ved ansættelse på deltid ydes forholdsmæssig løn.
 Stk. 4. Overtidsbetaling beregnes pr. time som 1/1924 af den samlede faste løn, eksklusiv eventuelt rådigheds-/merarbejdstillæg.
§ 3. Basisløn Radioekspedienterne i Forsvaret opretholder som basisløn den individuelle løn, som medarbejderne var berettiget til pr. 1. januar 2017.
 Stk. 2. Den individuelle løn pr. 1. januar 2017 betragtes som niveau 1. april 2016 og omregnes på denne baggrund til grundbeløb 31. marts 2012. Lønnen reguleres herefter i overensstemmelse med den statslige reguleringsordning, første gang 1. april 2017.
§ 4. Pension For radioekspedienter, der ikke er omfattet af § 5, indbetales pensionsbidrag efter OAO-S-fællesoverenskomstens § 7, stk. 2. Kravet om, at den ansatte skal være fyldt 25 år og have mindst 4 års beskæftigelse i det offentlige før eller efter det 25. år, finder ikke anvendelse.
§ 5. Vilkår for Tidligere Statstjenestemænd For radioekspedienter, som er Tidligere Statstjenestemænd, jf.
Aftale om overdragelse af den maritime lyttevagt fra TDC A/S til Forsvaret af 26. januar 2015, indbetales ikke pensionsbidrag af basislønnen efter § 3 til SAMPENSION, jf.
OAO-S-fællesoverenskomstens § 7.
 Stk. 2. Radioekspedienter omfattet af § 5, stk. 1, bevarer som personlig ordning ret til forudløn.
 Cirkulærebemærkninger til § 5, stk. 1:
 Radioekspedienter omfattet af § 5, stk. 1, har som en personlig ordning bevaret retten til tjenestemandspension.
Stk. 3. For radioekspedienter omfattet af § 5, stk. 1, indbetales pensionsbidrag til en supplerende pensionsordning.
Pensionsbidraget beregnes som 15 pct. af differencen mellem skalalønnen på det sluttrin, som medarbejderen er sikret tjenestemandspension efter, og den samlede aktuelle løn.
Den supplerende pension indbetales til SAMPENSION.
De hidtidige forudsætninger for ordningen om beregningsgrundlag mv. videreføres uændret, jf. pkt. 6, afsnit 3 og 4 i Pension - Særaftale II af 30. januar 2001 indgået mellem Dansk Industri og CO-industri.
 Cirkulærebemærkninger til § 5, stk. 3:
 Ved udtrykket den samlede aktuelle løn forstås basisløn efter § 3 samt eventuelle pensionsgivende tillæg.
§ 6. Arbejdstid De ansatte er omfattet af den til enhver til gældende aftale om arbejdstid for tjenestemænd i staten.
Stk. 2. Medarbejdere som forud for overgangen til denne organisationsaftale har ret til seniorfridage, bevarer denne ret.
En seniorfridag beregnes som gennemsnitligt 7,4 timer.
§ 7. Ikrafttræden og opsigelse Denne organisationsaftale har virkning fra den 1. april 2017 og kan af parterne opsiges skriftligt med 3 måneders varsel til en 31. marts, dog tidligst 31. marts 2018. Samtidig bortfalder det tidligere overenskomstgrundlag med tilhørende lokalaftaler m.m. for radioekspedienter ved Lyngby Radio, indgået mellem Dansk Metal og TDC A/S endeligt ved denne aftales indgåelse.
Der henvises herudover til aftale om undtagelse fra arbejdsstandsning.
 Stk. 2. Aftalen bortfalder, når der ikke længere er ansatte omfattet af aftalen, jf. § 1.
Bilag 1 Aftale om undtagelse fra arbejdsstandsning - Under henvisning til § 5, stk. 4, litra b, i hovedaftale af 21. juni 1991 mellem Finansministeriet og Statsansattes Kartel indgås følgende aftale:
 § 1. Arbejdsstandsning etableret i henhold til § 5 i hovedaftale af 21. juni 1991 mellem Finansministeriet og Statsansattes Kartel kan ikke omfatte radioekspedienter i forsvaret, ansat i stillinger som radioekspedienter ved den tidligere Lyngby Radio.
 § 2. Aftalen har virkning fra 1. april 2017.
 Stk. 2. Opsigelse og genforhandling af aftalen kan alene ske i forbindelse med opsigelse og genforhandling af den i § 1 nævnte hovedaftale.
