Fremsat den 21. maj 2021 af Morten Dahlin (V), Pia Kjærsgaard (DF), Marcus Knuth (KF), Pernille Vermund (NB), Henrik Dahl (LA) og Inger Støjberg (UFG) Forslag til folketingsbeslutning om stop for Udrejsecenter Holmegaard på Langeland Folketinget pålægger regeringen straks at standse planlægningen af Udrejsecenter Holmegaard på Langeland og i stedet indkalde Folketingets partier til drøftelser af de mulige placeringer af et kommende udrejsecenter.
Bemærkninger til forslaget Baggrund for forslaget Udlændingemyndighederne har erhvervet ejendommen Holmegaard på Langeland, hvor regeringen planlægger at etablere et nyt udrejsecenter.
Udrejsecenteret skal huse enlige personer på tålt ophold og udlændinge, der f.eks. er udvist på grund af fare for statens sikkerhed eller som følge af kriminalitet.
Det er aktuelt en gruppe på i alt omkring 130 indkvarterede personer.
Forslagsstillerne mener, at det er afgørende, at centrale beslutninger på det udlændingepolitiske område har opbakning fra et flertal i Folketinget, så der kan sikres langtidsholdbare løsninger.
Forslagsstillerne opfordrer derfor regeringen til at stoppe planlægningen af Udrejsecenter Holmegaard og i stedet invitere Folketingets partier til drøftelser af de mulige placeringer af et kommende udrejsecenter.
Skriftlig fremsættelse Morten Dahlin (V):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om stop for Udrejsecenter Holmegaard på Langeland.
(Beslutningsforslag nr.
B 298) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
