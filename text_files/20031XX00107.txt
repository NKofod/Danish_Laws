Skriftlig fremsættelse (26. november 2003) Indenrigs- og  

 sundhedsministeren  

  

 (Lars Løkke Rasmussen):
 Herved tillader jeg mig for Folketinget at fremsætte:
 Forslag til lov om forbud  

 mod salg af tobak og alkohol til personer under 16 år.
(Lovforslag nr.
L 95).
 Med lovforslaget lægges op til at indføre et forbud mod salg  

 af tobak til personer under 16 år samt at hæve aldersgrænsen for butikssalg  

 af  

 alkohol fra 15 år til 16 år.
 Lovforslaget er en del af regeringsudspillet Bedre sundhed  

 for børn og unge (november 2003), som bl.a. lægger op til en målrettet  

 indsats  

 i forhold til børn og unges rygning og brug af alkohol.
Det er vigtigt, at der sker en effektiv og konsekvent  

 håndhævelse af aldersgrænsen.
Lovforslaget gør det derfor muligt for  

 personer,  

 som er fyldt 16 år, at erhverve sig et billedlegitimationskort.  

 Billedlegitimation vil gøre det lettere at sikre, at reglerne håndhæves.  

 Kortet  

 skal kunne erhverves af de unge mod egenbetaling, som skal dække  

 omkostningerne  

 til udstedelse af kortet, og vil blive udstedt af opholdskommunen.
Ved overtrædelse af forbudet straffes butiksindehaveren,  

 restauratøren, hotelværten, kantineindehaveren m.v. med bøde.
Der skal ved  

 udmåling af bøde tages særligt hensyn til, om butiksindehaveren,  

 restauratøren,  

 hotelværten, kantineindehaveren m.v. har gjort sig skyldig i grov eller  

 gentagen overtrædelse af forbudet.
Lovforslaget lægger hermed op til en  

 skærpelse af sanktionerne i tilfælde af gentagen eller tilsigtet overtrædelse  

 af salgsforbudet.
 Lovforslaget skal desuden danne grundlag for, at Danmark kan  

 ratificere WHOs rammekonvention om tobakskontrol (WHO Framework  

 Convention on  

 Tobacco Control). Danmarks ratifikation af rammekonventionen forudsætter  

 Folketingets samtykke i henhold til grundlovens § 19. Med lovforslaget  

 foreslås,  

 at Folketinget med lovforslagets vedtagelse giver samtykke til, at regeringen  

 ratificerer rammekonventionen.
 Idet jeg i øvrigt henviser til lovforslaget og  

 bemærkningerne hertil, skal jeg på regeringens vegne anbefale lovforslaget  

 til  

 Folketingets velvillige behandling.
