Cirkulæreskrivelse om meddelelse om  

 aktindsigt i arbejdsløshedskassens dokumenter om et bestemt medlem Kommentar mv.:
 Arbejdsløshedskasserne er ikke omfattet af  

 forvaltningsloven og lov om offentlighed i forvaltningen og har derfor ikke  

 pligt til at give medlemmet eller dennes repræsentant aktindsigt i de  

 akter, som arbejdsløshedskassen er i besiddelse af vedrørende  

 medlemmet.
 DfA henstiller dog til arbejdsløshedskasserne, at  

 man i henhold til god forvaltningsskik efter anmodning giver medlemmet  

 aktindsigt i akterne i sin sag enten i form af, at medlemmet får  

 lejlighed til at gennemse sagens akter, eller at medlemmet får fotokopi  

 af sagens akter.
 Meddelelse om afgørelsen:
DfA traf afgørelse om, at et medlem skulle  

 tilbagebetale i alt brutto kr. 95.275 til arbejdsløshedskassen, fordi  

 medlemmet ikke havde oplyst om drift af selvstændig virksomhed i sin  

 ledighedsperiode.
Medlemmet skulle endvidere slettes som medlem for svig.
 Medlemmets advokat klagede over denne afgørelse og  

 anmodede samtidig om aktindsigt i alt det materiale, som  

 arbejdsløshedskassen måtte have på sagen.
 Ved sagens oversendelse til ankenævnet sendte DfA  

 også kopi af sagens akter til medlemmets advokat og anmodede samtidig  

 arbejdsløshedskassen om at sende kopi af de akter, som kassen i  

 øvrigt var i besiddelse af, til advokaten.
 Arbejdsløshedskassen meddelte advokaten, at  

 man ikke var forpligtet til at sende alle sagens akter, men at man  

 naturligvis ville sende alle akter, der havde betydning for sagen.
Arbejdsløshedskassen havde i anledning af  

 anmodningen om aktindsigt på ny gennemgået sagen, og man havde  

 herved konstateret, at alle bilag, der var af betydning for sagen, var blevet  

 sendt til DfA og dermed nu var i advokatens besiddelse.
Udover disse bilag  

 indeholdt medlemmets sag beregningsbilag, rådighedsvurderinger,  

 indplaceringsbilag, lønsedler m.v.
 I sin klage til DfA fastholdt advokaten, at han  

 ønskede samtlige akter i sagen, og han gav udtryk for, at  

 arbejdsløshedskassens holdning bestyrkede hans klient i den  

 formodning, at kassen havde noget at skjule.
DfA meddelte i sin afgørelse, at man ikke  

 havde hjemmel til at pålægge arbejdsløshedskassen at  

 udlevere de akter, som i øvrigt forelå i medlemmets sag ud over  

 de allerede fremsendte.
DfA henviste her til, at de anerkendte  

 arbejdsløshedskasser ikke er omfattet af forvaltningsloven, jf. denne  

 lovs § 1, stk. 2.
DfA havde sammenholdt de akter, der dannede grundlag for  

 DfA's afgørelse i sagen, med de akter, der i øvrigt  

 forelå i sagen.
Denne sammenligning gav ikke grundlag for at formode,  

 at arbejdsløshedskassen - som antydet af advokaten - havde noget at  

 skjule.
 I B-vejledning af 7. december 1994 om almindelige krav til  

 arbejdsløshedskassernes (afdelingernes) sagsbehandling og  

 afgørelser har DfA under henvisning til god forvaltningsskik  

 henstillet til arbejdsløshedskasserne, at medlemmerne efter anmodning  

 bør have lejlighed til at gøre sig bekendt med akterne i deres  

 sag i form af, at de får lejlighed til at gennemse deres sag, eller at  

 de får fotokopi af sagens akter.
 I det omfang, hvor arbejdsløshedskasserne ikke  

 følger denne henstilling, har DfA ikke nogen mulighed for at  

 påtvinge arbejdsløshedskasserne at give aktindsigt.
 Ved oversendelsen til ankenævnet bemærkede  

 DfA, at man som led i tilsynsvirksomheden havde adgang til at kræve  

 samtlige dokumenter vedrørende et bestemt medlem udleveret.
I denne sag havde DfA modtaget samtlige dokumenter, der  

 var nødvendige for at træffe afgørelse i sagen.  

 Arbejdsløshedskassen havde herudover nærmere redegjort for,  

 hvilke dokumenter der i øvrigt fandtes vedrørende medlemmets  

 andre relationer til kassen.
På baggrund heraf havde DfA ikke  

 skønnet, at der var grund til at formode, at der fandtes andre  

 dokumenter af betydning for sagen.
 Da DfA's tilsynsbeføjelser ikke gav DfA adgang til  

 at afkræve arbejdsløshedskasserne overflødige eller  

 unødvendige oplysninger, var DfA af den opfattelse, at der ikke var  

 hjemmel til at pålægge kassen at udlevere samtlige dokumenter til  

 DfA og dermed til medlemmets advokat.
Ankenævnet var enig med DfA i, at der ikke  

 var hjemmel til at pålægge arbejdsløshedskassen at  

 udlevere samtlige akter vedrørende medlemmets relationer til kassen  

 til medlemmets advokat.
Ankenævnet tiltrådte derfor DfA's  

 afgørelse.
 Ankenævnet anmodede dog advokaten om nærmere  

 at præcisere, hvilke dele af sagsfremstillingen der var urigtig og  

 hvilke mangler der var ved sagsfremstillingen for at ankenævnet kunne  

 tage stilling til, om der var behov for yderligere oplysninger eller  

 udtalelser fra arbejdsløshedskassen.
