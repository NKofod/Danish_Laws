Nr BTL 281 Betænkning over Forslag til lov om ændring af lov om butikstid  

 (Forsøgsordning vedrørende erhvervszoner)   

 Nr L 281 1991-92, 1. samling Afgivet af Erhvervsudvalget Afgivet: 19920611 Udvalget har behandlet lovforslaget i nogle møder og har herunder stillet spørgsmål til industriministeren, som denne har besvaret skriftligt.
 Endvidere har udvalget modtaget skriftlige og mundtlige henvendelser fra  

 Detailhandelens Fællesråd og HK.
 Et af udvalgets spørgsmål til industriministeren og dennes svar herpå er  

 optrykt som bilag til betænkningen.
 Herefter indstiller et flertal (udvalget med undtagelse af  

 Socialdemokratiets og Socialistisk Folkepartis medlemmer) lovforslaget til  

vedtagelse uændret .
 Et mindretal inden for flertallet (Fremskridtspartiets medlem af udvalget)  

 har endvidere følgende bemærkninger:
Mindretallet er overordentlig tilfreds med, at der nu bliver indført  

 erhvervszoner i Danmark.
Erhvervszonerne vil i Danmark betyde tusinder af nye  

 arbejdspladser, ligesom det har været tilfældet i alle andre lande med  

 erhvervszoner.
 Fremskridtspartiet fremsatte den 19. november 1991 forslag til  

 folketingsbeslutning om oprettelse af erhvervszoner (B 24). Med  

 gennemførelsen af bl.a. dette lovforslag bliver Fremskridtspartiets ide en  

 realitet.
 Et mindretal (Socialdemokratiets og Socialistisk Folkepartis  

 medlemmer af udvalget) indstiller lovforslaget til forkastelse ved 3.  

 behandling.
 Et flertal inden for mindretallet (Socialdemokratiets medlemmer af  

 udvalget) udtaler endvidere følgende:
 Dette lovforslag om tilladelse til at udvide butikstiden indgår som et led  

 i lovgivningen vedrørende forsøgsordning med erhvervszoner.
 Socialdemokratiet er ikke tilhænger af denne forsøgsordning og kan heller  

 ikke støtte dette lovforslag.
Socialdemokratiet forudser bl.a., at en tilladelse til udvidet butikstid i  

 visse områder vil skabe en urimelig konkurrenceforvridning.
Butikker, der  

 tilfældigvis er beliggende i en erhvervszone, vil således kunne holde åbent  

 på tidspunkter, hvor butikker beliggende uden for en sådan erhvervszone ikke  

 har lov til at holde åbent.
 Da Socialdemokratiet ikke tror på en generelt større handel og dermed  

 ekstra arbejdspladser, vil det således i værste fald kunne betyde, at  

 eventuel merbeskæftigelse i områder beliggende i en erhvervszone bliver på  

 bekostning af beskæftigelsen i de nærliggende områder, der ikke er beliggende  

 i en erhvervszone.
Derudover finder Socialdemokratiet det rigtigt, således som det også  

 fremgik af behandlingen af forslag til lov om ophævelse af lov om butikstid.  

 (Afskaffelse af lukkeloven) (af Pia Kjærsgaard (FP)) (L 55), at afvente den  

 egentlige revision af lukkeloven og dermed fastholde den bestående lov indtil  

 da.
Alt andet vil være ganske urimeligt, og på denne baggrund indstiller  

 flertallet inden for mindretallet lovforslaget til forkastelse.
Lotte Henriksen (S) Ole Vagn Christensen (S) Peter Christensen (S) Erling  

 Olsen (S) Trøjborg (S) fmd.
Løvig Simonsen (S) Tommy Dinesen (SF) Rahbæk  

 Møller (SF) Sonja Albrink (CD) Flemming Hansen (KF) nfmd.
Kai Dige  

 Bach (KF) Svend Heiselberg (V) Pia Larsen (V) Helge Sander (V) Annette Just  

 (FP) Lone Dybkjær (RV) Lysholm Christensen (KRF) Bilag Et af udvalgets spørgsmål til industriministeren og dennes svar herpå Spørgsmål 5:
I bilag 2 til aftale om aktiveringsinitiativer af 8. maj 1992 om  

 etablering af særlige erhvervszoner er der under punkt 3 om elementer i  

 ordningen bl.a. anført følgende: »Endvidere gives der inden for gældende  

 aftaler mulighed for dispensation fra lovgivningen, f.eks. vedrørende  

 ferieforhold, arbejdstid, ansættelsesregler og lukkelov.
Dispensation gives  

 bl.a. under forudsætning af, at der foreligger en lokal aftale herom mellem  

 virksomheden og de ansatte.« Under henvisning hertil ønsker udvalget oplyst, om der ikke efter  

 ministerens vurdering bør være en bestemmelse herom i nærværende lovforslag  

 om ændring af lov om butikstid.
 Svar:
Som Finansministeriet har skrevet i bilag 2 til aftale om  

 aktiveringsinitiativer af 8. maj 1992 om etablering af særlige erhvervszoner  

 ». . . gives der inden for gældende aftaler mulighed for dispensation  

 fra lovgivningen, . . .«.
Her tænkes især på aftaler inden for  

 arbejdsretligt regi.
Butikkernes maksimale åbningstider er reguleret i lov om butidstid.
Inden  

 for de rammer, loven opstiller, kan de enkelte butikker fastsætte deres  

 åbningstid.
Med lovændringen gives der mulighed for mere fleksible  

 åbningstider i erhvervszonerne, men såfremt dette udnyttes af butikkerne,  

 skal det selvfølgelig ske i overensstemmelse med de bestemmelser og  

 forpligtelser, der fremgår af de arbejdsretlige aftaler m.v.
På den baggrund  

 finder jeg ingen grund til at indsætte en bestemmelse herom i nærværende  

 lovforslag.
