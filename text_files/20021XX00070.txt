Skriftlig fremsættelse (7. november  

 2002) Indenrigs- og sundhedsministeren Herved tillader jeg mig for Folketinget at  

 fremsætte:
 Forslag til lov om ændring af lov om  

 økonomisk støtte til politiske partier m.v. (Nedsættelse  

 af den statslige partistøtte).
(Lovforslag nr.
L 76).
 Som led i den mellem regeringen og Dansk Folkeparti  

 indgåede aftale om finansloven for 2003 foreslås en  

 nedsættelse af den statslige partistøtte.
I overensstemmelse med de generelle effektiviseringskrav,  

 der gælder på det statslige område (3 pct. i 2003, 5 pct. i  

 2004 og 7 pct. i 2005), foreslås en trinvis nedsættelse af det  

 årlige tilskudsbeløb, som partier og kandidater uden for  

 partierne efter § 2 i lov om økonomisk støtte til politiske  

 partier m.v. (partistøtteloven) er berettiget til at få udbetalt  

 af staten for hver stemme, partiet eller kandidaten uden for partierne har  

 fået ved det senest afholdte folketingsvalg.
Nedsættelsen vil  

 første gang få virkning for kalenderåret 2003 og vil  

 herefter trinvist stige frem til det niveau, der vil gælde for  

 kalenderåret 2005 og følgende år.
 For kalenderåret 2003 foreslås det  

 årlige tilskudsbeløb nedsat fra 24,00 kr. pr. stemme (det  

 gældende tilskudsbeløb i 2003-niveau) til 23,30 kr. pr. stemme  

 (2003-niveau) svarende til en mindreudgift for staten på 2,5 mill.  

 kr.
 For kalenderåret 2004 foreslås det  

 årlige tilskudsbeløb nedsat til 22,80 kr. pr. stemme (i  

 2003-niveau) svarende til en mindreudgift for staten på 4,2 mill.  

 kr.
 For kalenderåret 2005 og følgende år  

 foreslås det årlige tilskudsbeløb nedsat til 22,30 kr. pr.  

 stemme (i 2003-niveau). Nedsættelsen medfører en mindreudgift  

 for staten på 5,9 mill. kr. i 2005 og følgende år.
De anførte beløb reguleres hvert år  

 den 1. januar som angivet i partistøttelovens § 4 a, dvs. med 2,0 pct.  

 tillagt eller fratrukket tilpasningsprocenten for det pågældende  

 finansår, jf. lov om en satsreguleringsprocent.
Reguleringen sker  

 første gang den 1. januar 2004.
 Med disse ord skal jeg anbefale lovforslaget til  

 Folketingets velvillige behandling.
