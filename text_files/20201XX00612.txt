Skriftlig fremsættelse (26. januar 2021) Beskæftigelsesministeren (Peter Hummelgaard):
 Herved tillader jeg mig for Folketinget at fremsætte:
Forslag til lov om pligt til at sikre covid-19-test af tilrejsende arbejdskraft efter indrejse i Danmark (Lovforslag nr.
L 145) Danmark og resten af verden står fortsat i en krise som følge af covid-19pandemien.
På grund af den alvorlige covid-19-situation med mange smittede og et højt antal indlagte på danske hospitaler og i lyset af, at der løbende opstår nye virusmutationer, som kan medføre øget smittespredning, ønsker regeringen at gøre anbefalingen til arbejdsgivere om test af tilrejsende arbejdskraft efter indrejse til et lovkrav.
Det er nødvendigt for både at begrænse smittespredning og samtidig understøtte, at der holdes gang i økonomien og de danske virksomheder.
Regeringen foreslår, at der stilles krav om, at arbejdsgivere, der beskæftiger tilrejsende arbejdskraft, skal sørge for, at tilrejsende arbejdskraft PCR-testes for covid-19 efter indrejse i Danmark.
På samme måde ønsker regeringen at stille krav om, at arbejdsgiveren og selvstændige uden ansatte, som er tilrejsende arbejdskraft, selv skal sørge for at blive PCR-testet for covid-19 efter indrejse i Danmark.
Det foreslås, at Arbejdstilsynet fører tilsyn med overholdelse af kravet.
Beskæftigelsesministeren bemyndiges med lovforslaget til at fastsætte nærmere regler om, hvilke lande, regioner eller områder testkravet gælder.
Der stilles krav til arbejdsgivere om plan og dokumentation for test for covid-19 af tilrejsende arbejdskraft.
Lovforslaget skal ses i sammenhæng med L102, der indførte hjemmel til, at arbejdsgivere kan pålægge ansatte at blive testet for covid-19 og at blive oplyst om testens resultat.
 Lovforslaget vil gælde i en afgrænset periode og i lighed med L102 til 1. juli 2021.
 Lovforslaget vil grundet dets hastende karakter blive sendt i høring i perioden fra fremsættelse den 26. januar 2021 til torsdag den 28. januar kl. 12. Det har ikke været muligt at sikre vedtagelse af lovforslaget senest 4 uger før den 1. januar eller den 1. juni.
 Det foreslås, at lovforslaget træder i kraft hurtigst muligt.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
