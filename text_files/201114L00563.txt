Betænkning afgivet af Miljøudvalget den 19. april 2012 Betænkning over Forslag til lov om ændring af lov om miljøbeskyttelse, lov om miljøgodkendelse m.v. af husdyrbrug, lov om forurenet jord og forskellige andre love (Implementering af direktivet om industrielle emissioner, digitalt tilladelses-, godkendelses- og tilsynssystem, afgitringer ved ferskvandsdambrug og regulering af anvendelse af uorganisk gødning m.v.) [af miljøministeren (Ida Auken)] 1. Udvalgsarbejdet Lovforslaget blev fremsat den 22. februar 2012 og var til 1. behandling den 28. februar 2012. Lovforslaget blev efter 1. behandling henvist til behandling i Miljøudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og miljøministeren sendte den 1. december 2011 dette udkast til udvalget, jf.
MIU alm. del  bilag 110. Den 21. februar 2012 sendte miljøministeren de indkomne høringssvar og et notat herom til udvalget.
Spørgsmål Udvalget har stillet 53 spørgsmål til miljøministeren til skriftlig besvarelse, som denne har besvaret.
2. Udtalelse fra miljøministeren Miljøministeren har over for udvalget udtalt følgende:
Niveauet for BAT Udgangspunktet for det danske niveau for BAT er, at det skal flugte med EU-niveauet.
Vi vil fra dansk side arbejde for at løfte EU's BAT-krav og har derfor styrket den danske indsats i dette arbejde.
Jeg forstår Venstres, Dansk Folkepartis, Liberal Alliances og Det Konservative Folkepartis ønske om, at Folketinget kan følge med i fastsættelsen af BAT-niveauet.
Regeringens holdning til hver enkelt BAT-konklusion, som ifølge direktivet vil blive revideret ca. hvert ottende år, vil blive forelagt for Folketingets Europaudvalg samt Folketingets Miljøudvalg.
 Regeringens holdning til de enkelte BAT-konklusioner vil desuden blive drøftet med de organisationer og virksomheder, der vil blive underlagt kravene, og med de danske miljøteknologiproducenter, som kan drage konkurrencemæssige fordele af øget BAT-krav.
Offentliggørelse af oplysninger om virksomheder Som minister går jeg ind for åbenhed i miljøforvaltningen og offentlighedens mulighed for at deltage i miljødebatten.
Når jeg foreslår, at reglerne om offentliggørelse af tilsynsoplysninger skal gælde alle virksomheder, er dette i god tråd med anbefalingerne fra Virksomhedsudvalg II, der blev nedsat i 2010 og havde deltagelse af bl.a.
Landbrug & Fødevarer, DI og Dansk Erhverv.
Anbefalingerne foreslår samme regelsæt for alle virksomheder  ikke kun IED-virksomheder  af hensyn til ønsket om et forenklet regelsæt på miljøområdet.
Med hensyn til offentliggørelse af tilsynsrapporter vil det være tilsynsmyndighedens observationer på virksomheden og eventuelle opfølgende reaktioner herpå, der vil blive offentliggjort.
Hensynet til naboer til virksomheder og offentligheden i øvrigt er efter min opfattelse så stort, at tilsynsrapporterne skal offentliggøres.
Jeg kan oplyse, at tilsynsrapporten forud for offentliggørelse vil komme i høring hos virksomheden.
Basistilstandsrapporter De økonomiske byrder for de virksomheder, der er omfattet af kravet om overvågning af jord og grundvand, er ganske rigtigt behæftet med usikkerheder.
Dette skyldes, at kravet om overvågning af jord og grundvand hænger sammen med kravet om at udarbejde en basistilstandsrapport.
Kommissionen er ifølge direktivet forpligtet til at udarbejde en vejledning om udarbejdelsen af basistilstandsrapporter og er i gang med dette arbejde.
Der udestår derfor stadig forskellige spørgsmål, der vil få betydning for beregningen af de økonomiske konsekvenser.
Vejledningen forventes at udkomme i slutningen af 2012. Jeg vil gerne give tilsagn om, at vejledningen vil blive oversendt til Folketingets Miljøudvalg, når den udkommer.
 Reglen om, at oprydningsforpligtelsen påhviler den driftsherre, der driver virksomheden på ophørstidspunktet, er en direkte følge af direktivet, som Danmark stemte for i november 2010. Jeg er ikke begejstret for netop denne regel, da den ikke flugter med den danske model på jordforureningsområdet, men samlet set er direktivet til stor gavn for miljøet og for dansk erhvervsliv.
3. Indstillinger og politiske bemærkninger Et flertal i udvalget (V, S, DF, RV, SF, EL og KF) indstiller lovforslaget til vedtagelse uændret.
 Venstres, Dansk Folkepartis, Liberal Alliances og Det Konservative Folkepartis medlemmer af udvalget finder en lang række betænkeligheder ved dette lovforslag.
For det første bevirker lovforslaget en overimplementering af IE-direktivet bl.a. med hensyn til de nye krav om offentliggørelse af oplysninger i forbindelse med et tilsynsbesøg, som også vil gælde for virksomheder og husdyrbrug, der ikke er omfattet af IE-direktivet.
Herunder finder de fire partiers medlemmer af udvalget det problematisk, at miljøministeren får beføjelser til at sætte et højere BAT-niveau nationalt uden at skulle inddrage Folketinget i beslutningen.
V, DF, LA og KF vil derfor holde miljøministeren op på, at det danske BAT-niveau med tiden vil få det samme niveau, som EU foreskriver, og der dermed ikke stilles ydereligere krav til de danske virksomheder, som går ud over BAT-konklusionerne.
Dette for at sikre, at konkurrenceevnen ikke svækkes, og at danske arbejdspladser ikke går tabt, og for at sikre, at virksomhedernes lånemuligheder til nye investeringer ikke svækkes på grund af dette lovforslag.
Hvis dette alligevel sker, forventer de fire partier, at miljøministeren da sørger for at få løst problemet jf.
L 88  svar på spm. 5.
For det andet kan lovforslaget bevirke, at eventuelle tekniske forretningshemmeligheder om virksomheders teknologi m.v. ikke sikres fortrolighed grundet kravet om offentliggørelse.
Venstres, Dansk Folkepartis, Liberal Alliances og Det Konservative Folkepartis medlemmer af udvalget finder det urimeligt at offentliggøre private informationer udelukkende på baggrund af formodninger, og uden at folk er blevet dømt ved en domstol.
Det er meget problematisk, at sådanne meget essentielle forhold som at fravige persondataloven ikke drøftes i Folketingssalen.
Partierne opfordrer derfor miljøministeren til at fastlægge nærmere rammer for offentliggørelsen i samarbejde med miljøudvalget.
For det tredje præsenterer lovforslaget meget usikre skøn omkring de økonomiske konsekvenser for de 375 virksomheder, som er omfattet af kravet om overvågning af jord og grundvand.
I lovforslaget er der således ikke lavet beregninger af de udgifter, virksomhederne vil blive mødt med, og som ellers fremgår af L 88  svar på spm. 44.
For det fjerde finder V, DF, LA og KF det urimeligt, at pligten til oprensning påhviler den driftsherre, der driver virksomheden på ophørstidspunktet, selv om en forurening måtte stamme fra en tidligere driftsherres drift af virksomheden jf.
L 88  svar på spm 42.
 For det femte vil partiernes medlemmer af udvalget holde ministeren op på, at Natur- og Miljøklagenævnet får kompensation, så det kan behandle de ca. 250 ekstra klagesager, det vil modtage, når L 88 gennemføres.
Med hensyn til regulering af uorganisk gødning i miljøbeskyttelsesloven vil V, DF, LA og KF holde ministeren op på, at der udelukkende afstikkes regler med det formål at opfylde EU-krav, og at den brede hjemmel dermed ikke bruges til at lave strammere krav til handelsgødningen i Danmark.
Endvidere finder partierne det centralt, at der ikke sker en dobbeltregulering på området i forhold til de regler, der udstikkes af fødevareministeren.
 Venstres, Dansk Folkepartis, Liberal Alliances og Det Konservative Folkepartis medlemmer af udvalget opfordrer sluttelig, miljøministeren til at inddrage miljøudvalget i miljøstyrelsens arbejde med udarbejdelse af en vejledning, der uddyber kravene til basistilstandsrapporten, hvis ikke Europa-Kommissionen alene præsenterer en vejledning om basistilstandsrapportens omfang og indhold.
 Et mindretal i udvalget (LA) indstiller lovforslaget til forkastelse ved 3. behandling.
 Liberal Alliances medlemmer af udvalget bemærker udover de ovenstående bemærkninger, at partiet er stærkt bekymret over, at den foreslåede implementering vil medføre, at de samlede rammebetingelser for dansk landbrug på ny vil resultere i forringet konkurrenceevne for erhvervet.
 Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Annette Lind (S) Flemming Møller Mortensen (S) Jens Joel (S) John Dyrby Paulsen (S) Mette Reissmann (S) Torben Hansen (S) Simon Kollerup (S) Lone Loklindt (RV) fmd.
Jeppe Mikkelsen (RV) Lotte Rod (RV) Lisbeth Bech Poulsen (SF) Karina Lorentzen Dehnhardt (SF) Per Clausen (EL) Jørgen Arbo-Bæhr (EL) Sara Olsvig (IA) Erling Bonnesen (V) Anne-Mette Winther Christiansen (V) Henrik Høegh (V) Birgitte Josefsen (V) Jan E.
Jørgensen (V) Anni Matthiesen (V) nfmd.
Hans Christian Thoning (V) Eyvind Vesselbo (V) Jørn Dohrmann (DF) René Christensen (DF) Mette Hjermind Dencker (DF) Hans Kristian Skibby (DF) Villum Christensen (LA) Benedikte Kiær (KF) Siumut, Sambandsflokkurin og Javnaðarflokkurin havde ikke medlemmer i udvalget.
