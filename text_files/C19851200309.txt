 Ved kirkeministeriets cirkulære af 26. april 1982 blev det fastsat, at der  

 skulle afholdes ekstraordinære provstesyn vedrørende arbejdsmiljømæssige  

 forhold på landsbykirkegårde.
 Formålet hermed var et tilvejebringe en samlet opgørelse over, i hvilken  

 udstrækning landsbykirkegårdene opfyldte bestemmelserne i  

 arbejdsmiljølovgivningen om indretning af velfærdsforanstaltninger på  

 arbejdspladser med hensyn til omklædnings- og garderobeforhold,  

 vaskemuligheder, toiletforhold og opholds- og spiserum.
 Efter at synsmaterialet var gennemgået i kirkeministeriet, kunne det  

 konstateres, at udgifterne til gennemførelse af de nødvendige  

 foranstaltninger til opfyldelse af arbejdsmiljølovens krav var af en sådan  

 størrelse, at et krav om iværksættelse af arbejderne straks eller indenfor en  

 kortere tidsfrist ville skabe mærkbare problemer for folkekirkens økonomi med  

 følelige stigninger af den kirkelige ligningsprocent i adskillelige kommuner.
 Ministeriet optog derfor forhandling med Landsbygraverforeningen for  

 Danmark, Danmarks Provsteforening samt landsforeningen af  

 Menighedsrådsmedlemmer med henblik på at skabe mulighed for en rimelig -  

 tidsmæssig såvel som praktisk - afvikling af de omhandlede arbejder.
 I overensstemmelse med resultatet af disse forhandlinger samt efter  

 stedfunden godkendelse af Direktoratet for Arbejdstilsynet fastsættes herved  

 følgende:
1. Arbejderne skal være afsluttet inden udgangen af 1990. Udgangspunktet  

 for arbejdernes iværksættelse og fordeling i perioden frem til 1990 vil være  

 de prioriteringsplaner, der er udarbejdet af provstiudvalgene på grundlag af  

 synene.
Det forudsættes, at arbejderne i alle tilfælde - også hvor  

 ekstraordinære provstesyn ikke er udført, eller prioriteringsplaner ikke er  

 udarbejdet - påbegyndes snarest muligt, således at udgifterne fordeles over  

 så lang en periode som muligt, hvorved de årlige budgetter belastes mindst.  

 Ligeledes forudsættes det, at arbejderne iværksættes hurtigst muligt, hvor  

 udgifterne til de nødvendige foranstaltninger ikke er af et omfang, der vil  

 belaste den kirkelige ligning mærkbart.
2. Hvis det i et ligningsområde viser sig umuligt af økonomiske grunde at  

 gennemføre de krævede foranstaltninger inden udgangen af 1990, kan ansøgning  

 om forlængelse af perioden indgives til arbejdstilsynets lokale kreds, der  

 normalt vil være i stand til at give den ønskede forlængelse.
Det  

 forudsættes, at der på ansøgningstidspunktet foreligger en tidsplan for  

 foranstaltningernes gennemførelse.
Såfremt en ansøgning afslås, forelægges  

 sagen for kirkeministeriet.
3. Ved kirker, hvor fredningsmæssige eller æstetiske hensyn gør det  

 umuligt helt at opfylde kravene i ministeriets fornævnte cirkulære af 26.  

 april 1982 eller arbejdstilsynets krav til f.eks. størrelse eller indretning  

 af lokaler, må menighedsrådet eller dettes arkitekt så tidligt som muligt  

 optage forhandling med arbejdstilsynets lokale kreds og de lokale  

 bygningsmyndigheder med henblik på at finde en rimelig løsning.
Såfremt en  

 sådan løsning ikke kan opnås, forelægges sagen for kirkeministeriet.
 Stiftsøvrighederne anmodes om ved bevilling af lån af stiftsmidlerne til  

 de omhandlede arbejders udførelse at fastsætte lånevilkårene så gunstigt som  

 muligt.
---------- Nærværende cirkulære bedes bekendtgjort for provstiudvalg, menighedsråd og  

 gravere i stiftet.
