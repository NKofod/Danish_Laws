Skriftlig fremsættelse (15. marts 2006) Økonomi- og  

 erhvervsministeren  

  

 (Bendt Bendtsen) :
 Herved tillader jeg mig for Folketinget at fremsætte:
Forslag til lov om  

 ændring af lov om VækstFonden (Lovmæssige rammer for ny kapitalstærk  

 venturefond) (Lovforslag nr.
L 172).
Regeringen har med handlingsplanen for risikovillig kapital fra  

 januar 2005 og senest i regeringsgrundlaget "Nye Mål" fra februar  

 2005 fremlagt en række nye initiativer, der skal videreudvikle markedet for  

 innovationsfinansiering på markedsmæssige vilkår og bane vejen for flere  

 risikovillige investeringer fra private og institutionelle investorer i  

 Danmark Som et af de væsentligste initiativer vil regeringen i  

 samarbejde med pensionsinstitutter og andre private investorer etablere en ny  

 kapitalstærk venturefond, der kan sikre et løft i kompetencerne og  

 investeringerne i de tidlige faser af det danske marked for  

 innovationsfinansiering.
Kapitalen tilvejebringes gennem et samarbejde med  

 pensionsinstitutter og private investorer gennem en delvis privatisering af  

 Vækstfonden for dermed at skabe et samlet kapitalgrundlag på 3-4 mia. kr.
 Lovforslagets formål er at skabe det nødvendige lovmæssige  

 grundlag for at gennemføre regeringens beslutning om at etablere en ny  

 kapitalstærk venturefond i et samspil mellem Vækstfonden og private  

 institutionelle investorer.
Med forslaget skabes  

 hjemmel til, at Vækstfondens bestyrelse kan deltage aktivt ved etableringen  

 af  

 den nye venturefond ved udskillelse af én eller flere investeringsenheder fra  

 fonden.
Disse enheder skal på Vækstfondens vegne kunne forvalte hidtidige  

 kapitalindskud, herunder træffe beslutning om tilførsel af yderligere  

 kapital,  

 salg af ejerandele etc. ud fra rent kommercielle overvejelser.
Derudover skal  

 det være muligt for de udskilte enheder fra Vækstfonden at modtage private  

 midler til forvaltning på lige vilkår med Vækstfondens kapital og ejerandele.
Med forslaget skabes  

 endvidere hjemmel til, at Vækstfondens bestyrelse efter økonomi- og  

 erhvervsministerens  

 godkendelse fremover kan udskille forvaltningen af dele af Vækstfondens  

 aktiver  

 til private enheder.
Det drejer sig om eksisterende investeringer i  

 virksomheder og udviklingsselskaber, som ikke længere er omfattet af fondens  

 erhvervsfremmeformål, og hvor det afgørende er at sikre staten og Vækstfonden  

 det bedst mulige afkast.
Der tilsigtes med lovforslaget ikke ændringer i Vækstfondens  

 formål eller aktiviteter i øvrigt.
Med udskillelsen af investeringsenhederne  

 og  

 en række af Vækstfondens eksisterende investeringer sker der imidlertid en  

 klar  

 opsplitning af Vækstfondens  

 rent  

 formueforvaltningsmæssige eller kommercielle aktiviteter og Væ  

 kstfondens  

 erhvervsfremmeindsats, som medfører, at den fortsættende Vækstfond får  

 mulighed  

 for at fokusere endnu mere på at udvikle flere vækstorienterede  

 iværksættervirksomheder  

 og styrke innovationen i eksisterende virksomheder.
 Med disse bemærkninger og idet jeg i øvrigt henviser til lovforslaget  

 og bemærkningerne til dette, skal jeg anbefale forslaget til det høje Tings  

 velvillige behandling.
