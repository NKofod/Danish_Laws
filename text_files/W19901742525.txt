 En bevillingsindehaver opfyldte ikke kravet i  

 hyrekørselsbekendtgørelsens § 5 om personlig udnyttelse af bevillingen.  

 Tilbagekaldelsen af bevillingen ansås for uberettiget og omgjordes.
 I brev modtaget i ministeriet den 21. februar 1990 har De indbragt den at  

 Storkøbenhavns Hyrevognsnævn i brev af 22. januar 1990 meddelte afgørelse om  

 tilbagekaldelse af Deres hyrekørselsbevilling nr. 1-2694.
 Hyrevognsnævnets afgørelse er truffet i medfør af § 8, stk. 1, i lov om  

 hyrekørsel, hvorefter en bevilling kan tilbagekaldes, såfremt indehaveren har  

 gjort sig skyldig i grov eller oftere gentagen overtrædelse af vilkårene for  

 bevillingen, af bestemmelserne i hyrekørselsloven eller af forskrifter  

 udstedt i medfør af loven.
 I ovennævnte brev har De oplyst, at årsagen til den manglende udnyttelse  

 af Deres bevilling har været økonomiske vanskeligheder i forbindelse med en  

 reparation af hyrevognen samtidig med, at De på det pågældende tidspunkt var  

 frakendt Deres førerbevis.
 Ministeriet skal i sagens anledning meddele følgende:
Ifølge hyrekørselsbekendtgørelsens § 5, stk. 1, skal en bevilling udnyttes  

 af bevillingshaveren personligt.
Heri ligger bl.a., at bevillingshaveren -  

 bortset fra sygdomstilfælde og normale ferieperioder - skal udnytte  

 bevillingen konstant.
 Dette er ikke ensbetydende med, at bevillingshaveren nødvendigvis selv  

 skal være fører af vognen, idet det afgørende er, at bevillingshaveren hele  

 tiden har den fulde indsigt med såvel den faktiske som den  

 administrative/økonomiske del af hyrekørselsvirksomheden, herunder navnlig  

 ansættelse, afskedigelse og aflønning af chauffører, den daglige afregning  

 med disse samt disponering over vognmateriel.
 Er bevillingshaveren på grund af sygdom eller lignende i længere tid  

 afskåret fra at udnytte sin bevilling, skal den deponeres hos den pågældende  

 kommunalbestyrelse/Storkøbenhavns Hyrevognsnævn, jf.  

 hyrekørselsbekendtgørelsens § 6.
Deponeringen kan ske i et tidsrum af indtil 3 måneder, der når særlige  

 tilfælde foreligger kan forlænges af nævnet.
Genoptager bevillingshaveren  

 ikke sin virksomhed inden udløbet af den nævnte frist, bortfalder  

 bevillingen.
 Udover bestemmelsen om deponering af bevillinger, er der ikke i  

 hyrekørselslovgivningen bestemmelser, der giver en bevillingshaver mulighed  

 for at undlade at udnytte sin bevilling.
Ministeriet konstaterer, at De i perioden fra den 6. oktober 1989 frem til  

 tilbagekaldelsestidspunktet den 22. januar 1990 ikke har udnyttet Deres  

 bevilling og tillige har undladt at deponere denne hos hyrevognsnævnet.
Der  

 foreligger således en overtrædelse af §§ 5, stk. 1 og 6, stk. 1, i  

 hyrekørselsbekendtgørelsen.
Uanset dette finder ministeriet imidlertid ikke, at forholdet under hensyn  

 til sagens øvrige omstændigheder vil kunne danne grundlag for en  

 tilbagekaldelse af Deres bevilling.
Ministeriet omgør herefter nævnets  

 afgørelse om tilbagekaldelse af Deres bevilling.
 Det er dog en afgørende forudsætning for opretholdelsen af bevillingen, at  

 De straks tager skridt til udnyttelsen heraf, idet udnyttelsen af bevillingen  

 skal være genoptaget senest 2 måneder efter modtagelsen af dette brev.
 Storkøbenhavns Hyrevognsnævn har modtaget kopi af nærværende brev.
