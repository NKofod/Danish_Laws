Nr LSF 144 Forslag til Lov om ændring af retsplejeloven, straffeloven og  

 erstatningsansvarsloven(Styrkelse af retsstillingen for ofre for forbrydelser  

 m.v.) Fremsat af justitsministeren (Frank Jensen) den 22. januar 1997 Vedtaget ved tredjebehandling den 16. maj 1997 Lov nr. 349 af 23/05/1997 § 1 I lov om rettens pleje, jf. lovbekendtgørelse nr. 752 af 15. august 1996,  

 som ændret senest ved § 2 i lov nr. 274 af 15. april 1997, foretages følgende  

 ændringer:
 1. § 741 a, stk. 1 og 2, ophæves, og i stedet  

 indsættes:
»I sager, der vedrører overtrædelse af straffelovens § 119, § 123, §  

 210, §§ 216-223, §§ 224 eller 225, jf. §§ 216-223, § 232, § 237, jf. § 21, §§  

 244-246, §§ 249 og 250, §§ 260-262 eller § 288, beskikker retten en advokat  

 for den, der er forurettet ved lovovertrædelsen, når den pågældende  

 fremsætter begæring om det.
I sager om overtrædelse af straffelovens § 119, §  

 123, § 218, stk. 1, §§ 219-221, § 222, stk. 1 og stk. 2, 1. led, § 223, stk.  

 2, § 232, § 237, jf. § 21, §§ 244-246, §§ 249 og 250, §§ 260-262 eller § 288  

 kan beskikkelse af advokat dog afslås, hvis lovovertrædelsen er af mindre  

 alvorlig karakter og advokatbistand må anses for åbenbart unødvendig.
Det  

 samme gælder i sager, der vedrører overtrædelse af straffelovens § 224 eller  

 § 225, jf. § 218, stk. 1, §§ 219-221, § 222, stk. 1 og stk. 2, 1. led, eller  

 § 223, stk. 2.« Stk. 3 bliver herefter stk. 2.
 2. § 995 a affattes således:
» § 995 a.
Retten kan beskikke en advokat for den forurettede,  

 når det skønnes nødvendigt med advokatbistand ved opgørelsen af  

 erstatningskrav og den forurettede opfylder den i § 330, stk. 1, nr. 2,  

 nævnte betingelse.
 Stk. 2. Når omstændighederne taler for det, kan retten i sager,  

 hvor en person er afgået ved døden som følge af en forbrydelse, beskikke en  

 advokat for de pårørende til at bistå med opgørelsen af erstatningskrav,  

 uanset at de pårørende ikke opfylder betingelsen i § 330, stk. 1, nr. 2.
Stk. 3. Om salær og godtgørelse for udlæg til den beskikkede  

 advokat gælder samme regler som i tilfælde, hvor der er meddelt fri proces,  

 jf. kapitel 31.« § 2 I straffeloven, jf. lovbekendtgørelse nr. 886 af 30. oktober 1992, som  

 ændret senest ved § 1 i lov nr. 274 af 15. april 1997, foretages følgende  

 ændringer:
 1. I § 93, stk. 3, ændres »§ 289, 1. pkt.,» til:  

 »§§ 223, stk. 1, og 289, 1. pkt.,».
 2. § 210, stk. 3, affattes således:
»Stk. 3. Bestemmelserne i stk. 1 og 2 finder tilsvarende  

 anvendelse med hensyn til kønslig omgængelse med en person af samme køn og  

 med hensyn til anden kønslig omgængelse end samleje.« § 3 I lov om erstatningsansvar, jf. lovbekendtgørelse nr. 599 af 8. september  

 1986, som ændret senest ved § 2 i lov nr. 1110 af 20. december 1995,  

 foretages følgende ændring:
 1. § 26 affattes således:
 » § 26. Den, der er ansvarlig for en retsstridig krænkelse af  

 en andens frihed, fred, ære eller person, skal betale den forurettede  

 godtgørelse for tort.
 Stk. 2. Selv om der ikke er lidt tort, skal den, der er ansvarlig  

 for en retsstridig krænkelse af en anden, dog betale den forurettede en  

 godtgørelse, såfremt krænkelsen er begået ved en forbrydelse, der har  

 indebåret et særlig groft angreb mod en andens person eller frihed.
Stk. 3. § 18, stk. 1 og 2, finder tilsvarende anvendelse på  

 godtgørelse efter stk. 1 og 2.« § 4 Loven træder i kraft den 1. juni 1997.
§ 5 Stk. 1. Loven gælder ikke for Færøerne og Grønland.
 Stk. 2. §§ 2 og 3 kan ved kongelig anordning helt eller delvis  

 sættes i kraft for Færøerne med de afvigelser, som de særlige færøske forhold  

 tilsiger.
 Stk. 3. § 3 kan ved kongelig anordning helt eller delvis sættes i  

 kraft for Grønland med de afvigelser, som de særlige grønlandske forhold  

 tilsiger.
Oprindeligt fremsat forslag § 1 I lov om rettens pleje, jf. lovbekendtgørelse nr. 752 af 15. august 1996 som ændret ved § 2 i lov nr. 1201 af 27. december 1996, foretages følgende ændringer:
 1. § 741 a, stk. 1 og 2 , ophæves og i stedet indsættes:
» § 741 a.
I sager, der vedrører overtrædelse af straffelovens  

 § 119, § 123, § 210, §§ 216-223, § 224 eller 225, jf. §§ 216-223, § 232, §  

 237, jf. § 21, §§ 244-246, §§ 249 og 250, §§ 260-262 eller § 288, beskikker  

 retten en advokat for den, der er forurettet ved lovovertrædelsen, når den  

 pågældende fremsætter begæring om det.
I sager om overtrædelse af  

 straffelovens § 119, § 123, § 218, stk. 1, §§ 219-221, § 222, stk. 1 og stk.  

 2, 1. led, § 223, stk. 2, § 232, § 237, jf. § 21, §§ 244-246, §§ 249 og 250,  

 §§ 260-262 eller § 288 kan beskikkelse af advokat dog afslås, hvis  

 lovovertrædelsen er af mindre alvorlig karakter, og advokatbistand må anses  

 for åbenbart unødvendig.
Det samme gælder i sager, der vedrører overtrædelse  

 af straffelovens § 224 eller § 225, jf. §§ 218, stk. 1, §§ 219-221, § 222,  

 stk. 1 og stk. 2, 1. led, eller § 223, stk. 2.« Stk. 3 bliver herefter stk. 2.
 2. § 995 a affattes således:
» § 995 a.
Retten kan beskikke en advokat for den forurettede,  

 når det skønnes nødvendigt med advokatbistand ved opgørelsen af  

 erstatningskrav, og forurettede opfylder den i § 330, stk. 1, nr. 2, nævnte  

 betingelse.
 Stk. 2. Når omstændighederne taler for det, kan retten i sager,  

 hvor en person er afgået ved døden som følge af en forbrydelse, beskikke en  

 advokat for de pårørende til at bistå med opgørelsen af erstatningskrav,  

 uanset at de pårørende ikke opfylder betingelsen i § 330, stk. 1, nr. 2.
Stk. 3. Om salær og godtgørelse for udlæg til den beskikkede  

 advokat gælder samme regler som i tilfælde, hvor der er meddelt fri proces,  

 jf. kap. 31.« § 2 I straffeloven, jf. lovbekendtgørelse nr. 886 af 30. oktober  

 1992 som ændret senest ved lov nr. 474 af 12. juni 1996, foretages følgende  

 ændringer:
 1. I § 93, stk. 3, ændres »§ 289, 1. pkt.,» til:  

 »§§ 223, stk. 1, og 289, 1. pkt.,».
 2. § 210, stk. 3, affattes således:
» Stk. 3. Bestemmelserne i stk. 1 og 2 finder tilsvarende  

 anvendelse med hensyn til kønslig omgængelse med en person af samme køn og  

 med hensyn til anden kønslig omgængelse end samleje.« § 3 I erstatningsansvarsloven, jf. lovbekendtgørelse nr. 599 af 8.  

 september 1986 som ændret senest ved lov nr. 1110 af 20. december 1995,  

 foretages følgende ændringer:
 1. § 26 affattes således:
 » § 26. Den, der er ansvarlig for en retsstridig krænkelse af  

 en andens frihed, fred, ære eller person, skal betale den forurettede  

 godtgørelse for tort.
 Stk. 2. Selv om der ikke er lidt tort, skal den, der er ansvarlig  

 for en retsstridig krænkelse af en anden, dog betale den forurettede en  

 godtgørelse, såfremt krænkelsen er begået ved en forbrydelse, der har  

 indebåret et særligt groft angreb mod en andens person eller frihed.
Stk. 3. § 18, stk. 1 og 2, finder tilsvarende anvendelse på  

 godtgørelse efter stk. 1 og 2.« § 4 Stk. 1. Loven træder i kraft den 1. maj 1997.
 § 5 Stk. 1. Loven gælder ikke for Færøerne og Grønland.
 Stk. 2. §§ 2 og 3 kan ved kongelig anordning helt eller delvis  

 sættes i kraft for Færøerne med de afvigelser, som de særlige færøske forhold  

 tilsiger.
 Stk. 3. § 3 kan ved kongelig anordning helt eller delvis sættes i  

 kraft for Grønland med de afvigelser, som de særlige grønlandske forhold  

 tilsiger.
Bemærkninger til lovforslaget Hovedformålet med lovforslaget er at styrke retsstillingen for ofre for  

 forbrydelser.
I 1994 tog regeringen i forbindelse med vedtagelsen af lov nr. 366 af 18.  

 maj 1994 om ændring af straffeloven, retsplejeloven og offererstatningsloven  

 (Bekæmpelse af vold) en række initiativer til forbedring af  

 hjælpeforanstaltningerne til ofre for voldskriminalitet.
Lovændringerne og de  

 administrative initiativer, der blev iværksat de følgende år, har resulteret  

 i forbedringer for ofrene på flere områder:
 - Der er skabt mulighed for at beskikke en advokat for ofre i sager om  

 overtrædelse af straffelovens § 123 (vold eller trusler m.v. mod vidner).
 - Offererstatningsloven er ændret, således at der i videre omfang kan ydes  

 erstatning fra staten i tilfælde af vold begået mod personer under  

 erhvervsudøvelse i udlandet.
 - Forsøgsordningen i Sundhedsministeriets regi vedrørende psykologhjælp  

 til voldsofre og andre særlig udsatte grupper er gjort permanent.
- Foreningen »Hjælp Voldsofre« har ved flere lejligheder fået  

 offentlig støtte, og - der er gennemført forsøg med mægling i konfliktråd.
 Siden har bl.a. spørgsmålet om udvidelse af adgangen til godtgørelse for  

 ikke-økonomisk skade til ofre for kriminelle handlinger og spørgsmålet om  

 beskikkelse af advokat til efterladte efter en person, der er afgået ved  

 døden som følge af en forbrydelse, givet anledning til overvejelser.
Spørgsmålet om retsstillingen for ofre for forbrydelser er et område, som  

 bør have høj prioritet.
Justitsministeriet finder, at tiden nu er inde til på  

 ny at foreslå en bred vifte af initiativer, som kan styrke ofrenes  

 retsstilling.
Lovforslaget indeholder på den baggrund bl.a. forslag om, at  

 retsplejelovens § 741 a ændres, således at retten ved alle voldsforbrydelser  

 og seksualforbrydelser på begæring skal beskikke en  

bistandsadvokat for forurettede.
Kun i helt bagatelagtige sager, hvor  

 advokatbistand ikke tjener noget berettiget formål, skal retten kunne afslå  

 en begæring om advokatbeskikkelse.
 Det foreslås også at udvide adgangen til at beskikke en advokat til at  

 bistå med opgørelsen af erstatningskrav for efterladte efter personer,  

 der er afgået ved døden som følge af en strafbar handling.
 Endvidere forslås en udvidet adgang til at tilkende ofret en mindre  

økonomisk godtgørelse , hvis forbrydelsen er sket ved et særlig groft  

 angreb mod offerets frihed eller person.
 Endelig er der forslag om ændringer af straffeloven , der vil skabe  

 bedre overensstemmelse mellem straffelovens § 210 om incest og bestemmelserne  

 i straffelovens § 222 om samleje med et barn under 15 år og § 223, stk. 1, om  

 samleje med et adoptivbarn, stedbarn eller plejebarn under 18 år.
 Udover de nævnte forslag til lovændringer beskrives i bemærkningerne en  

 række administrative initiativer, som Justitsministeriet vil iværksætte i  

 forbindelse med lovforslagets vedtagelse.
Særlig skal det fremhæves, at man vil arbejde for, at der etableres et  

 landsdækkende net af lokale og uafhængige offerrådgivninger baseret på  

 frivillig indsats fra udvalgte støttepersoner.
Målet er, at der skal være en  

 rådgivning i hver politikreds.
 Herudover vil der bl.a. blive iværksat et nyt og bredere forsøg med  

konfliktråd , som kan give et fyldigere grundlag for at vurdere, om en  

 sådan ordning bør være permanent.
Endvidere er det hensigten at gennemføre en styrkelse af forskningen på  

 Justitsministeriets område bl.a. ved oprettelse af et nyt  

 forskningsudvalg og ved en styrkelse af Justitsministeriets departement med  

 henblik på varetagelse af opgaver i forbindelse med forskning.
Der henvises  

 til de almindelige bemærkninger pkt. 8.
2. Bistandsadvokat 2.1. Gældende ret Efter retsplejelovens § 741 a, stk. 1, skal retten på begæring  

 beskikke en bistandsadvokat for forurettede for visse grovere  

 seksualforbrydelser.
Efter retsplejelovens § 741 a, stk. 2, kan retten  

 på begæring beskikke en bistandsadvokat for forurettede for visse mindre  

 grove seksualforbrydelser samt voldsforbrydelser.
Omfattet af retsplejelovens § 741 a, stk. 1, og dermed den  

obligatoriske ordning er sager om overtrædelse af - straffelovens § 210 (incest), - § 216 (voldtægt), - § 217 (samleje ved anden ulovlig tvang end vold eller trussel herom), - § 218, stk. 2 (samleje uden for ægteskab med en person, som på grund af  

 sin tilstand er ude af stand til at modsætte sig handlingen), - § 222, stk. 2, 2. led (samleje med barn under 15 år ved fremsættelse af  

 trusler) og - § 223, stk. 1 (samleje med adoptivbarn, stedbarn eller plejebarn under  

 18 år).
 Det samme gælder i sager om overtrædelse af straffelovens § 224 eller §  

 225, jf. §§ 216 og 217, § 218, stk. 2, § 222, stk. 2, 2. led, eller § 223,  

 stk. 1 (anden kønslig omgængelse end samleje og kønslig omgængelse med en  

 person af samme køn i relation til de ovennævnte forbrydelser).
Omfattet af retsplejelovens § 741 a, stk. 2, og dermed den fakultative  

 ordning er sager om overtrædelse af - straffelovens § 218, stk. 1 (samleje ved udnyttelse af en persons  

 sindssygdom eller åndssvaghed), - §§ 219-221 (institutionspersonalets samleje med institutionsanbragte,  

 samleje uden for ægteskab ved groft misbrug af en persons afhængighed og  

 samleje med en person, der vildfarende anser samlejet for ægteskabeligt eller  

 forveksler gerningsmanden med en anden), - § 222, stk. 1 og 2, 1. led (samleje med barn under henholdsvis 15 og 12  

 år) og - § 223, stk. 2, (samleje opnået under groft misbrug af en på alder og  

 erfaring beroende overlegenhed).
 Det samme gælder i sager om overtrædelse af straffelovens § 224 eller §  

 225, jf. § 218, stk. 1, §§ 219-221, § 222, stk. 1 og stk. 2, 1. led, eller §  

 223, stk. 2, (anden kønslig omgængelse end samleje og kønslig omgængelse med  

 en person af samme køn i relation til de ovennævnte forbrydelser).
Også sager om overtrædelse af - straffelovens § 119 (vold mod tjenestemand i funktion), - § 123 (vold, trusler m.v. begået mod vidner), - § 232 (blufærdighedskrænkelse), - § 237, jf. § 21 (forsøg på manddrab), - §§ 244-246 (vold), - § 249 (uagtsom legemsbeskadigelse), - § 250 (hensættelse i hjælpeløs tilstand og forladelse af en i varetægt  

 stående person i sådan tilstand), - §§ 260-262 (ulovlig tvang, frihedsberøvelse og groft uagtsom  

 frihedsberøvelse) samt - § 288 (røveri) er omfattet af retsplejelovens § 741 a, stk. 2, og dermed den fakultative  

 ordning.
Formålet med beskikkelse af en bistandsadvokat er at styrke den  

 forurettedes stilling i sagen.
Bistandsadvokatens opgaver er både af juridisk  

 og mere almen karakter.
Udover støtte til ofret under afhøringen hos politiet  

 og i retten samt bistand ved opgørelsen af et eventuelt erstatningskrav vil  

 der kunne være tale om rådgivning om særlige hjælpemuligheder, om personlig  

 støtte og vejledning, og om at orientere ofret om sagens forløb og forberede  

 den pågældende på, hvorledes sagen behandles i retten under  

 domsforhandlingen.
Bistandsadvokaten har adgang til at overvære afhøringer af den forurettede  

 både hos politiet og i retten og ret til at stille yderligere spørgsmål til  

 den forurettede.
Advokaten skal underrettes om tidspunktet for afhøringer og  

 retsmøder, jf. retsplejelovens § 741 c, stk. 1.
Bistandsadvokaten har også adgang til at gøre sig bekendt med den  

 forurettedes forklaring til politirapport.
Når der er rejst tiltale i sagen,  

 har advokaten tillige adgang til at gøre sig bekendt med det øvrige materiale  

 i sagen, som politiet har tilvejebragt, jf. § 741 c, stk. 2.
Retsplejeloven indeholder i øvrigt ikke en nærmere regulering af den  

 beskikkede advokats processuelle stilling i retten.
Det er i bestemmelsens  

 forarbejder forudsat, at den forurettedes advokat ikke bør kunne virke som en  

 yderligere anklager i sagen.
Advokaten har derfor ikke adgang til at udtale  

 sig om skyldsspørgsmålet og strafudmålingen.
Derimod fremgår det af forarbejderne, at det vil være rimeligt at give  

 bistandsadvokaten adgang til at udtale sig om en række andre spørgsmål,  

 f.eks. såfremt der opstår spørgsmål om at behandle sagen for lukkede døre, om  

 afhøring af den forurettede uden tiltaltes tilstedeværelse eller lignende.
Er  

 der spørgsmål om erstatning til den forurettede, varetager den beskikkede  

 advokat ofrets interesser i relation til spørgsmålet om erstatningens  

 opgørelse.
2.2. Justitsministeriets overvejelser Hvis der fremkommer en begæring om beskikkelse af bistandsadvokat, kan  

 retten som nævnt ovenfor ikke nægte advokatbeskikkelse i de sager, der er  

 opregnet i retsplejelovens § 741 a, stk. 1. Det gælder også, selv om  

 beskikkelse i en konkret sag reelt ikke kan anses for nødvendig.
I sager  

 omfattet af retsplejelovens § 741 a, stk. 2, er beskikkelse derimod  

 fakultativ for retten.
Om beskikkelse skal ske, beror i disse tilfælde på en  

 konkret vurdering af, om den forurettede har behov for at få beskikket en  

 bistandsadvokat.
Baggrunden for forskellen i de to grupper af sager er bl.a., at der i de  

 sager, hvor det er obligatorisk at imødekomme en anmodning om advokatbistand,  

 skal ske en afhøring, der bl.a. omfatter spørgsmålet om forurettedes  

 eventuelle frivillige medvirken til et seksuelt forhold, jf. betænkning nr.  

 1102/1989 om den forurettedes stilling i voldtægts- og voldssager.
Under en  

 sådan belastende afhøring kan der være et særligt behov for advokatbistand.
I de sager, der er omfattet af bestemmelsen om fakultativ beskikkelse, er  

 dette imidlertid typisk ikke tilfældet.
I en del af disse sager kan der på  

 grund af forholdets mindre grovhed ikke antages at være behov for  

 advokatbistand, mens der i andre sager i denne gruppe kan være et betydeligt  

 behov for advokat.
 Det er Justitsministeriets opfattelse, at det bør være udgangspunktet, at  

 en person, der er offer for en forbrydelse som nævnt i § 741 a, stk. 2, kan  

 få beskikket en bistandsadvokat, hvis den pågældende føler et sådant behov  

 for det, at der fremsættes anmodning om beskikkelse.
Det foreslås derfor, at hovedreglen bliver, at et offer for en af de  

 seksualforbrydelser eller voldsforbrydelser, der er nævnt i retsplejelovens §  

 741 a, stk. 2, på begæring skal have beskikket en bistandsadvokat.  

 Retten skal dog i rene bagatelsager - f.eks. sager om værtshusklammeri  

 og lignende, hvor den forurettede ikke har lidt skade, og hvor advokatbistand  

 må anses for åbenbart unødvendig - kunne afslå en anmodning om  

 advokatbeskikkelse.
Det forudsættes således, at det kun helt undtagelsesvis  

 bliver aktuelt at afslå en anmodning om advokatbistand.
 Der henvises i øvrigt til lovforslagets § 1, nr. 1, og bemærkningerne til  

 denne bestemmelse.
3. Advokatbistand til efterladte 3.1. Gældende ret Der er i almindelighed adgang til, at retten under straffesagen kan tage  

 stilling til et krav om erstatning fra en forurettet ved forbrydelsen.
I  

 nogle tilfælde må retten dog afvise at påkende erstatningsspørgsmålet, og det  

 sker ofte fordi opgørelsen af erstatningskravet og herunder dokumentationen  

 for de fremsatte krav er mangelfuld.
Efter retsplejelovens § 995 a kan retten beskikke en advokat for den  

 forurettede, når det skønnes nødvendigt, at denne har advokatbistand ved  

 opgørelsen af erstatningskravet, og den pågældende opfylder den i § 330, stk.  

 1, nr. 2, nævnte betingelse.
Henvisningen til § 330, stk. 1, nr. 2,  

 indebærer, at den forurettede skal opfylde de økonomiske betingelser for fri  

 proces.
Opfylder ansøgeren ikke de økonomiske betingelser for fri proces, kan  

 retten ikke beskikke en advokat for denne i medfør af retsplejelovens § 995  

 a.
Efter retsplejelovens § 331 kan justitsministeren imidlertid, når særlige  

 grunde taler derfor, efter ansøgning meddele fri proces.
Denne adgang til at  

 meddele fri proces, selv om de sædvanlige betingelser ikke er opfyldt, gælder  

 navnlig i sager, som er af principiel karakter eller af almindelig offentlig  

 interesse, eller som har væsentlig betydning for ansøgerens sociale eller  

 erhvervsmæssige situation.
 Advokatbistand efter § 995 a er i modsætning til advokatbistand efter §  

 741 a, jf. ovenfor under pkt. 2, begrænset til kun at vedrøre bistand til  

 fremsættelse af erstatningskrav mod gerningsmanden.
 Retsplejelovens § 995 a indeholder derimod ikke begrænsninger med hensyn  

 til de former for kriminalitet, der kan begrunde beskikkelse af advokat.
Den forurettede vil i øvrigt oftest være den person, der umiddelbart har  

 lidt skade ved den strafbare handling, dvs. offeret for en forbrydelse.
I  

 forarbejderne til bestemmelsen nævnes dog bl.a. forsørgertabserstatning som  

 et krav, der kan begrunde behov for beskikkelse af advokat.  

 Advokatbeskikkelse må således også kunne ske for personer, der har mistet en  

 forsørger ved en strafbar handling, hvis betingelserne i øvrigt er opfyldt.
3.2. Justitsministeriets overvejelser Betingelsen i § 995 a om, at den forurettede skal opfylde de økonomiske  

 betingelser for fri proces, kan føre til, at det ikke er muligt for retten at  

 beskikke en advokat for efterladte efter personer, der er afgået ved døden  

 som følge af en strafbar handling, uanset at der i den konkrete sag er behov  

 for advokatbistand, og uanset at der kan være tale om store erstatningsbeløb,  

 f.eks. forsørgertabserstatning.
Det bemærkes i den forbindelse, at de økonomiske betingelser for fri  

 proces indebærer, at der kan meddeles fri proces, hvis indtægtsgrundlaget er  

 186.000 kr. eller derunder, for personer i ægteskab dog 236.000 kr. eller  

 mindre.
Grænserne forhøjes dog, hvis den pågældende har forsørgerpligt over  

 for børn.
Derimod vil retten typisk beskikke en bistandsadvokat - som også kan bistå  

 med opgørelsen af erstatningskrav - for den person, der har været udsat for  

 en strafbar handling, der kunne have medført døden, f.eks. drabsforsøg, grov  

 vold, uagtsom grov legemsbeskadigelse og hensættelse i hjælpeløs tilstand,  

 jf. reglerne i retsplejelovens § 741 a.
Det gælder uanset offerets økonomiske  

 situation.
 Personer, der har mistet en pårørende ved en forbrydelse, har behov for  

 hjælp og støtte, og det forekommer ikke rimeligt, at retten i denne situation  

 ikke kan beskikke en advokat til at bistå med opgørelsen af erstatningskrav.
 Det forhold, at den pårørende ikke har haft advokatbistand kan således  

 føre til, at retten må afvise at påkende erstatningskrav under straffesagen  

 og henvise den erstatningssøgende til at lade dette spørgsmål afgøre under en  

 sædvanlig civil sag, hvor der udtages stævning mod gerningsmanden.
Det foreslås derfor, at retplejelovens § 995 a ændres, således at retten  

 efter en konkret vurdering kan beskikke advokat for pårørende til en person,  

 der er afgået ved døden som følge af en forbrydelse, uanset om de pårørende  

 opfylder de økonomiske betingelser for at få fri proces.
Der vil typisk være  

 tale om ægtefælle og børn, som har krav på forsørgertabserstatning.
 Der henvises i øvrigt til lovforslagets § 1, nr. 2, og bemærkningerne til  

 denne bestemmelse.
4. Godtgørelse for ikke økonomisk skade 4.1. Gældende ret Det følger af erstatningsansvarslovens § 26, at den, der er ansvarlig for  

 en retsstridig krænkelse af en andens frihed, fred, ære eller person, skal  

 betale den forurettede godtgørelse for tort.
Begrebet »tort« og dermed bestemmelsens rækkevidde er navnlig  

 fastlagt ved nogle højesteretsdomme.
Retstilstanden kan herefter sammenfattes  

 på den måde, at godtgørelse for tort selv i alvorlige voldssager kun kan  

 tilkendes, hvis volden er begået under sådanne for ofret særligt krænkende,  

 ydmygende eller hånende omstændigheder, at de er egnede til at krænke  

 vedkommendes selv- og æresfølelse.
 Alvorlig vold eller trusler om vold kan derfor ikke i sig selv begrunde,  

 at der tilkendes ofret en godtgørelse for tort, heller ikke i tilfælde, hvor  

 overgrebet har medført en forståelig og belastende følelse af utryghed, angst  

 og mindreværd.
 Ved sygdom - eventuelt på grund af den psykiske belastning ved at have  

 været udsat for en forbrydelse - kan der imidlertid blive tale om erstatning  

 for svie og smerte efter bestemmelsen herom i erstatningsansvarslovens § 3.  

 Opstår der permanent helbredsskade, kan der endvidere blive tale om  

 erstatning for varigt men efter reglerne i erstatningsansvarslovens § 4.
Som eksempel på tilfælde, hvor der ydes torterstatning, kan nævnes  

 voldtægt.
Godtgørelsen for tort ved fuldbyrdet voldtægt ligger normalt mellem  

 30.000 og 40.000 kr., men der er retspraksis, hvor der er udmålt både  

 væsentligt højere og væsentligt lavere torterstatninger.
Også ved andre  

 seksualforbrydelser, herunder især ved kønslig omgængelse med mindreårige,  

 ydes i vidt omfang godtgørelse for tort.
Der er i nyere praksis også ydet godtgørelse for tort i forbindelse med  

 grovere voldsforbrydelser.
Som et eksempel kan nævnes dommen i Ugeskrift for  

 Retsvæsen 1990, side 594 ( UfR 1990.594 H ), hvor tiltalte blev dømt  

 for at have dræbt sin 4-årige datter ved kvælning og 16 timer senere at have  

 forsøgt at dræbe datterens mor, der kom for at hente sit barn.
Drabsforsøget  

 skete ved at tiltalte med en kniv tildelte forurettede stiksår i arm og  

 bryst, hvorved en lunge blev perforeret og mellemgulvsmuskelen og leveren  

 blev beskadiget.
Højesteret tilkendte godtgørelse for tort med 20.000 kr.
Et andet eksempel er dommen i UfR 1992.426 V , hvor tiltalte blev  

 dømt for overtrædelse af straffelovens § 245, stk. 1, ved gennem et halvt år  

 i en række tilfælde at have slået sin samlever på kroppen med bl.a. livrem og  

 spanskrør.
Vestre Landsret tilkendte godtgørelse for tort med 30.000 kr.  

 under henvisning til, at den langvarige mishandling havde ydmyget og  

 nedværdiget samleveren i ekstrem grad.
Endelig kan nævnes en dom fra Vestre Landsret af 6. marts 1996 ,  

 hvor tiltalte blev dømt for to tilfælde af vold efter straffelovens § 244 og  

 et tilfælde af vold efter § 246 mod sin samlever.
I det sidstnævnte tilfælde  

 havde tiltalte bl.a. trukket samleveren i håret fra et rum til et andet,  

 taget kvælergreb på hende, så hun mistede bevidstheden, smidt hende ned af en  

 trappe, sparket hende, truet hende med en kniv mod halsen og snittet hende i  

 panden og armen.
Tiltalte havde endvidere slået tiltalte med knytnæve og  

 slynget hendes hoved mod en toiletcisterne, der gik i stykker.
Samleveren fik  

 kraniebrud og brud på ribben.
Landsretten tilkendte godtgørelse for tort med  

 25.000 kr.
Domstolene har dog i en række tilfælde afvist at yde godtgørelse under  

 henvisning til, at volden ikke har været udøvet under særligt krænkende  

 omstændigheder.
Det gælder også i sager, hvor der har været tale om meget  

 grov vold.
 Som eksempler kan nævnes følgende domme:
UfR 1996.777 H.
Dommen vedrører forsøg på manddrab.
Tiltalte greb  

 den forurettede (en kvindelig bekendt) om halsen og klemte til og pressede en  

 pude mod hendes ansigt, hvorved hun mistede bevidstheden.
Herefter snittede  

 tiltalte forurettede fire gange i halsens forside med en kniv.
Højesteret  

 udtalte, at selv om tiltaltes handling var af alvorlig karakter, blev den  

 ikke udøvet under sådanne særligt krænkende omstændigheder, at der var  

 grundlag for at tillægge forurettede godtgørelse for tort.
Landsretten havde  

 tilkendt forurettede godtgørelse for tort.
UfR 1996.403 H.
Tiltalte blev dømt for at have forsøgt at dræbe en  

 kvindelig bekendt, idet han stak hende med en kniv i halsen, hvorved en  

 pulsåre til hjernen blev læderet.
Kvinden fik revet sig fri af tiltalte og  

 modtog hurtigt livreddende behandling.
Handlingen fandtes ikke udført under  

 sådanne særligt krænkende eller ydmygende omstændigheder, at der var grundlag  

 for at tilkende godtgørelse for tort.
UfR 1992.101 H.
Tiltalte dømt for forsøg på manddrab og trusler,  

 idet han stak en kvinde i ryggen med en køkkenkniv og derefter - mens hun lå  

 på gulvet - tog kvælertag på hende og udtalte, at han ville slå hende ihjel.  

 Tiltalte havde tidligere ved flere telefoniske henvendelser til forurettede  

 truet med at slå hendes datter ihjel.
Højesteret fandt i modsætning til  

 landsretten ikke grundlag for at tilkende godtgørelse for tort.
UfR 1991.671 H.
Tiltalte dømt for forsøg på manddrab, idet han på  

 kort afstand affyrede to skud mod sin hustru med et haglgevær.
Hustruen blev  

 ramt af 120-150 hagl i brystet og overarmen.
Landsretten tilkendte  

 godtgørelse for tort, mens Højesteret ikke fandt grundlag for at tilkende  

 sådan godtgørelse.
Den gældende retstilstand bygger på princippet om, at godtgørelse for  

 ikke-økonomisk skade kun bør tilkendes, hvor der er et ganske særligt behov  

 herfor, og hvor der endvidere kan opstilles visse objektive kriterier som  

 f.eks., at der er opstået varig helbredsskade, eller at en forbrydelse er  

 begået på en sådan måde, at der heri ligger en særlig krænkelse af ofrets  

 selvfølelse.
Dette princip er bl.a. med til at undgå vilkårlighed i  

 retsanvendelsen.
4.2. Justitsministeriets overvejelser Psykiske følger som utryghed, angst og lignende kan opstå som følge af  

 mange typer af forbrydelser og vil have forskellig intensitet bl.a. afhængig  

 af offerets individuelle psykiske ressourcer og sociale kontaktnet.
F.eks.  

 kan der hos personer, der har været udsat for vold, røveri, indbrudstyveri,  

 hærværk, overtrædelser af polititilhold, eller der måske »blot« har  

 været vidne til, at andre udsættes for vold, opstå forskellige grader af  

 utryghed eller angst.
En ændring af retstilstanden vedrørende godtgørelse for tort vil derfor  

 kunne få ganske vidtrækkende følger.
Samtidig vil selv mindre ændringer kunne  

 medføre væsentlige udgifter for det offentlige ikke mindst på grund af  

 reglerne i offererstatningsloven, som indebærer, at staten dækker bl.a. krav  

 på godtgørelse for tort til ofre for overtrædelser af straffeloven.
Der har imidlertid været rejst kritik af den meget begrænsede adgang til  

 at yde torterstatning.
Der er samtidig grænsetilfælde, f.eks. særligt grove  

 voldsforbrydelser, jf. de ovennævnte eksempler, hvor det kan forekomme  

 rimeligt, at der åbnes en adgang til, at ofre i videre omfang end i dag kan  

 tilbydes en økonomisk godtgørelse for den angst og psykiske belastning, der  

 har været forbundet med at være offer for forbrydelsen.
 Med henblik på at tilvejebringe en begrænset øget mulighed for at tilkende  

 en godtgørelse for ikke-økonomisk skade ved særlig grove forbrydelser  

 foreslås det, at der indsættes et nyt stk. 2 i erstatningsansvarslovens § 26.
 Den nye bestemmelse skal omfatte særlige grænsetilfælde, hvor der hidtil  

 ikke er ydet godtgørelse for tort i medfør af stk. 1.
Efter Justitsministeriets opfattelse er det navnlig i forbindelse med  

 kriminalitet rettet mod en andens frihed eller person, at det kan forekomme  

 rimeligt, at der åbnes mulighed for i videre omfang end hidtil at yde en  

 godtgørelse også for ikke-økonomisk skade.
Godtgørelse skal ydes i de  

 grænsetilfælde, hvor forbrydelsen ikke direkte har været egnet til at krænke  

 ofrets selv- eller æresfølelse, og hvor der derfor ikke ydes godtgørelse for  

 tort, men hvor forbrydelsen desuagtet er af en sådan karakter, at den  

 generelt set er egnet til at skabe meget betydelig angst og længerevarende  

 psykiske belastninger for offeret.
 Det er derfor en betingelse efter den foreslåede bestemmelse, at  

 krænkelsen er sket ved en forbrydelse, der har indebåret et særligt groft  

 angreb mod en andens frihed eller person.
 Der foreslås ikke en udvidelse af adgangen til at tilkende godtgørelse for  

 ikke-økonomisk skade i forbindelse med angreb mod en persons fred eller ære i  

 øvrigt.
Det bemærkes, at reglen, uanset at den er tiltænkt et begrænset  

 anvendelsesområde, er forbundet med øgede offentlige udgifter.
En tilkendt  

 godtgørelse for tort skal i givet fald betales af staten efter reglerne i  

 offererstatningsloven.
Samtidig kan det ikke udelukkes, at reglen i de første  

 år - indtil der har dannet sig en praksis på området - vil være  

 processkabende.
 Om den nærmere afgænsning af bestemmelsens anvendelsesområde henvises i  

 øvrigt til bemærkningerne til § 3.
5. Ændring af straffelovens § 210 om incest med hensyn til seksuelle  

 forhold mellem personer af samme køn og anden kønslig omgængelse end samleje 5.1. Gældende ret 5.1.1. Kønslig omgængelse med en person af samme køn Efter straffelovens § 210, stk. 1, straffes den, der har samleje med en  

 slægtning i nedstigende linie, med fængsel indtil 6 år.
Efter straffelovens §  

 210, stk. 2, straffes den, der har samleje med sin broder eller søster, med  

 fængsel indtil 2 år.
Straffen kan bortfalde for den, der ikke er fyldt 18 år.
 Har anden kønslig omgængelse end samleje fundet sted, bliver en  

 forholdsmæssig mindre straf at anvende, jf. straffelovens § 210, stk. 3.
 Bestemmelserne i § 210 om »samleje« som »anden kønslig  

 omgængelse end samleje« anses for at være begrænset til at omfatte  

 heteroseksuelle forhold.
I modsætning hertil er det i straffelovens kapitel 24 om forbrydelser mod  

 kønssædeligheden i § 225 fastsat, at bestemmelserne i §§ 216-220 og 222-223  

 finder tilsvarende anvendelse med hensyn til kønslig omgængelse med en person  

 af samme køn.
De nævnte bestemmelser omfatter bl.a. voldtægt, samleje ved  

 anden ulovlig tvang, samleje med børn under 15 og 12 år og samleje med bl.a.  

 adoptivbørn eller stedbørn under 18 år.
 Bestemmelsen i straffelovens § 225 indebærer, at straffelovens kapitel 24  

 om forbrydelser mod kønssædeligheden finder anvendelse såvel på  

 heteroseksuelle forhold som på forhold mellem personer af samme køn, mens  

 straffelovens § 210 kun gælder heteroseksuelle forhold.
Et incestuøst forhold til en person af samme køn, f.eks. en fars forhold  

 til sin søn, kan dog, såfremt sønnen er under 15 år på gerningstidspunktet,  

 straffes efter bestemmelserne i straffelovens § 222, stk. 1, jf. § 225, om  

 samleje med børn under 15 år af samme køn.
Er sønnen fyldt 15 år, er  

 forholdet efter formuleringen af de gældende regler imidlertid straffrit.
5.1.2. Anden kønslig omgængelse end samleje Efter straffelovens § 224 finder bestemmelserne i §§ 216-223 tilsvarende  

 anvendelse med hensyn til anden kønslig omgængelse end samleje. § 224  

 indebærer således, at de nævnte bestemmelser i straffeloven (om voldtægt,  

 samleje med barn under 15 år, samleje med adoptivbarn, stedbarn eller  

 plejebarn under 18 år m.v.) gælder både ved samleje og ved anden kønslig  

 omgængelse end samleje.
Bestemmelsen i straffelovens § 224 henviser ikke til § 210 om incest.
Med  

 hensyn til et incestuøst forhold, der består i anden kønslig omgængelse end  

 samleje, fastsætter straffelovens § 210, stk. 3, at en forholdsmæssigt mindre  

 straf bliver at anvende.
 I modsætning til straffelovens § 224 sidestiller § 210, stk. 3, således  

 ikke i strafmæssig henseende samleje og anden kønslig omgængelse.
5.1.3. Forældelsesfrist Efter straffelovens § 93, stk. 1, er forældelsesfristen 2 år, når der ikke  

 er hjemlet højere straf end fængsel i 1 år for overtrædelsen, eller når  

 straffen for overtrædelsen ikke ville overstige bøde.
Forældelsesfristen er 5  

 år, når der ikke er hjemlet højere straf end fængsel i 4 år.  

 Forældelsesfristen er 10 år, når der ikke er hjemlet højere straf end fængsel  

 i 10 år, og 15 år, når der ikke er hjemlet højere straf end fængsel på  

 bestemt tid.
Efter straffelovens § 210, stk. 1, er strafferammen for samleje med en  

 slægtning i nedstigende linie (incest) fængsel indtil 6 år.
Denne  

 strafferamme indebærer, at forældelsesfristen for incest efter straffelovens  

 § 93 er 10 år.
 Samme forældelsesfrist gælder for samleje med et barn under 15 år, jf. §  

 222, stk. 1, da denne bestemmelse også har en strafferamme på fængsel indtil  

 6 år.
Efter straffelovens § 223, stk. 1, er strafferammen for samleje med et  

 adoptivbarn, stedbarn eller plejebarn under 18 år imidlertid kun fængsel  

 indtil 4 år.
Denne lavere strafferamme indebærer, at forældelsesfristen efter  

 § 93 kun er 5 år.
5.2. Rigsadvokatens udtalelse I forbindelse med Justitsministeriets besvarelse af 10. juni 1996 af  

 spørgsmål nr. 35-37 fra Folketingets Retsudvalg (Alm. del - bilag 68) har  

 rigsadvokaten foreslået, at det overvejes at udvide straffelovens § 210 til  

 også at omfatte forhold til en person af samme køn.
 Rigsadvokaten har endvidere foreslået, at straffelovens § 210, stk. 3,  

 ændres, således at anden kønslig omgængelse end samleje sidestilles med  

 samleje i strafmæssig henseende.
 I sager vedrørende adoptivbørn, stedbørn og plejebørn gælder der som nævnt  

 ovenfor under pkt. 5.1.3. en 5-årig forældelsesfrist, hvorimod der i sager om  

 samleje med et barn under 15 år og i incestsager gælder en 10-årig  

 forældelsesfrist.
I skrivelsen fra rigsadvokaten anføres det, at seksuelt misbrug af børn i  

 familien ofte er længerevarende, og at anmeldelse ofte modtages lang tid  

 efter gerningstidspunktet.
Forskellen i forældelsesfristen har derfor en  

 betydelig indflydelse på tiltalerejsningen i sager vedrørende adoptivbørn,  

 stedbørn og plejebørn, idet et ikke uvæsentligt gerningstidsrum mellem  

 barnets fyldte 15. og 18. år ofte vil være forældet.
 Som eksempel på forældelsesfristens betydning omtaler rigsadvokaten en sag  

 fra 1994. I denne sag henvendte en steddatter, der var født i 1970, sig i  

 1992 til politiet og forklarede, at hendes stedfar havde haft samleje med  

 hende, inden hun fyldte 15 år, og var fortsat hermed til hun fyldte 21 år.  

 Steddatteren havde i 1987 fået et barn, som stedfaderen var far til.
 Med hensyn til forholdene efter, at steddatteren var fyldt 15 år, kunne  

 der som følge af den 5-årige forældelse alene rejses tiltale for seksuelle  

 forhold, der havde fundet sted i indtil 5 år, før forældelsen blev afbrudt i  

 1992. Det indebar navnlig, at seksuelle forhold i den periode, hvor  

 steddatterens barn blev undfanget, ikke kunne straffes, og at det derfor var  

 udelukket som strafskærpende omstændighed at gøre gældende, at steddatteren  

 var blevet gravid som følge af forholdet.
 Rigsadvokaten har på den baggrund foreslået, at straffelovens § 93 ændres,  

 således at samleje eller anden kønslig omgængelse med et adoptivbarn,  

 stedbarn eller plejebarn, der er 15-18 år - ligesom det er tilfældet med  

 hensyn til bl.a. incestsager - undergives en 10-årig forældelse.
5.3. Justitsministeriets overvejelser Som det fremgår af pkt. 5.1.1., er det efter ordlyden af de gældende  

 regler ikke muligt at straffe for incestforhold mellem personer af samme køn,  

 f.eks. en fars forhold til sin søn, hvis drengen er fyldt 15 år på  

 gerningstidspunktet.
 Derimod er et tilsvarende forhold mellem en far og en datter, der er fyldt  

 15 år, strafbart efter bestemmelsen i § 210. Også et forhold mellem en mand  

 og hans adoptivsøn på 15- 18 år kan straffes (straffelovens § 223, jf. §  

 225).
 Der er efter Justitsministeriets opfattelse ikke nogen reel grund til  

 denne forskel.
 Justitsministeriet er derfor enig med rigsadvokaten i, at det også bør  

 være strafbart for forældre at have et incestuøst forhold til et barn af  

 samme køn.
 Derved bringes straffelovens bestemmelse om incest på dette punkt i  

 overensstemmelse med bestemmelserne i §§ 216-220 og 222-223 om forbrydelser  

 mod kønssædeligheden, der i medfør af bestemmelsen i § 225 finder tilsvarende  

 anvendelse med hensyn til kønslig omgængelse med en person af samme køn.
 Justitsministeriet er også enig med rigsadvokaten i, at der i incestsager  

 bør være sidestilling mellem samleje og anden kønslig omgængelse end samleje.
 Derved bringes straffelovens bestemmelse om incest også på dette punkt i  

 overensstemmelse med bestemmelserne i §§ 216-223 om forbrydelser mod  

 kønssædeligheden, der i medfør af bestemmelsen i § 224 finder tilsvarende  

 anvendelse med hensyn til anden kønslig omgængelse end samleje.
 Det foreslås derfor at ændre straffelovens § 210, stk. 3, således at anden  

 kønslig omgængelse end samleje sidestilles med samleje i strafmæssig  

 henseende, og således at bestemmelsen også omfatter kønslig omgængelse med en  

 person af samme køn.
 Justitsministeriet er opmærksom på, at denne sidstnævnte ændring - i  

 modsætning til bestemmelsen i § 223 om forhold til et adoptivbarn, stedbarn  

 eller plejebarn - også omfatter incestforhold, der begås, efter at barnet er  

 fyldt 18 år.
Det kan i den forbindelse anføres, at behovet for at beskytte et barn, der  

 er fyldt 18 år, mod seksuelt forhold til forældrene er mindre, end når barnet  

 er under 18 år.
På den anden side er sådanne forhold i dag strafbare for  

 forældre, når der er tale om et barn, der ikke er af samme køn.  

 Justitsministeriet har bl.a. på den baggrund fundet, at den foreslåede  

 ændring af § 210 om incest ikke bør begrænses til børn, der ikke er fyldt 18  

 år.
 Justitsministeriet er endvidere enig med rigsadvokaten i, at det bør  

 sikres, at der i sager vedrørende adoptivbørn, stedbørn og plejebørn ikke  

 sker forældelse på et så tidligt tidspunkt, at forhold begået mellem barnets  

 fyldte 15. og 18. år ikke kan straffes eller tages i betragtning ved  

 straffastsættelsen.
 Det foreslås derfor, at straffelovens § 93 ændres, således at samleje  

 eller anden kønslig omgængelse med et adoptivbarn, stedbarn eller plejebarn i  

 alderen 15-18 år - ligesom det er tilfældet med bl.a. incestsager -  

 undergives en 10-årig forældelse.
Det bemærkes i den forbindelse, at Justitsministeriet har overvejet, om  

 problemerne med hensyn til forældelse i disse sager i stedet burde løses ved  

 en forhøjelse af strafferammen i § 223, der er 4 år, til 6 år.
En sådan  

 ændring ville medføre en 10-årig forældelsesfrist.
Justitsministeriet har imidlertid ikke ment nu at burde foreslå en sådan  

 ændring.
Det skyldes bl.a., at § 223, stk. 1, kun anvendes som eneste  

 straffebestemmelse i de tilfælde, hvor barnet er fyldt 15 år.
Er barnet  

 yngre, anvendes bestemmelsen i straffelivens § 222, der har strafferammer på  

 6 og 10 år.
En forhøjelse af strafferammen for forhold mellem 15-18 årige og  

 stedforældre eller adoptivforældre, vil således kunne medføre højere straffe  

 i disse sager.
Det kan i den forbindelse nævnes, at Straffelovrådet i  

 betænkning nr. 1099/1987 om strafferammer og prøveløsladelse har foreslået,  

 at strafmaksimum i § 223, stk. 1, nedsættes til 2 år, jf. betænkningen side  

 174.
Justitsministeriet er opmærksom på, at straffelovens regler om seksuelle  

 forhold til på den ene side beslægtede og på den anden side adoptivbørn,  

 stedbørn og plejebørn har et forskelligt indhold både med hensyn til  

 strafferamme og med hensyn til det strafbare område.
Justitsministeriet vil  

 overveje, om der er anledning til at tage dette spørgsmål op på et senere  

 tidspunkt.
 Om de foreslåede ændringer henvises i øvrigt til lovforslagets § 2, nr. 1  

 og 2, og bemærkningerne til disse bestemmelser.
5.4. Initiativer vedrørende politiets behandling af sager om seksuelle  

 overgreb mod børn I tilknytning til de ovennævnte forslag om ændring af straffelovens  

 bestemmelse om incest kan det oplyses, at en arbejdsgruppe bestående af  

 repræsentanter for politiet og anklagemyndigheden med deltagelse af en  

 speciallæge i børnesygdomme i maj 1995 afgav en beretning om videoafhøring af  

 børn.
Arbejdsgruppen anbefalede bl.a., at der oprettes efteruddannelseskurser  

 for ansatte i kriminalpolitiet med henblik på bevissikring, herunder  

 afhøring, i sager om seksuelle overgreb på børn.
Sådanne  

 efteruddannelseskurser er nu blevet oprettet, og der er foreløbig udbudt tre  

 kurser.
Arbejdsgruppen anbefalede også, at der etableres tidssvarende  

videoafhøringslokaler i hver region samt i København.
Også dette  

 forslag er ved at blive gennemført, idet der nu er etableret - eller i  

 forbindelse med ombygninger planlagt etableret - sådanne lokaler i stort set  

 alle regioner.
Endvidere foreslog arbejdsgruppen, at der fastsættes klare regler i  

 retsplejeloven om dokumentation af videooptagelser under  

 domsforhandlingen.
Arbejdsgruppen henviser til, at der i sager om muligt  

 seksuelt overgreb mod børn kun bør ske en afhøring af barnet, og at  

 afhøringen bør foretages hurtigt i forløbet, bl.a. for at skåne barnet for  

 afhøring på et senere tidspunkt, hvor en behandling af barnet ofte vil være  

 begyndt.
Over for hensynet til barnet står imidlertid sigtedes berettigede krav på  

 at få mulighed for at øve et effektivt forsvar mod eventuelle uberettigede  

 anklager.
Retsplejelovens udgangspunkt er derfor, at vidneforklaringer skal  

 afgives umiddelbart for den dømmende ret i forbindelse med domsforhandlingen.  

 Retten kan dog i medfør af retsplejelovens § 877, stk. 3, undtagelsesvis  

 tillade, at f.eks. en videooptagelse af politiets afhøring af et barn  

 benyttes som bevis i stedet for en ny og umiddelbar afhøring af barnet i  

 retten.
 De nærmere betingelser for rettens tilladelse til dokumentation af  

 videooptagelser er fastlagt i retspraksis.
Ved rettens stillingtagen til, om videooptagelse kan benyttes som bevis,  

 indgår barnets alder som en væsentlig faktor.
Rettens tilladelse kan efter  

 hidtidig praksis næppe forventes, hvis den afhørte er ældre end omkring 12  

 år.
Samtidig er det af afgørende betydning, at en række retsgarantier -  

 herunder bl.a. om forsvarets adgang til stille supplerende spørgsmål - er  

 tilgodeset i forbindelse med videoafhøringen.
 Efter Justitsministeriets opfattelse er det tvivlsomt, om mere præcise  

 regler er ønskelige på et område som det foreliggende, hvor der i hver enkelt  

 sag skal ske en helt konkret afvejning af hensynet til barnet over for bl.a.  

 hensynet til hovedreglen om, at beviser skal føres umiddelbart for den  

 dømmende ret.
Det er derfor Justitsministeriets opfattelse, at det fortsat bør være  

 overladt til domstolene i den konkrete sag at foretage den fornødne afvejning  

 af, hvorvidt dokumentation af en videoafhøring bør tillades.
Der foreslås  

 derfor ikke lovændringer på dette område.
6. Rådgivning, støtte og information til ofre for forbrydelser 6.1. Offerrådgivning I Sverige findes omkring 100 lokale offerrådgivninger - de såkaldte  

 »brottsofferjourer« - hvor ofre for forbrydelser kan henvende sig  

 og få støtte og vejledning.
Størstedelen af arbejdet i rådgivningerne består i samtaler med ofre og  

 henvisninger til professionelle hjælpeinstanser.
Rådgivningerne er etableret  

 lokalt og baseres på frivillig arbejdskraft, der ydes af udvalgte  

 støttepersoner.
Støttepersonerne rekrutteres på baggrund af interviews, og  

 der lægges særlig vægt på, at de pågældende har et positivt menneskesyn, en  

 vis modenhed og psykisk stabilitet, og at de er i stand til at lytte til  

 andre mennesker.
Når en støtteperson er godkendt, gennemgår den pågældende en  

 særlig uddannelse.
 De svenske erfaringer med den støtte og rådgivning, der ydes til ofre i  

 offerrådgivningerne, er efter det oplyste meget positive.
Med inspiration i den svenske ordning foreslås det derfor, at der i  

 Danmark søges etableret et landsdækkende net af lokale offerrådgivninger,  

 hvor der tilbydes ofre for forbrydelser støtte og vejledning af frivillige  

 støttepersoner.
Målet er, at der skal være en rådgivning i hver politikreds.
Offerrådgivningernes opgave skal først og fremmest være at give personlig  

 støtte til ofre for forbrydelser.
I mange tilfælde kan en sådan støtte gives  

 »blot« ved at lytte til og tale med ofret.
I offerrådgivningen skal ofret også kunne få vejledning om mulighederne  

 for at søge det offentlige om erstatning, om mulighederne for psykologhjælp,  

 for advokatbistand m.v. og eventuelt tillige bistand ved spørgsmål om  

 udfyldelse af ansøgningsskemaer eller skadesanmeldelser til  

 forsikringsselskaber m.m.
Giver forbrydelsen anledning til, at ofret søger at  

 opnå erstatning - f.eks. hos Nævnet vedrørende erstatning til ofre for  

 forbrydelser eller hos gerningsmanden - kan ofret vejledes om reglerne om  

 adgangen til eventuelt at få erstatningskravet påkendt i forbindelse med  

 straffesagen eller eventuelt om mulighederne for at opnå retshjælp til en  

 efterfølgende civil retssag om kravet.
Der kan også være behov for, at rådgivningens støtteperson, f.eks. i et  

 tilfælde, hvor ofret modtager en indkaldelse til at afgive vidneforklaring i  

 retten, forbereder ofret på denne situation ved at forklare om det sædvanlige  

 forløb i en retssal under en domsforhandling.
Støttepersonen kan eventuelt  

 også gå med i retten, hvis ofret føler behov for at have en ved sin side.
Det skal i øvrigt være et mål, at der er mulighed for at rette henvendelse  

 til støttepersoner fra offerrådgivningen også f.eks. umiddelbart efter, at en  

 forbrydelse er sket.
Det vil f.eks. kunne ske ved, at der lokalt etableres en  

 form for telefonvagtordninger, hvor offeret kan rette henvendelse også sent  

 om aftenen m.v.
Det er hensigten, at offerrådgivningen skal stå åben for alle, som føler  

 behov for rådgivning af den art, som er nævnt ovenfor.
Ordningen begrænses  

 således ikke til ofre for bestemte former for (alvorligere) kriminalitet.  

 Også f.eks. personer, der har fået beskikket en bistandsadvokat, vil således  

 kunne henvende sig i en offerrådgivning, f.eks. med henblik på at have en  

 person at tale med.
 Opgaven med at etablere og vedligeholde nettet af lokale offerrådgivninger  

 vil blive henlagt til Rigspolitichefen eller Direktoratet for  

 Kriminalforsorgen, der skal skabe de nødvendige betingelser for, at opgaven  

 med at bistå og støtte ofre kan løses lokalt.
Der skal findes støttepersoner, der er interesseret i på frivillig basis  

 at hjælpe ofre for forbrydelser.
Der skal herved navnlig tages hensyn til  

 menneskelige egenskaber og ikke stilles specifikke krav til en bestemt form  

 for uddannelse eller baggrund.
Derimod forudsættes det, at der tilrettelægges  

 et særligt kursus, der tilbydes de personer, der skal fungere som  

 støttepersoner.
Kurset skal give information om lovgivning på området og om  

 offentlige støttemuligheder for ofre for forbrydelser, således at  

 støttepersonerne får en solid viden og et godt grundlag for at tilbyde  

 vejledning til ofre for forbrydelser.
Også forståelse for ofrenes situation,  

 kendskab til menneskers reaktion, når de udsættes for forbrydelser m.m., bør  

 indgå i undervisningen.
Det er samtidig den centrale myndigheds opgave i samarbejde f.eks. med  

 kommunerne at finde egnede lokaler til offerrådgivninger og at sørge for  

 adgang til telefon og almindelige kontorholdsartikler.
Endvidere skal der  

 centralt udarbejdes informationsmateriale m.v.
Den centrale myndighed skal derimod ikke have indflydelse på den konkrete  

 bistand og vejledning, der gives til ofre, der henvender sig i en  

 offerrådgivning.
Offerrådgivningernes styrke skal navnlig bygge på det  

 frivillige element og uafhængigheden af offentlige myndigheder.
Etablering af offerrådgivninger er et supplement til den rådgivende og  

 støttende funktion, som politiet varetager i forhold til ofre for  

 forbrydelser, og kan ikke erstatte politiets forpligtelser i forhold til  

 ofrene.
Offerrådgivningerne skal således fungere i et samspil med politiet.  

 Politiet skal informere ofre om rådgivningens eksistens og i givet fald bistå  

 med at skabe kontakt mellem offer og offerrådgivning.
Der ydes i øvrigt efter Sundhedsministeriets bekendtgørelse nr. 1191 af  

 18. december 1996 tilskud til psykologhjælp til voldsofre og andre særlig  

 udsatte grupper.
Tilskuddet udgør 60 pct. af det honorar pr. konsultation,  

 der er fastsat i overenskomsten mellem Sygesikringen og Dansk  

 Psykologforening.
Ved finansloven for 1997 er det beløb, der kan anvendes til  

 tilskud til psykologbistand, forhøjet fra 25,7 mio. kr. til 41,4 mio. kr.
 Offerrådgivningerne er også et supplement til denne ordning med  

 psykologbistand, og offerrådgivningerne kan således vejlede om muligheden for  

 at få hjælp af en psykolog.
6.2. Informationsmateriale til ofre for forbrydelser Et vigtigt led i styrkelsen af retsstillingen for ofre er, at personer,  

 der har været udsat for en forbrydelse, får information om mulighederne for  

 bistand og om sagens videre forløb m.v.
Justitsministeriet vil derfor udarbejde en pjece med oplysninger til ofre  

 for forbrydelser.
Pjecen kan udleveres bl.a. af politiet, som oftest får den  

 første kontakt med personer, der har været udsat for kriminalitet.
 Pjecen skal give en beskrivelse af forløbet af en straffesag både med  

 hensyn til politiets behandling og en eventuel senere retssag.
Endvidere skal der gives oplysning om rettigheder og pligter i forbindelse  

 med en straffesag.
Det kan bl.a. nævnes, at et offer, der indkaldes til  

 afhøring hos politiet eller som vidne i retten, har ret til at medtage en  

 støtteperson under afhøringen.
Ofret bør samtidig informeres om, at den  

 pågældende kan blive indkaldt flere gange for at afgive forklaring.
Det kan  

 også være relevant at oplyse, at der ved vidneafhøring i retten kan tages  

 særlige hensyn til ofre, der er bange for at blive konfronteret med  

 gerningsmanden, og at ofret kan rette henvendelse herom til politiet eller  

 retten inden retsmødet.
 Endelig skal pjecen indeholde information om offentlige og private tilbud  

 om hjælp til ofre for forbrydelser, herunder om Nævnet vedrørende erstatning  

 til ofre for forbrydelser, om eventuelle offerrådgivninger og eventuelt også  

 om organisationen »Hjælp Voldsofre« og de tilbud, som denne  

 forening giver.
 Pjecen tænkes ikke kun udleveret af politiet, men bør også være  

 tilgængelig andre steder f.eks. på dommerkontorer, biblioteker,  

 kommunekontorer m.v.
 6.3. Politiets kontakt med ofre m.v.
Som nævnt ovenfor er politiet ofte blandt de første, der kommer i kontakt  

 med personer, der har været udsat for en forbrydelse.
Politiet har også  

 opgaver i forbindelse med underretning af pårørende til personer, der er  

 kommet til skade eller er blevet dræbt i forbindelse med forbrydelser eller  

 ulykker.
 Det er vigtigt, at politiets opgaver i den forbindelse løses bedst muligt.
Justitsministeriet har derfor drøftet spørgsmålet om nærmere  

 retningslinier for politiets kontakt med ofre og andre borgere, der befinder  

 sig i en ulykkelig situation, i en uformel arbejdsgruppe med repræsentanter  

 for Rigspolitichefen og anklagemyndigheden.
Politiskolen under  

 Rigspolitichefen har i fortsættelse heraf udarbejdet et notat om politiets  

 behandling af ofre for forbrydelser og ulykker og deres pårørende.
Notatet  

 indeholder både retningslinier for politiets behandling af ofre og deres  

 pårørende og en oversigt over de regler, der gælder vedrørende ofres  

 rettigheder m.v.
 Justitsministeriet har udsendt notatet til samtlige politikredse som et  

 arbejdsredskab i denne type sager og samtidig som en påmindelse om at udvise  

 særlig nænsomhed, venlighed og imødekommenhed i kontakten med ofre for  

 forbrydelser og ulykker og deres pårørende.
7. Forsøgsordning med konfrontation i konfliktråd I 1994 blev der som et led i indsatsen mod vold iværksat en forsøgsordning  

 med mægling i konfliktråd.
Formålet med forsøget var bl.a. at undersøge, om det er muligt at opstille  

 et supplement til det eksisterende straffesystem ved at lade offer og  

 gerningsmand møde hinanden og tale om kriminaliteten under en mæglers  

 tilstedeværelse.
Hensigten var at give gerningsmanden større ansvarlighed med  

 hensyn til sine handlinger for på den måde at modvirke senere kriminalitet.  

 Samtidig skulle mæglingen løse op for offerets frustrationer og angst og  

 herved medvirke til at give offeret større tryghed i dagligdagen.
 Forsøget blev gennemført med oprettelse af 5 konfliktråd i 4  

 politikredse/kommuner (Holstebro, Sønderborg, Svendborg og København),  

 således at der kunne afholdes konfliktrådssamtaler fra februar 1995 til  

 februar 1996.
Rammerne for forsøget blev fastsat således, at mægling skulle være  

 frivillig for offer og gerningsmand.
Mæglingen var endvidere et supplement  

 til sædvanlig retsforfølgning og ikke et alternativ, der kunne erstatte  

 straf.
Gerningsmanden skulle oprindelig være i alderen 15-18/20 år.
Endvidere  

 skulle den pågældende være ustraffet eller kun straffet i ubetydelig grad.
I  

 april 1995 blev målgruppen udvidet til gerningsmænd i alderen 15-21 år, og  

 kravet om, at den pågældende skulle være ustraffet, blev blødt op.
Det var endvidere et krav, at kriminaliteten skulle være tilstået.
Den  

 omfattede kriminalitet var først og fremmest værthusvold, vold mod særligt  

 udsatte grupper og gadevold.
Endvidere kunne der mægles i sager om anden  

 angstskabende eller krænkende kriminalitet, f.eks. brugstyveri, tasketyveri,  

 butikstyveri, indbrudssager og hærværkssager.
Der er i den 1-årige forsøgsperiode kun gennemført mægling i 4 sager.  

 Resultaterne af disse mæglinger har dog været positive.
I de sager, hvor  

 mægling blev gennemført, har samtalen således i alle tilfælde resulteret i en  

 aftale om betaling af erstatning til offeret, en undskyldning fra  

 gerningsmanden eller lignende.
I Det Kriminalpræventive Råds rapport om forsøget peges der på, at der har  

 været for få sager i forsøgsperioden.
Grunden til, at der har været så få  

 sager, antages bl.a. at være, at mægling er noget nyt, som både offer og  

 gerningsmand er usikre overfor.
 Også i Norge har et af de væsentlige problemer været, at der var for få  

 sager.
Det kan i øvrigt oplyses, at i en af sagerne, der vedrørte vold, blev der  

 fastsat en lavere straf end normalt i sådanne sager.
Ved denne dom er der  

 således åbnet for strafnedsættelse på grund af deltagelse i mægling.
 Det gennemførte forsøg viser, at der i de sager, hvor konfliktråd blev  

 afholdt, i alle tilfælde var resultater af samtalen.
 Det er imidlertid meget vanskeligt på grundlag af de få sager, som førte  

 til mægling i forsøgsordningen, at tage endelig stilling til, om konfliktråd  

 bør indføres som en permanent ordning i Danmark.
 Justitsministeriet vil derfor iværksætte et yderligere og bredere forsøg  

 med konfliktråd, som kan give et mere fyldigt grundlag for at vurdere  

 konfliktrådenes eventuelle fremtidige rolle i kriminalitetsbekæmpelsen.
Det er hensigten, at forsøget skal give mulighed for, at alle  

 aldersgrupper af sigtede, dvs. personer på 15 år eller derover, kan deltage i  

 mægling.
Endvidere vil forsøget blive gennemført i et større antal  

 politikredse, eventuelt i en eller to amtskommuner.
Også for så vidt angår kriminalitetens art foreslås udvidelser.  

 Kriminalitetens art var i forsøgsordningen først og fremmest vold.
Vold skal  

 også i den nye forsøgsordning være omfattet af muligheden for at gennemføre  

 mægling, men også kriminalitet som indbrud, butikstyveri, brugstyveri,  

 tasketyveri og hærværk skal indgå.
Det skal endvidere ikke være udelukket at  

 inddrage andre former for kriminalitet, som kan virke krænkende for offeret,  

 og som efter en konkret vurdering anses for egnet til mægling.
Det skal fortsat være en forudsætning, at den sigtede i det væsentlige har  

 tilstået forholdet.
Derimod skal gerningsmandens eventuelle forstraffe ikke i  

 sig selv udelukke anvendelse af mægling i konfliktråd.
 De foreslåede udvidelser i forhold til det tidligere forsøg bør kunne  

 medføre et større antal sager og en bredere erfaring med konfliktråd.
Mæglingen skal ligesom i forsøgsperioden betragtes som et supplement til  

 sædvanlig retsforfølgning og ikke som et alternativ til straf.
Det skyldes  

 bl.a., at der bør opnås en bredere erfaring med konfliktråd, inden der tages  

 nærmere stilling til denne problemstilling.
Det er dog ikke udelukket - sådan som det også viste sig i  

 forsøgsordningen - at domstolene ved straffastsættelsen efter en konkret  

 vurdering kan tillægge en gennemført mægling betydning, således at straffen  

 bliver mildere.
Det skyldes bl.a., at straffelovens § 84 giver mulighed for  

 at nedsætte straffen, hvis den tiltalte har genoprettet den skade, som er  

 forvoldt ved lovovertrædelsen.
Det vil således kunne forekomme, at f.eks.  

 betaling af erstatning for ødelæggelserne i en hærværkssag også i de  

 situationer, hvor erstatningen er et resultat af en mægling, kan medføre en  

 lavere straf for lovovertrædelsen.
Det er dog ikke en mindre straf, der på  

 nuværende tidspunkt er formålet med konfliktråd.
 Det vil også for det nye udvidede forsøg være Det Kriminalpræventive Råd,  

 der for Justitsministeriet skal stå for etablering og evaluering af forsøget.
 Det er målet, at forsøget skal være afsluttet og evalueret efter ca. 3 år.
8. Styrkelse af forskningen på Justitsministeriets område 8.1. Forslagene fra arbejdsgruppen om styrkelse af forskningen på  

 Justitsministeriets område I februar 1996 afholdt Justitsministeriet et seminar om organisationen og  

 styringen af den kriminalpolitiske forskning.
På seminaret var der bred  

 enighed om, at der er behov for en styrkelse af den kriminalpolitiske  

 forskning.
Bl.a. på baggrund af drøftelserne på seminaret nedsatte Justitsministeriet  

 i foråret 1996 en arbejdsgruppe, der skulle foreslå initiativer til en  

 styrkelse af forskningen.
Arbejdsgruppen bestod af repræsentanter for  

 Direktoratet for Kriminalforsorgen, Rigsadvokaten, Det Kriminalpræventive  

 Råd, Rigspolitichefen, Københavns og Århus Universitet samt  

 Justitsministeriet.
Arbejdsgruppen afsluttede sit arbejde i efteråret 1996 med et notat om  

 styrkelse af forskningen på Justitsministeriets område. (Bilag 2 til  

 lovforslaget) Arbejdsgruppen foreslår, at der oprettes et overordnet forskningspolitisk  

 udvalg (Justitsministeriets Forskningspolitiske Udvalg).
Udvalget skal bl.a. rådgive justitsministeren om forskningspolitiske  

 spørgsmål, vurdere behovet for forskning på bestemte områder, herunder  

 eventuelt komme med forslag til forskningsprojekter, koordinere forskningen  

 inden for hele Justitsministeriets område og koordinere denne forskning med  

 forskning på andre ministeriers områder.
Endvidere skal udvalget medvirke  

 til, at oplysninger om forskning er let tilgængelige for myndigheder og  

 forskere og efter anmodning fra justitsministeren medvirke ved udarbejdelsen  

 af generelle retningslinier for tildeling af offentlige midler til konkrete  

 forskningsprojekter m.v.
 Arbejdsgruppen foreslår endvidere, at der oprettes et sekretariat i  

 Justitsministeriet, der kan varetage de løbende mindre opgaver i relation til  

 forskning inden for Justitsministeriets område.
 Om sammensætningen af det forskningspolitiske udvalg m.v. henvises til  

 pkt. 5.2. i arbejdsgruppens notat (bilag 2) og om sekretariatsfunktionen til  

 pkt. 5.3.
 Arbejdsgruppen foreslår endvidere, at der - for at de rammer, der skabes  

 for en styrkelse af forskningen, får et konkret indhold - afsættes et beløb  

 på 2-3 mio. kr. til finansiering af konkrete forskningsprojekter inden for  

 Justitsministeriets område.
 Endelig foreslår arbejdsgruppen, at der i Justitsministeriets departement  

 sker en styrkelse af varetagelsen af generelle opgaver vedrørende forskning  

 og af behandlingen af konkrete sager vedrørende forskning ved ansættelse af  

 en forsknings- og statistikmedarbejder med en relevant samfundsvidenskabelig  

 forskeruddannelse.
8.2. Justitsministeriets overvejelser Justitsministeriet har gennem en årrække haft ønsker om, bl.a. at der i  

 højere grad iværksættes forskning i relation til ministeriets lovgivning og  

 andre sagsområder.
Der er derfor i de senere år i en række tilfælde i  

 forbindelse med fremsættelse af forslag om ny lovgivning afsat midler til  

 forskning i relation til de foreslåede ændringer m.v.
Forslagene fra arbejdsgruppen giver mulighed for, at ministeriet mere  

 generelt kan yde støtte til og få udbytte af forskning, der har tilknytning  

 til de områder, der varetages af ministeriet.
Det gælder ikke blot forskning  

 på det kriminalpolitiske område, men også forskning vedrørende f.eks.  

 offentlig ret, familieret og formueret.
Forslagene vil også kunne sikre en  

 bedre koordinering af forskningen på disse områder.
 Herudover kan der ske en styrkelse med hensyn til statistiske oplysninger  

 m.v.
Justitsministeriet er derfor indstillet på at følge arbejdsgruppens  

 forslag om at nedsætte et forskningspolitisk udvalg.
Også de øvrige forslag  

 fra arbejdsgruppen vil blive gennemført - herunder forslaget om ansættelse af  

 en forsknings- og statistikmedarbejder i Justitsministeriets departement samt  

 forslaget om, at der afsættes et beløb til finansiering af  

 forskningsprojekter.
Dette beløb foreslås foreløbig fastsat til 1,5 mio. kr.  

 årligt, jf. også bemærkningerne nedenfor under pkt. 9 om lovforslagets  

 økonomiske og administrative konsekvenser.
 9. Lovforslagets økonomiske og administrative konsekvenser m.v.
 Lovforslaget, der har til hovedformål at styrke retsstillingen for ofre  

 for forbrydelser, indeholder forslag om en række nye initiativer, hvis  

 gennemførelse medfører merudgifter.
 Forslaget om beskikkelse af en bistandsadvokat for forurettede på begæring  

 i alle sager om volds- og seksualforbrydelser samt beskikkelse af advokat for  

 pårørende til en person, der er afgået ved døden, indebærer, at der i et  

 yderligere antal sager vil skulle afholdes udgifter til advokatsalærer m.v.
 Lovforslaget indebærer endvidere en udvidelse af adgangen til økonomisk  

 godtgørelse til ofre for grove voldsforbrydelser, hvilket vil medføre  

 udgifter til denne godtgørelse i det omfang, det ikke er muligt at få  

 godtgørelsen betalt af gerningsmanden.
 Forslaget om etablering af et landsdækkende net af lokale  

 offerrådgivninger, der skal tilbyde rådgivning, støtte og information til  

 ofre for forbrydelser, vil medføre udgifter til kursusvirksomhed og  

 kontorhold samt merudgifter til drift af en central enhed til etablering,  

 vedligeholdelse og koordinering af arbejdet i de lokale offerrådgivninger.
Det foreslås endvidere at etablere en yderligere og bredere forsøgsordning  

 med konfrontation i konfliktråd i forhold til det tidligere gennemførte  

 forsøg.
Forslaget medfører udgifter til informationsmateriale, afholdelse af  

 kurser for mæglere, konsulentbistand m.v.
Endelig følger det af lovforslaget, at der skal ske en styrkelse af  

 forskningen på Justitsministeriets område.
Styrkelsen sker bl.a. ved  

 oprettelse af et nyt forskningsudvalg under Justitsministeriet, ligesom der  

 etableres en forsknings- og dokumentationsfunktion i Justitsministeriets  

 departement og afholdes udgifter til køb af ekstern forskning og  

 undersøgelser.
 De samlede udgifter ved lovforslaget skønnes herefter at udgøre ca. 4,2  

 mio. kr., heraf 1,0 mio. kr. lønsum, i 1997 og 6,5 mio. kr., heraf 1,5 mio.  

 kr. lønsum, pr. år i de følgende år.
Lovforslaget skønnes ikke i øvrigt at medføre økonomiske eller  

 administrative konsekvenser for det offentlige af betydning.
Forslaget har  

 endvidere ikke miljømæssige eller erhvervsøkonomiske konsekvenser og  

 indeholder ikke EU-retlige aspekter.
 10. Hørte myndigheder m.v.
 Præsidenterne for Østre Landsret, Vestre Landsret, Københavns Byret,  

 retterne i Århus, Odense, Ålborg og Roskilde, Den Danske Dommerforening,  

 Dommerfuldmægtigforeningen, Rigsadvokaten, Rigspolitichefen, Politidirektøren  

 i København, Foreningen af Politimestre i Danmark,  

 Politifuldmægtigforeningen, Dansk Politiforbund, Dansk  

 Kriminalpolitiforening, Advokatrådet, Det Danske Center for  

 Menneskerettigheder, Nævnet vedrørende erstatning til ofre for Forbrydelser,  

 Landsforeningen Hjælp Voldsofre, Foreningen Stop Volden, Amtsrådsforeningen,  

 Kommunernes Landsforening samt Københavns og Frederiksberg kommuner.
 Bemærkninger til lovforslagets enkelte bestemmelser I bilag 1 til  

 lovforslaget er de foreslåede bestemmelser sammenholdt med de gældende  

 regler.
Til § 1 Retsplejeloven Til nr. 1 Forslaget indebærer, at det bliver udgangspunktet, at en anmodning om  

 beskikkelse af en bistandsadvokat skal imødekommes i de sager om  

 sædelighedsforbrydelser og voldsforbrydelser, der i dag er omfattet af den  

 fakultative regel i retsplejelovens § 741 a, stk. 2.
 Efter de foreslåede bestemmelser i stk. 1, 2. og 3. pkt., kan retten dog  

 afslå beskikkelse af bistandsadvokat, hvis lovovertrædelsen er af mindre  

 alvorlig karakter, og advokatbistand må anses for åbenbart unødvendig.
Sager af mindre alvorlig karakter er sager, der kan forventes afgjort med  

 bøde eller en meget kort frihedsstraf.
Det er samtidig en betingelse, at der  

 åbenbart ikke er behov for advokatbistand.
Dette kan f.eks. være tilfældet,  

 hvis der er tale om værtshusklammeri, hvor der ikke er opstået skade, eller  

 en blufærdighedskrænkelse, hvor den forurettede nok kan være ilde berørt, men  

 ikke har været udsat for en væsentlig krænkelse.
 Adgangen til at afslå beskikkelse af bistandsadvokat er således meget  

 snæver.
Der bliver som hidtil ikke tale om automatisk at beskikke en  

 bistandsadvokat.
Beskikkelse forudsætter således fremsættelse af en anmodning  

 herom fra forurettede.
 Der henvises i øvrigt til de almindelige bemærkninger pkt. 2.
Til nr. 2 Stk. 1 svarer - med enkelte sproglige ændringer - til den  

 nugældende bestemmelse i § 995 a, 1. pkt.
 Forslaget i stk. 2 indebærer, at der kan beskikkes advokat for  

 pårørende til en person, der er afgået ved døden som følge af en forbrydelse,  

 med henblik på bistand ved opgørelse af erstatningskrav, uden hensyn til de  

 pågældendes økonomiske formåen.
 Det er en forudsætning, at retten finder, at der kan være behov for  

 advokatbistand.
 Om baggrunden for forslaget henvises i øvrigt til de almindelige  

 bemærkninger pkt. 3.
 Stk. 3 svarer til den nugældende regel i § 995 a, 2. pkt.
Til § 2 Straffeloven Til nr. 1 Forslaget indebærer, at straffelovens § 223, stk. 1, om den, der har  

 samleje med en person under 18 år, der er den skyldiges adoptivbarn, stedbarn  

 eller plejebarn eller er betroet den pågældende til undervisning eller  

 opdragelse, undergives en 10-årig forældelse.
 Derved kommer forældelsesfristen til at svare til den frist, der gælder  

 for overtrædelse af straffelovens § 210 om incest og § 222, stk. 1, om  

 samleje med et barn under 15 år.
 Der henvises i øvrigt til de almindelige bemærkninger pkt. 5.
Til nr. 2 Efter forslaget udvides straffelovens § 210 om incest til også at omfatte  

 forhold til en person af samme køn.
Endvidere foreslås reglen ændret, således  

 at anden kønslig omgængelse end samleje sidestilles med samleje i strafmæssig  

 henseende.
 Om baggrunden for forslagene henvises til de almindelige bemærkninger pkt.  

 5.
Til § 3 Erstatningsansvarsloven Bestemmelsens stk. 1 svarer til den  

 nugældende regel i erstatningsansvarslovens § 26, 1. pkt, og forslaget  

 indebærer ikke ændringer i rækkevidden af denne bestemmelse.
 I stk. 2 foreslås en udvidet adgang til at yde godtgørelse for  

 ikke-økonomisk skade i forbindelse med forbrydelser.
 Formålet med den foreslåede bestemmelse er, at domstolene i de tilfælde,  

 hvor der ikke er lidt tort, og hvor der derfor ikke ydes en godtgørelse efter  

 stk. 1, fremover skal udmåle en godtgørelse som kompensation for  

 ikke-økonomisk skade, hvis krænkelsen er sket ved en forbrydelse, der har  

 indebåret et særligt groft angreb mod en andens frihed eller person.
Den foreslåede bestemmelser omfatter - i modsætning til stk. 1 - kun  

 krænkelser, der er sket ved en forbrydelse.
Forbrydelsen skal endvidere have  

 indebåret et angreb.
Der kan derfor ikke tilkendes godtgørelse efter stk. 2  

 ved uagtsomme forhold, f.eks. ved overtrædelse af straffelovens § 249 om  

 uagtsom legemsbeskadigelse.
Angrebet skal være sket mod en andens frihed eller person.
Bestemmelsen  

 omfatter således i modsætning til reglen i stk. 1 ikke angreb alene mod fred  

 eller ære.
Bestemmelsens kerneområde vil være straffelovsovertrædelser i form af  

 særligt grov vold eller frihedsberøvelse.
Bestemmelsen kan således omfatte  

 forbrydelser, hvor vold indgår i gerningsindholdet, herunder både forhold,  

 der udelukkende består i vold, og f.eks. røveri, voldtægt og drabsforsøg.
 Kravet om forholdets grovhed indebærer, at der skal være tale om en  

 forbrydelse, der har medført alvorlig utryghed og angst hos ofret, og som  

 også generelt set er egnet til at skabe betydelig frygt og bekymring.
Ved vold vil det være en forudsætning, at volden er sket ved anvendelse af  

 våben, eller at der er tale om vold gennem længere tid - flere timer.
Det vil  

 normalt også være en forudsætning, at volden har medført alvorlige skader.
 Angreb mod en persons frihed vil kunne medføre godtgørelse efter den  

 foreslåede bestemmelse, hvis frihedsberøvelsen har været af en vis længde og  

 er foregået under sådanne omstændigheder, f.eks. ved anvendelse af trussel  

 med våben, at forholdet er voldsomt angstskabende for offeret.
Kravet om forbrydelsens særlige grovhed indebærer, at forholdet også ved  

 strafudmålingen betragtes som værende af grovere karakter.
Det vil således  

 være udgangspunktet, at forbrydelsen skal medføre fængsel i omkring 1 år  

 eller derover.
Godtgørelsens størrelse forudsættes som udgangspunkt at ligge i  

 størrelsesordenen 10.000 kr.
Det bemærkes i den forbindelse, at godtgørelsen  

 ligesom godtgørelse for tort er skattefri.
 Stk. 3 vedrører spørgsmålet om overdragelse af et krav på  

 godtgørelse efter stk. 1 eller 2. Bestemmelsen svarer - med en  

 konsekvensændring for så vidt angår den foreslåede udvidede adgang til at  

 fastsætte godtgørelse efter stk. 2 - til den nugældende bestemmelse i  

 erstatningsansvarslovens § 26, 2. pkt.
 Der henvises i øvrigt til de almindelige bemærkninger pkt. 4.
 Til § 4 Det foreslås, at loven træder i kraft den 1. maj 1997.
Det indebærer, at forslagene om ændring af reglerne om beskikkelse af  

 advokat (lovforslagets § 1, nr. 1 og 2) gælder for beskikkelser, der sker på  

 denne dato eller senere. Ændringerne af straffeloven (lovforslagets § 2) har  

 virkning for lovovertrædelser, der begås efter lovens ikrafttræden.
Også den  

 udvidede adgang til at tilkende ofre for visse forbrydelser en mindre  

 økonomisk godtgørelse (lovforslagets § 3) gælder med hensyn til  

 lovovertrædelser, der begås efter lovens ikrafttræden.
Til § 5 Bestemmelsen fastsætter lovens territoriale  

 anvendelsesområde.
Den indebærer, at loven ikke gælder for Færøerne og  

 Grønland.
Lovens §§ 2 (ændring af straffeloven) og 3 (ændring af  

 erstatningsansvarsloven) kan ved kongelig anordning sættes i kraft for  

 Færøerne med de afvigelser, som de særlige færøske forhold tilsiger.
Lovens §  

 1 kan ikke sættes i kraft for Færøerne, der har sin egen retsplejelov.
Lovens § 3 (ændring af erstatningsansvarsloven) kan ved kongelig anordning  

 sættes i kraft for Grønland med de afvigelser, som de særlige grønlandske  

 forhold tilsiger.
Lovens §§ 1 og 2 kan ikke sættes i kraft for Grønland, der  

 har sin egen retsplejelov og kriminallov.
Bilag 1 I dette bilag er (med mindre skrift) indsat den gældende formulering af de bestemmelser, der berøres af lovforslaget § 1 I lov om rettens pleje, jf. lovbekendtgørelse nr. 752 af 15.  

 august 1996 foretages følgende ændringer:
 1. § 741 a, stk. 1 og 2 , ophæves, og istedet indsættes:
» § 741 a.
I sager, der vedrører overtrædelse af straffelovens  

 § 119, § 123, § 210, §§ 216-223, § 224 eller 225, jf. §§ 216-223, § 232, §  

 237, jf. § 21, §§ 244-246, §§ 249 og 250, §§ 260-262 eller § 288, beskikker  

 retten en advokat for den, der er forurettet ved lovovertrædelsen, når den  

 pågældende fremsætter begæring om det.
I sager om overtrædelse af  

 straffelovens § 119, § 123, § 218, stk. 1, §§ 219-221, § 222, stk. 1 og stk.  

 2, 1. led, § 223, stk. 2, § 232, § 237, jf. § 21, §§ 244-246, §§ 249 og 250,  

 §§ 260-262 eller § 288 kan beskikkelse af advokat dog undlades, hvis  

 lovovertrædelsen er af mindre alvorlig karakter, og advokatbistand må anses  

 for unødvendig.
Det samme gælder i sager, der vedrører overtrædelse af  

 straffelovens § 224 eller § 225, jf. §§ 218, stk. 1, §§ 219-221, § 222, stk.  

 1 og stk. 2, 1. led, eller § 223, stk. 2.« Stk. 3 bliver herefter stk. 2.
» § 741 a.
I sager, der vedrører overtrædelse af straffelovens  

 § 210, §§ 216 og 217, § 218, stk. 2, § 222, stk. 2, 2.led eller § 223, stk.  

 1, beskikker retten en advokat for den, der er forurettet ved  

 lovovertrædelsen, når den pågældende fremsætter begæring om det.
Det samme  

 gælder i sager, der vedrører overtrædelse af straffelovens § 224 eller § 225,  

 jf. §§ 216 og 217, § 218, stk. 2, § 222, stk. 2, 2. led eller § 223, stk.  

 1.« Stk. 2. I sager, der vedrører overtrædelse af straffelovens § 119,  

 § 123, § 218, stk. 1, §§ 219-221, § 222, stk. 1 og stk. 2, 1. led, § 223,  

 stk. 2, § 232, § 237, jf. § 21, §§ 244-246, §§ 249 og 250, §§ 260-262 eller §  

 288 kan retten, når forholdene taler derfor, på den forurettedes begæring  

 beskikke en advokat for den pågældende.
Det samme gælder i sager, der  

 vedrører overtrædelse af straffelovens § 224 eller § 225, jf. §§ 218, stk. 1,  

 §§ 219-221, § 222, stk. 1 og stk. 2, 1. led, § 223, stk. 2.
Stk. 3. - - - 2. § 995 a affattes således:
» § 995 a.
Retten kan beskikke en advokat for den forurettede,  

 når det skønnes nødvendigt med advokatbistand ved opgørelsen af  

 erstatningskrav, og forurettede opfylder den i § 330, stk. 1, nr. 2, nævnte  

 betingelse.
 Stk. 2. Når omstændighederne taler for det, kan retten i sager,  

 hvor en person er afgået ved døden som følge af en forbrydelse, beskikke en  

 advokat for de pårørende til at bistå med opgørelsen af erstatningskrav,  

 uanset at de pårørende ikke opfylder betingelsen i § 330, stk. 1, nr. 2.
Stk. 3. Om salær og godtgørelse for udlæg til den beskikkede  

 advokat gælder samme regler som i tilfælde, hvor der er meddelt fri proces,  

 jf. kap. 31.« » § 995 a.
Retten kan beskikke en advokat for den forurettede,  

 når det skønnes nødvendigt, at han har advokatbistand ved opgørelsen af  

 erstatningskravet, og han opfylder den i § 330, stk. 1, nr. 2, nævnte  

 betingelse.
Om salær og godtgørelse for udlæg til den beskikkede advokat  

 gælder samme regler som i tilfælde, hvor der er meddelt fri proces, jf. kap.  

 31.« § 2 I straffeloven, jf. lovbekendtgørelse nr. 886 af 30. oktober 1992 som  

 ændret senest ved lov nr. 474 af 12. juni 1996, foretages følgende ændringer:
 1. I § 93, stk. 3, ændres »§ 289, 1. pkt.,» til:  

 »§§ 223, stk. 1, og 289, 1. pkt.,».
§ 93. Forældelsesfristen er 1) 2 år, når der ikke er hjemlet højere straf end fængsel i 1 år for  

 overtrædelsen, eller når straffen for overtrædelsen ikke ville overstige  

 bøde.
 2) 5 år, når der ikke er hjemlet højere straf end fængsel i 4 år.
 3) 10 år, når der ikke er hjemlet højere straf end fængsel i 10 år.
 4) 15 år, når der ikke er hjemlet højere straf end fængsel på bestemt tid.
Stk. 2. For overtrædelse af denne lovs § 296, stk. 1, nr. 2 og 3,  

 og stk. 2, § 297 og § 302 er forældelsesfristen i intet tilfælde mindre end 5  

 år.
Det samme gælder strafansvar for overtrædelser, hvorved nogen unddrager  

 sig betaling af told og afgifter til det offentlige, eller som er egnede til  

 at medføre, at nogen uberettiget fritages for betaling af sådanne beløb.
 Stk. 3. For overtrædelser af denne lovs § 289, 1. pkt., eller §§  

 13, 15 eller 16 i skattekontrolloven er forældelsesfristen i intet tilfælde  

 mindre end 10 år.
Stk. 4. - - - 2. § 210, stk. 3, affattes således:
» Stk. 3. Bestemmelserne i stk. 1 og 2 finder tilsvarende  

 anvendelse med hensyn til kønslig omgængelse med en person af samme køn og  

 med hensyn til anden kønslig omgængelse end samleje.« § 210. Den, der har samleje med en slægtning i nedstigende linje,  

 straffes med fængsel indtil 6 år.
Stk. 2. Den, der har samleje med sin broder eller søster, straffes  

 med fængsel indtil 2 år.
Straffen kan bortfalde for den, der ikke er fyldt 18  

 år.
 Stk. 3. Har anden kønslig omgængelse end samleje fundet sted,  

 bliver en forholdsmæssigt mindre straf at anvende.
§ 3 I erstatningsansvarsloven, jf. lovbekendtgørelse nr. 599 af 8. september  

 1986 som ændret senest ved lov nr. 1110 af 20. december 1995, foretages  

 følgende ændringer:
 1. § 26 affattes således:
 » § 26. Den, der er ansvarlig for en retsstridig krænkelse af  

 en andens frihed, fred, ære eller person, skal betale den forurettede  

 godtgørelse for tort.
 Stk. 2. Selv om der ikke er lidt tort, skal den, der er ansvarlig  

 for en retsstridig krænkelse af en anden, dog betale den forurettede en  

 godtgørelse, såfremt krænkelsen er begået ved en forbrydelse, der har  

 indebåret et særligt groft angreb mod en andens person eller frihed.
Stk. 3. § 18, stk. 1 og 2, finder tilsvarende anvendelse på  

 godtgørelse efter stk. 1 og 2.« § 26. Den, der er ansvarlig for en retsstridig krænkelse af en  

 andens frihed, fred, ære eller person, skal betale den forurettede  

 godtgørelse for tort. § 18, stk. 1 og 2, finder tilsvarende anvendelse på  

 godtgørelse for tort.
Bilag 2 Arbejdsgruppen om styrkelse af forskningen på Justitsministeriets område Den 19. september 1996 N O T A T om styrkelse af forskningen på Justitsministeriets område 1. Indledning Justitsministeriet har i de sidste mange år gennem forskellige udvalg og  

 arbejdsgrupper søgt at bidrage til koordineringen af forskningen på det  

 kriminalpolitiske område.
 Erfaringerne har imidlertid vist, at der er behov for at styrke indsatsen,  

 både ved i højere grad at synliggøre og koordinere den forskning, der  

 allerede foregår, og ved at tage initiativ til nye forskningsprojekter.
 Der har endvidere vist sig behov for, at Justitsministeriets bestræbelser  

 på at koordinere forskningen sigter bredere end blot mod det  

 kriminalpolitiske område og i stedet inddrager hele Justitsministeriets  

 lovgivningsområde, herunder strafferet, procesret, kriminologi, familieret,  

 formueret, offentlig ret, menneskeret, retssociologi osv.
 Dette notat har på den baggrund til formål at fremsætte forslag til,  

 hvorledes forskningen inden for Justitsministeriets område kan styrkes.
2. Den nuværende struktur for forskning på Justitsministeriets område 2.1. Justitsministeriets Kriminalpolitiske Forskningsudvalg Justitsministeriets Kriminalpolitiske Forskningsudvalg blev nedsat ved  

 skrivelse af 1. juli 1975. (Som bilag 1 er medtaget en oversigt over  

 de myndigheder og organisationer m.v., der er repræsenteret i udvalget).
 Justitsministeriets Kriminalpolitiske Forskningsudvalg trådte i stedet for  

 det midlertidige koordinationsudvalg vedrørende forskningen inden for  

 kriminalforsorgen, som Direktoratet for Kriminalforsorgen havde nedsat i  

 1972. Dette midlertidige udvalg havde haft som hovedopgave at medvirke til en  

 koordinering af forskningen inden for kriminalforsorgen, indtil et bredere  

 udvalg vedrørende det samlede kriminalpolitiske område blev nedsat under  

 Justitsministeriet.
 Justitsministeriets Kriminalpolitiske Forskningsudvalg har ifølge  

 kommissoriet til opgave at medvirke til en koordinering af den  

 kriminalpolitiske forskning gennem drøftelser og udveksling af oplysninger om  

 kriminalpolitiske forskningsspørgsmål samt at rådgive med hensyn til  

 gennemførelsen af forskningsopgaver, der iværksættes af Justitsministeriet  

 eller af institutioner eller udvalg inden for Justitsministeriets område.
Man var ved nedsættelsen af Justitsministeriets Kriminalpolitiske  

 Forskningsudvalg opmærksom på, at udvalget på grund af dets størrelse ikke  

 kunne virke som beslutningstagende organ.
Udvalgets opgave var derfor først  

 og fremmest at medvirke til en koordinering af den kriminalpolitiske  

 forskning gennem drøftelser og udveksling af oplysninger om kriminalpolitiske  

 forskningsspørgsmål og forskningsresultater samt om påkrævede  

 forskningsopgaver og påtænkte lovgivningsinitiativer osv.
Det var hensigten, at udvalget skulle afholde ca. to årlige heldagsmøder  

 med seminarlignende præg.
I de første år efter udvalgets nedsættelse blev der  

 i overensstemmelse hermed afholdt to heldagsmøder om året.
Senere blev der  

 alene gennemført et årligt møde.
Siden 1987 har der ikke været afholdt møder.  

 I alt har udvalget afholdt 12 møder.
2.2. Justitsministeriets Kriminalpolitiske Forskningsgruppe I forbindelse med nedsættelsen af Justitsministeriets Kriminalpolitiske  

 Forskningsudvalg blev der nedsat en snævrere, permanent arbejdsgruppe  

 vedrørende kriminalpolitiske forskningsspørgsmål, Justitsministeriets  

 Kriminalpolitiske Forskningsgruppe. (Som bilag 2 er medtaget en  

 oversigt over de myndigheder og organisationer m.v., der er repræsenteret i  

 gruppen).
 Justitsministeriets Kriminalpolitiske Forskningsgruppe skal ifølge  

 kommissoriet virke som forretningsudvalg for Justitsministeriets  

 Kriminalpolitiske Forskningsudvalg.
 Det påhviler endvidere gruppen at varetage en løbende  

 informationsvirksomhed vedrørende kriminalpolitisk forskning og at tage  

 initiativer til gennemførelsen af kriminalpolitiske forskningsopgaver samt,  

 såfremt det findes påkrævet, selv at forestå gennemførelsen af sådanne  

 opgaver.
Justitsministeriets Kriminalpolitiske Forskningsgruppe er i øvrigt  

 rådgivende for Justitsministeriet i sager vedrørende kriminalpolitisk  

 forskning.
Forskningsgruppen afgiver bl.a. indstilling om tildelingen af  

 offentlige midler til konkrete forskningsprojekter og afgiver indstilling om  

 ansøgninger fra forskere om aktindsigt eller tilladelse til indsamling af  

 materiale m.v. til brug for konkrete forskningsprojekter.
Forskningsgruppen  

 foretager i den forbindelse en videnskabelig vurdering af de forslag til  

 forskningsprojekter, som gruppen får forelagt, herunder med hensyn til de  

 påtænkte metoders anvendelighed.
Gruppen mødes ca. hvert kvartal.
2.3. Forskning i Rigspolitichefens regi I 1990 blev der ved Rigspolitichefembedet etableret et  

 politiforskningssekretariat, der organisatorisk blev placeret under  

 Politiskolen.
Etableringen og driften af sekretariatet er sket inden for  

 rammerne af de eksisterende bevillinger.
Det daglige arbejde i sekretariatet  

 varetages - ved siden af de øvrige opgaver - af den på skolen tjenstgørende  

 politifuldmægtig med referat til skolens politimester.
Der er ikke til  

 politiforskningssekretariatet knyttet egentlige politiforskere eller  

 medarbejdere, der fuldtids er beskæftiget med politiforskning.
Sekretariatets  

 opgave er derfor i hovedsagen planlægning og koordinering af samarbejdet med  

 andre afdelinger ved Rigspolitiet samt myndigheder og forskere udenfor  

 politiet omkring politimæssige analyse- og planlægningsopgaver.
 Ifølge det notat, der ligger til grund for politiforskningssekretariatets  

 etablering, forstås ved politiforskning »generel erhvervelse og  

 bearbejdning af sådan viden om politiets organisation, virksomhed, uddannelse  

 og samfundsmæssige opgaver, som på længere sigt kan føre til større  

 effektivitet og bedre ressourceudnyttelse inden for politiet, herunder på det  

 personalemæssige område«.
Til politiforskningssekretariatet er knyttet en styringsgruppe med  

 rigspolitichefen som formand og en række repræsentanter for  

 Justitsministeriet, politiet og politiets organisationer, anklagemyndigheden  

 og Det Kriminalpræventive Råd samt 3 forskere fra universiteter eller højere  

 læreanstalter som medlemmer.
Styringsgruppen drøfter bl.a. spørgsmål  

 vedrørende igangværende og kommende forskningsprojekter, publicering m.v.
Der  

 holdes møde i styringsgruppen ca. 2 gange årligt.
 Politiforskningssekretariatet har i samarbejde med andre afdelinger ved  

 Rigspolitiet samt Danmarks Statistik, Justitsministeriet og andre  

 myndigheder, forskere, kommissioner m.v. deltaget i en række forskellige  

 projekter, herunder udarbejdelsen af kriminalitetsoversigter, en undersøgelse  

 af kriminalitetsudviklingen mod år 2000 set i lyset af den demografiske  

 udvikling, en undersøgelse om vold mod kvinder og en undersøgelse af  

 forsøgsordingen med ungdomskontrakter.
 Af igangværende projekter kan bl.a. nævnes en profilering af  

 voldtægtsforbrydelser, udarbejdelsen af en udvidet og mere retvisende  

 voldsstatistik, en undersøgelse af indbrudskriminaliteten samt en  

 undersøgelse af polititjenestemænds psykiske og fysiske reaktioner i  

 anledning af deltagelse i politiarbejde i ex-Jugoslavien.
2.4. Forskning i kriminalforsorgens regi Der findes ikke en selvstændig forskningsenhed i Direktoratet for  

 Kriminalforsorgen.
Derimod er direktoratet repræsenteret i  

 Justitsministeriets Kriminalpolitiske Forskningsudvalg og Justitsministeriets  

 Kriminalpolitiske Forskningsgruppe.
På nordisk plan deltager direktoratet i regelmæssige møder arrangeret af  

 Nordisk Kontaktnet for Kriminalstatistik.
Endvidere mødes direktoratet årligt  

 med fængselsforskere fra Sverige, Norge og Finland, hvor man udveksler  

 oplysninger, ideer og erfaringer om forskning inden for kriminalforsorgens  

 område.
Med henblik på koordinering af og oplysning om kriminalpolitisk forskning  

 har kriminalforsorgens tjenestesteder siden 1976 indberettet alle planlagte,  

 påbegyndte og afsluttede undersøgelser, opgørelser o. lign. vedrørende  

 spørgsmål af mulig kriminalpolitisk interesse.
Der findes således i  

 direktoratet et kartotek over undersøgelser, som vedrører spørgsmål om  

 kriminalitet og straffesystemets udformning og praktiske virke.
Direktoratet har en bevilling til forskningsformål, som igennem de seneste  

 år har været på ca. 250.000 kr. årligt.
Direktoratet har bl.a. bevilget penge  

 til en undersøgelse af forekomsten af psykisk lidelse blandt  

 kriminalforsorgens klientel, en undersøgelse om isolationsfængsling samt til  

 to igangværende undersøgelser om henholdsvis Kriminalforsorgen i Frihed og  

 blodoverført smitte blandt indsatte i Nyborg statsfængsel.
Af andre  

 forskningsprojekter kan nævnes en rapport om evaluering af den såkaldte  

 AUF-reform (AUF står for Arbejde, Undervisning og Fritid) samt evalueringen  

 af forsøgsprojektet med at idømme narkomaner behandling i stedet for straf.
 Udover de nævnte større undersøgelser giver direktoratet efter høring af  

 Justitsministeriets Kriminalpolitiske Forskningsgruppe eller dennes formand  

 et stort antal tilladelser til studerende, som til brug for deres speciale  

 eller lignende ønsker kontakt til kriminalforsorgens klienter enten  

 personligt ved interviews eller ved adgang til sagsoplysninger eller  

 lignende.
2.5. Forskning på Retspsykiatrisk Klinik Der har i mange år været en tradition for en vis forskningsaktivitet ved  

 Retspsykiatrisk Klinik, men gennem de sidste 10 år er klinikkens  

 forskningsaktivitet blevet væsentligt forøget.
Klinikken har således i denne  

 periode iværksat en række større projekter, hvoraf nogle har indebåret  

 heltidsansættelse af forskere i tidsbegrænsede stillinger.
Blandt de senere års projekter kan bl.a. nævnes en undersøgelse af drab i  

 Storkøbenhavn fra 1959 til 1983 og en undersøgelse om isolationsfængsling,  

 varetægtsfængsling og psykisk helbred.
Endvidere kan nævnes en undersøgelse  

 af psykiatrilovens virkninger, en undersøgelse af udviklingen i antallet af  

 retspsykiatriske patienter og af indlæggelser på psykiatriske afdelinger  

 blandt kriminalforsorgens klientel, og en mindre undersøgelse af bl.a. unge,  

 der har begået alvorlig kriminalitet, og visse personer under  

 mentalobservation.
2.6. Nordisk Samarbejdsråd for Kriminologi Justitsministeriet er repræsenteret i Nordisk Samarbejdsråd for  

 Kriminologi.
Rådet består af 3 repræsentanter fra hvert af de 5 nordiske  

 lande.
Rådet er et kontaktorgan for nordiske forskere, som arbejder med  

 kriminologiske og kriminalpolitiske spørgsmål.
Rådet har bl.a. til opgave at  

 formidle information om nordisk kriminologi og at bistå myndighederne i de  

 nordiske lande og Nordisk Råd i kriminalpolitiske spørgsmål.
2.7. Det Kriminalpræventive Råd Det Kriminalpræventive Råd udfører ikke forskning i egentlig forstand  

 (grundforskning), men igangsætter eller deltager i en række projekter og  

 udviklingsarbejder af forskningsmæssig betydning.
Rådet samarbejder i  

 hverdagen med en række forskningsinstitutioner og organisationer med henblik  

 på metodeudvikling af forebyggelsesindsatser.
Som eksempel kan nævnes, at  

 rådet har igangsat et udviklingsarbejde om kriminalitetsforebyggelse for  

 tosprogede.
Projektet gennemføres i samarbejde med Dansk Flygtningehjælp og  

 Mellemfolkeligt Samvirke i 5 kommuner, som forestår den egentlige  

 gennemførelse og afprøvning af projektideen.
Målet er metodisk at udvikle og  

 afprøve modeller for en kriminalpræventiv indsats for borgere med en  

 flerkulturel baggrund.
 Fra Justitsministeriets område er Rigspolitichefen, Politidirektøren i  

 København og Politimesterforeningen repræsenteret i rådets forretningsudvalg,  

 og Rigspolitichefen stiller et sekretariat til rådighed for rådet.
2.8. Forskning i øvrigt Ud over den nævnte forskning foregår der endvidere i en række myndigheder  

 og organisationer m.v. forskning i spørgsmål, der har betydning for  

 Justitsministeriets lovgivningsområde.
 Det drejer sig bl.a. om dele af den forskning, der foregår på  

 universiteterne og de øvrige læreanstalter, og i Socialforskningsinstituttets  

 og Amternes og Kommunernes Forskningsinstituts regi.
3. Overvejelser om en styrkelse af forskningen på Justitsministeriets  

 område 3.1. Seminar om kriminalpolitisk forskning Den 26. februar 1996 afholdt Justitsministerietet et seminar om  

 organisationen og styringen af den kriminalpolitiske forskning.
 I seminaret, der blev arrangeret af Justitsministeriet, deltog bl.a.  

 repræsentanter for politiet og anklagemyndigheden, kriminalforsorgen,  

 universiteterne og lægeverdenen.
 På seminaret var der bred enighed om, at der er behov for en styrkelse af  

 den kriminalpolitiske forskning.
3.2. Arbejdsgruppen om styrkelse af forskningen på Justitsministeriets område Bl.a. på baggrund af drøftelserne på seminaret om kriminalpolitisk  

 forskning nedsatte Justitsministeriet i foråret 1996 en arbejdsgruppe, der  

 skulle overveje mulighederne for at styrke forskningen på dette område og  

 fremsætte forslag til initiativer, der er egnede hertil.
Arbejdsgruppen skulle bl.a. overveje, om en styrkelse af forskningen kan  

 gennemføres under den nuværende struktur, eller om der bør gennemføres  

 ændringer.
Det skulle i den forbindelse overvejes, om der bør oprettes et nyt  

 organ, der løbende kan følge udviklingen på området og rådgive om behovet for  

 ny forskning og koordinere indsatsen m.v.
 I disse overvejelser skulle det også indgå, om der under en eventuel ny  

 struktur bør inddrages andre områder under Justitsministeriet, hvor der kan  

 være behov for en styrkelse af forskningen.
 Arbejdsgruppen skulle endvidere overveje, hvordan det kan sikres, at  

 forskningen på Justitsministeriets område samordnes med forskningen på andre  

 ministeriers områder, der har berøring med den kriminalpolitiske forskning  

 m.v., f.eks. forskning på Socialministeriets og Sundhedsministeriets område.
 Arbejdsgruppen kunne også stille forslag om andre initiativer, som er  

 egnede til at styrke forskningen på Justitsministeriets område.
Arbejdsgruppen har bestået af afdelingschef Torsten Hesselbjerg,  

 Justitsministeriet, (formand), professor, dr. jur.
Flemming Balvig,  

 Københavns Universitet, vicestatsadvokat Karen-Inger Bast, Rigsadvokaten,  

 kontorchef Annette Esdorf, Direktoratet for Kriminalforsorgen, professor,  

 lic. jur.
Vagn Greve, Københavns Universitet, sekretariatschef Karsten Ive,  

 Det Kriminalpræventive Råd, lektor, lic. jur.
Beth Grothe Nielsen, Aarhus  

 Universitet, politimester Karsten Petersen, Politiskolen, kontorchef Hanne  

 Schmidt, Justitsministeriet og kst. kontorchef Henrik Estrup Nielsen, Ju-  

 stitsministeriet.
4. Lovgivningen om sektorforskning Strukturen for den statslige forskning består af Danmarks Forskningsråd, 6  

 forskningsråd med hver deres faglige område samt et antal offentlige  

 forskningsudvalg.
 Offentlige forskningsudvalg oprettes af vedkommende minister i samråd med  

 forskningsministeren, jf. lov nr. 120 af 4. marts 1996 om Danmarks  

 Forskningsråd og offentlige forskningsudvalg og ændring af lov om  

 Forskningspolitisk Råd og forskningsråd.
 Den nævnte lov indeholder bl.a. bestemmelser om offentlige  

 forskningsudvalgs opgaver og sammensætning m.v.
Efter lovens § 10, stk. 1, skal et offentligt forskningsudvalg bestå af en  

 formand og mindst 8 og højst 18 medlemmer.
Udvalgets medlemmer skal efter  

 lovens § 10, stk. 2, repræsentere forskningsfaglig indsigt samt i nødvendigt  

 omfang erhvervs- og samfundsmæssig, ministeriel og institutionel indsigt  

 inden for området.
Mindst et medlem af udvalget skal efter lovens § 10, stk.  

 3, være medlem af et af landets 6 forskningsråd.
5. Arbejdsgruppens overvejelser 5.1. Indledning Samfundsvidenskabelig forskning bidrager til at skabe forudsætninger for  

 at vurdere, om der eventuelt er behov for ændringer i den gældende  

 retstilstand, og hvilke metoder der i givet fald er bedst egnede til at opnå  

 de mål, der ønskes.
Forskning kan endvidere være en hjælp til at vurdere virkningen af  

 forsøgsordninger m.v., der iværksættes på forskellige retsområder.
Hertil  

 kommer, at der i dag forekommer meget hyppige ændringer af lovgivningen, som  

 på mange områder indeholder en intens regulering, og at der derfor i forhold  

 til tidligere må antages at være et større behov for løbende at kunne benytte  

 forskningsresultater i forbindelse med overvejelser om nye initiativer.
 Der har på den baggrund været enighed i arbejdsgruppen om, at det er af  

 stor betydning, at de fornødne strukturer og rammer er til stede med henblik  

 på at koordinere og styrke forskningen inden for hele Justitsministeriets  

 lovgivningsområde.
Det bør derfor sikres, at både de berørte myndigheder og institutioner  

 m.v., forskere og andre kan få et overblik over foreliggende  

 forskningsresultater og igangværende forskningsprojekter, og at der kan tages  

 skridt til at foreslå eller gennemføre forskning på områder, hvor der findes  

 behov herfor.
En bedre struktur på forskningsområdet vil også kunne medvirke  

 til at skabe den bedst mulige kvalitet af forskningen for alle brugere af  

 resultaterne, undersøgelserne m.v.
 Med hensyn til det kriminalpolitiske område har bl.a. seminaret om  

 kriminalistisk forskning vist, at der er behov for en reorganisering.
 For så vidt angår de andre retsområder, der henhører under  

 Justitsministeriet, f.eks. det familieretlige og formueretlige område, er der  

 ligeledes behov for at få etableret en struktur, der kan koordinere og styrke  

 forskningen.
5.2. Nedsættelse af et overordnet forskningspolitisk udvalg Arbejdsgruppen foreslår på den baggrund, at Justitsministeriet tager  

 initiativ til oprettelsen af et overordnet forskningspolitisk udvalg  

 (Justitsministeriets Forskningspolitiske Udvalg).
 Udvalget bør bl.a. have til opgave:
- at rådgive justitsministeren om forskningspolitiske spørgsmål, - af egen drift eller efter anmodning fra justitsministeren at vurdere  

 behovet for eller betydningen af forskning på bestemte områder og herunder  

 eventuelt at fremkomme med forslag til konkrete forskningsprojekter, - gennem drøftelser og udveksling af oplysninger at medvirke til  

 koordineringen af forskningsindsatsen inden for hele Justitsministeriets  

 område, herunder forskningen vedrørende strafferet, kriminologi, familieret,  

 formueret osv., og derved bidrage til at sikre, at der ikke forekommer  

 uhensigtsmæssige overlapninger mellem forskellige forskningsprojekter, eller  

 opstår »huller« i forskningen, - at sikre koordineringen med forskning på andre områder, herunder andre  

 ministeriers forskning, der har berøring med de områder, der varetages af  

 Justitsministeriet, - at medvirke til, at oplysninger om forskningsprojekter og resultater er  

 let tilgængelige for myndigheder og forskere, - efter anmodning fra justitsministeren at medvirke ved udarbejdelsen af  

 generelle retningslinier for tildeling af offentlige midler til konkrete  

 forskningsprojekter, - efter anmodning fra justitsministeren at medvirke ved udarbejdelsen af  

 generelle retningslinier for meddelelse af tilladelser til forskere til  

 aktindsigt og indsamling af materiale etc. til brug for konkrete  

 forskningsprojekter, og - efter anmodning at rådgive Danmarks Forskningsråd.
 Udvalget skal aflægge en årlig beretning om sin virksomhed.
 Med henblik på at sikre, at de rammer, der skabes for en styrkelse af  

 forskningen, får et konkret indhold, bør der efter arbejdsgruppens opfattelse  

 af Justitsministeriet afsættes yderligere midler, f.eks. et beløb på 2-3 mio.  

 kr., der er bestemt til finansiering af konkrete forskningsprojekter inden  

 for Justitsministeriets område.
 Udvalget vil være et offentligt forskningsudvalg, der er omfattet af lov  

 om Danmarks Forskningsråd og offentlige forskningsudvalg m.v., der er nævnt  

 ovenfor under pkt. 4.
 Udvalget vil skulle varetage sine opgaver i samarbejde med de øvrige  

 offentlige forskningsudvalg, der har berøring med Justitsministeriets område,  

 herunder det offentlige forskningsudvalg om velfærdsforskning, som  

 Socialministeriet for tiden i samarbejde med en række andre ministerier  

 overvejer at nedsætte.
Det er arbejdsgruppens opfattelse, at udvalget bør bestå af repræsentanter  

 for Justitsministeriets departement og for Direktoratet for  

 Kriminalforsorgen, Rigsadvokaten, Rigspolitichefen, Politimesterforeningen,  

 Den Danske Dommerforening, Danmarks Statistik, Det Kriminalpræventive Råd,  

 Retspsykiatrisk Klinik, Sundhedsministeriet og Socialministeriet.
Endvidere  

 foreslås det, at der udpeges 6 repræsentanter for universiteterne og de  

 højere læreanstalter, der kan dække de mange forskellige retsområder, som  

 udvalget skal beskæftige sig med.
 Endvidere skal et medlem af Det Samfundsvidenskabelige Forskningsråd  

 ifølge loven om Danmarks Forskningsråd og offentlige forskningsudvalg m.v.  

 være medlem af udvalget.
 Justitsministeren udpeger en formand blandt udvalgets  

 forskningsrepræsentanter.
 Udvalget vil således bestå af en formand og 17 medlemmer.
5.3. Opgaver, der ikke kan varetages af Justitsministeriets  

 Forskningspolitiske Udvalg Justitsministeriets Forskningspolitiske Udvalg vil på grund af dets  

 størrelse næppe kunne virke som besluttende organ og vil formentlig få  

 vanskeligt ved at mødes mere end få gange om året.
Bortset fra repræsentanterne for universiteterne og de højere  

 læreanstalter vil udvalgets medlemmer formentlig ikke have et mere indgående  

 kendskab til forskning og forskningsmetoder.
Den vekselvirkning mellem  

 forskere og udvalgsmedlemmer, der kendes fra Justitsministeriets  

 Kriminalpolitiske Forskningsgruppe, vil derfor næppe i samme grad kunne  

 etableres i Justitsministeriets Forskningspolitiske Udvalg, fordi  

 sagkundskaben inden for de mange retsområder, som udvalget skal beskæftige  

 sig med, vil være for spinkel.
 Der vil derfor være en række opgaver, som det næppe vil være  

 hensigtsmæssigt at henlægge til udvalget, eller hvis løsning ikke vil kunne  

 afvente møde i udvalget.
 Det drejer sig bl.a. om:
- løbende at rådgive Justitsministeriet i spørgsmål om forskning inden for  

 Justitsministeriets område, - at tage initiativ til gennemførelsen af forskningspolitiske opgaver, - i samarbejde med Justitsministeriet at varetage den løbende  

 informationsvirksomhed vedrørende forskningen inden for Justitsministeriets  

 område, - efter anmodning fra Justitsministeriet at afgive indstilling om  

 tildelingen af offentlige midler til konkrete forskningsprojekter, - efter anmodning fra Justitsministeriet i mere principielle sager at  

 afgive indstilling om ansøgninger fra forskere om aktindsigt og indsamling af  

 materiale etc. til brug for konkrete forskningsprojekter, og - at udarbejde udkast til den årlige rapport, som Justitsministeriets  

 Forskningspolitiske Udvalg som nævnt under pkt. 5.2. skal aflægge.
 Arbejdsgruppen har overvejet forskellige modeller for, hvorledes de nævnte  

 opgaver bedst kan løses.
 En model kunne være i tilknytning til Justitsministeriets  

 Forskningspolitiske Udvalg at nedsætte et mindre forretningsudvalg, der kunne  

 mødes med hyppigere mellemrum.
 Det vil imidlertid formentlig være vanskeligt at sammensætte et  

 forretningsudvalg, der både har et så begrænset antal medlemmer, at det kan  

 fungere effektivt og holde møde hyppigt, og på samme tid en så bred  

 sammensætning, at det kan repræsentere forskerverdenen og hele  

 Justitsministeriets lovgivningsområde.
 Denne vanskelighed ville dog i et vist omfang kunne overvindes ved en  

 model, hvor forretningsudvalget fik adgang til at indkalde repræsentanter for  

 de forskellige fagområder, når der var brug for det.
 En anden model kunne være en sammensætning af forretningsudvalget,  

 hvor et eller to medlemmer repræsenterede de forskellige myndigheder og  

 institutioner m.v. inden for Justitsministeriets lovgivningsområde og  

 samtidig havde ansvaret for at sikre koordinationen mellem de pågældende  

 myndigheder og institutioner m.v. og forretningsudvalget, mens et eller to  

 medlemmer på tilsvarende måde repræsenterede henholdsvis forskerverdenen og  

 de øvrige myndigheder og institutioner m.v., der er repræsenteret i udvalget,  

 men som ikke hører under Justitsministeriets lovgivningsområde.
 En tredje model kunne være at nedsætte mere end et  

 forretningsudvalg.
 Arbejdsgruppen har imidlertid fundet, at de nævnte modeller alle ville  

 indebære en tung og uhensigtsmæssig struktur, der ville nødvendiggøre et  

 stort antal møder i forretningsudvalget (eller -udvalgene) og i de enkelte  

 myndigheder og institutioner m.v. med henblik på at sikre koordinationen  

 inden møder i forretningsudvalget.
 Arbejdsgruppen foreslår på den baggrund, at de nævnte opgaver i stedet  

 løses af et sekretariat bestående af formanden for Justitsministeriets  

 Forskningspolitiske Udvalg, Justitsministeriets departements repræsentant i  

 udvalget og Justitsministeriets forsknings- og statistikmedarbejder, jf.  

 nedenfor pkt. 5.4. Der bør således efter arbejdsgruppens opfattelse ikke  

 nedsættes et forretningsudvalg i tilknytning til Justitsministeriets  

 Forskningspolitiske Udvalg.
Arbejdsgruppen forudsætter herved, at der i det omfang, som erfaringerne  

 eventuelt måtte vise et behov for det, kan oprettes uformelle  

 »sektorgrupper«, jf. herved nedenfor pkt. 5.5. om Direktoratet for  

 Kriminalforsorgen, som kan sikre, at behovet for rådgivning og  

 erfaringsudvekling på det pågældende område bliver dækket.
Sektorgrupperne  

 ville i givet fald kunne sammensættes således, at der er en høj grad af  

 sammenfald mellem medlemmerne af sektorgruppen og de medlemmer af  

 Justitsministeriets Forskningspolitiske Udvalg, der har tilknytning til eller  

 beskæftiger sig med den pågældende sektor.
 En sådan mere udbygget struktur bør dog næppe iværksættes, før der er så  

 rige erfaringer med den foreslåede nye struktur, at det er muligt i detaljer  

 at tilpasse strukturen til behovet for sådanne nye grupper eller lignende.
5.4. Styrkelse af Justitsministeriets departement med henblik på  

 varetagelse af opgaver i forbindelse med forskning Arbejdsgruppen foreslår endvidere, at der i Justitsministeriets  

 departement sker en styrkelse af varetagelsen af generelle opgaver vedrørende  

 forskning og af behandlingen af konkrete sager vedrørende forskning.
 Denne styrkelse vil bl.a. kunne ske ved, at der i Justitsministeriet  

 ansættes en forsknings- og statistikmedarbejder med en relevant  

 samfundsvidenskabelig forskeruddannelse, som har erfaring med hensyn til  

 forskning.
 Denne medarbejder vil i samarbejde med ministeriets øvrige ansatte bl.a.  

 skulle udføre sekretariatsopgaver for Justitsministeriets Forskningspolitiske  

 Udvalg.
 Forsknings- og statistikmedarbejderen vil endvidere efter anmodning fra  

 Justitsministeriet eller fra Justitsministeriets Forskningspolitiske Udvalg  

 eller efter aftale med udvalgets formand skulle udføre konkrete statistik-  

 eller forskningsopgaver.
5.5. Betydningen for den nuværende forskningsstruktur på  

 Justitsministeriets område Nedsættelsen af Justitsministeriets Forskningspolitiske Udvalg vil  

 indebære, at Justitsministeriets Kriminalpolitiske Forskningsudvalg, der som  

 nævnt ikke har afholdt møder siden 1987, kan nedlægges.
Endvidere vil Justitsministeriets Kriminalpolitiske Forskningsgruppe efter  

 arbejdsgruppens opfattelse kunne erstattes af en sektorgruppe, som kan  

 rådgive bl.a.
Direktoratet for Kriminalforsorgen i anledning af ansøgninger  

 om støtte til forskning m.v.
Arbejdsgruppen finder derimod, at de øvrige forskningsstrukturer og  

 -aktiviteter inden for Justitsministeriets område, jf. ovenfor pkt. 2, indtil  

 videre bør opretholdes.
Det må så senere på baggrund af erfaringerne med  

 Justitsministeriets Kriminalpolitiske Udvalg og ansættelsen af en forsknings-  

 og statistikmedarbejder i Justitsministeriets departement vurderes, om der er  

 behov for at foretage justeringer i den øvrige forskningsstruktur på  

 Justitsministeriets område, og i hvilket omfang der er behov for at oprette  

 yderligere sektorgrupper, jf. ovenfor pkt. 5.3.
Skriftlig fremsættelse Justitsministeren (Frank Jensen):
 Hermed tillader jeg mig for det høje Ting at fremsætte:
 Forslag til lov om ændring af retsplejeloven, straffeloven og  

 erstatningsansvarsloven. (Styrkelse af retsstillingen for ofre for  

 forbrydelser m.v.).
(Lovforslag nr.
L 144).
 Ved voldspakken i 1994 tog regeringen en række initiativer, der på flere  

 områder forbedrede hjælpen til ofre for voldskriminalitet.
Siden har ofrenes situation flere gange givet anledning til overvejelser.  

 Det er regeringens opfattelse, at dette område bør have høj prioritet, og at  

 tiden nu er inde til igen at foreslå forbedringer.
Der foreslås derfor en  

 vifte af initiativer, der har til formål at give ofre for forbrydelser en  

 bedre retsstilling.
 Lovforslaget skal også ses i sammenhæng med det samtidigt fremsatte  

 lovforslag om en massiv og bred indsats mod volden, herunder især ved en  

 social og forebyggende indsats.
Der foreslås en udvidelse af adgangen for ofre for forbrydelser til at få  

 beskikket en bistandsadvokat , således at udgangspunktet bliver, at  

 ofre for vold og røveri m.v. har krav på at få beskikket en advokat,  

 medmindre der er tale om en forbrydelse af bagatelagtig karakter, hvor  

 advokatbeskikkelse må anses for åbenbart unødvendig.
Endvidere skal pårørende  

 til personer, der er afgået ved døden som følge af en forbrydelse, have en  

 udvidet adgang til at få beskikket en advokat til at gennemføre  

 erstatningskrav .
 Der foreslås også en ændring af erstatningsansvarsloven, der indebærer, at  

 ofre for særligt grove voldsforbrydelser i videre om fang end i dag skal have  

 en økonomisk godtgørelse for den utryghed og angst, der er en følge af  

 at have været udsat for en sådan meget alvorlig forbrydelse.
 Der skal også etableres et net af lokale og uafhængige  

offerrådgivninger , som understøttes af et centralt sekretariat.  

 Offerrådgivningernes opgave skal først og fremmest være at give personlig  

 støtte til ofre for forbrydelser, men rådgivningen skal også give vejledning  

 om andre muligheder for hjælp og om erstatning m.v.
Endvidere vil der blive iværksat et nyt og bredere forsøg med  

konfliktråd . Forsøget skal omfatte alle former for kriminalitet, der  

 egner sig til mægling, og forsøget skal gennemføres i et større geografisk  

 område, eventuelt i en eller to amtskommuner.
Der bliver ikke som i det  

 tidligere forsøg begrænsninger med hensyn til gerningsmandens alder.
Forsøget  

 skal give et fyldigere grundlag for at vurdere, om en ordning med konfliktråd  

 skal være permanent.
Herudover indeholder lovforslaget en ændring af straffelovens bestemmelse  

 om incest , således at den bringes bedre i overensstemmelse med  

 straffelovens andre bestemmelser om seksualforbrydel ser.
Samtidig forlænges  

 fristen for den strafferetlige forældelse i sager om seksuelle forhold til  

 adoptivbørn, stedbørn eller plejebørn under 18 år, således at den svarer til  

 forældelsesfristen for incest.
 Endelig foreslås en styrkelse af forskningen på Justitsministeriets  

 område bl.a. ved oprettelse af et forskningspolitisk udvalg.
 Idet jeg i øvrigt henviser til lovforslaget og de ledsagende bemærkninger,  

 skal jeg anbefale forslaget til det høje Tings velvillige behandling.
Bilag 1 Oversigt over de myndigheder og organisationer m.v., der er repræsenteret  

 i Justitsministeriets Kriminalpolitiske Forskningsudvalg - Justitsministeriets departement - Kriminalforsorgen - Københavns Universitet, Kriminalistisk Institut - Københavns Universitet, Retsvidenskabeligt Institut - Københavns Universitet, Institut for organisation og arbejdssociologi - Aarhus Universitet, Institut for proces- og kriminalvidenskab - Aarhus Universitet, Psykologisk Institut - Aarhus Universitet, Retsmedicinsk Institut - Handelshøjskolen i København - Rigsadvokaten - Rigspolitiet - Politidirektøren i København - Danmarks Statistik - Rådet for Trafiksikkerhedsforskning - Det Kriminalpræventive Råd - Dansk Politiforbund - Dansk Kriminalpolitiforening - Socialforskningsinstituttet - Politifuldmægtigforeningen - Foreningen af Politimestre i Danmark - Den Danske Dommerforening - Dommerfuldmægtigforeningen - Arbejdsgruppen vedrørende politiforskning - Socialmedicinsk Klinik - Kommunehospitalet i København, Psykologisk Institut - Dansk Fængselsforbund - Retspsykiatrisk Klinik Bilag 2 Oversigt over de myndigheder og organisationer m.v., der er repræsenteret  

 i Justitsministeriets Kriminalpolitiske Forskningsgruppe - Justitsministeriets departement - Direktoratet for Kriminalforsorgen - Retspsykiatrisk Klinik - Det Kriminalpræventive Råd - Rigspolitiet - Københavns Universitet, Kriminalistisk Institut Efter 2. behandling den 7. maj 1997 § 1 I lov om rettens pleje, jf. lovbekendtgørelse nr. 752 af 15. august 1996,  

 som ændret senest ved § 2 i lov nr. 274 af 15. april 1997, foretages følgende  

 ændringer:
 1. § 741 a, stk. 1 og 2, ophæves, og i stedet  

 indsættes:
»I sager, der vedrører overtrædelse af straffelovens § 119, § 123, §  

 210, §§ 216-223, § 224 eller 225, jf. §§ 216-223, § 232, § 237, jf. § 21, §§  

 244-246, §§ 249 og 250, §§ 260-262 eller § 288, beskikker retten en advokat  

 for den, der er forurettet ved lovovertrædelsen, når den pågældende  

 fremsætter begæring om det.
I sager om overtrædelse af straffelovens § 119, §  

 123, § 218, stk. 1, §§ 219-221, § 222, stk. 1 og stk. 2, 1. led, § 223, stk.  

 2, § 232, § 237, jf. § 21, §§ 244-246, §§ 249 og 250, §§ 260-262 eller § 288  

 kan beskikkelse af advokat dog afslås, hvis lovovertrædelsen er af mindre  

 alvorlig karakter og advokatbistand må anses for åbenbart unødvendig.
Det  

 samme gælder i sager, der vedrører overtrædelse af straffelovens § 224 eller  

 § 225, jf. § 218, stk. 1, §§ 219-221, § 222, stk. 1 og stk. 2, 1. led, eller  

 § 223, stk. 2.« Stk. 3 bliver herefter stk. 2.
 2. § 995 a affattes således:
» § 995 a.
Retten kan beskikke en advokat for den forurettede,  

 når det skønnes nødvendigt med advokatbistand ved opgørelsen af  

 erstatningskrav og den forurettede opfylder den i § 330, stk. 1, nr. 2,  

 nævnte betingelse.
 Stk. 2. Når omstændighederne taler for det, kan retten i sager,  

 hvor en person er afgået ved døden som følge af en forbrydelse, beskikke en  

 advokat for de pårørende til at bistå med opgørelsen af erstatningskrav,  

 uanset at de pårørende ikke opfylder betingelsen i § 330, stk. 1, nr. 2.
Stk. 3. Om salær og godtgørelse for udlæg til den beskikkede  

 advokat gælder samme regler som i tilfælde, hvor der er meddelt fri proces,  

 jf. kapitel 31.« § 2 I straffeloven, jf. lovbekendtgørelse nr. 886 af 30. oktober 1992, som  

 ændret senest ved § 1 i lov nr. 274 af 15. april 1997, foretages følgende  

 ændringer:
 1. I § 93, stk. 3, ændres »§ 289, 1. pkt.,» til:  

 »§§ 223, stk. 1, og 289, 1. pkt.,».
 2. § 210, stk. 3, affattes således:
»Stk. 3. Bestemmelserne i stk. 1 og 2 finder tilsvarende  

 anvendelse med hensyn til kønslig omgængelse med en person af samme køn og  

 med hensyn til anden kønslig omgængelse end samleje.« § 3 I lov om erstatningsansvar, jf. lovbekendtgørelse nr. 599 af 8. september  

 1986, som ændret senest ved § 2 i lov nr. 1110 af 20. december 1995,  

 foretages følgende ændring:
 1. § 26 affattes således:
 » § 26. Den, der er ansvarlig for en retsstridig krænkelse af  

 en andens frihed, fred, ære eller person, skal betale den forurettede  

 godtgørelse for tort.
 Stk. 2. Selv om der ikke er lidt tort, skal den, der er ansvarlig  

 for en retsstridig krænkelse af en anden, dog betale den forurettede en  

 godtgørelse, såfremt krænkelsen er begået ved en forbrydelse, der har  

 indebåret et særlig groft angreb mod en andens person eller frihed.
Stk. 3. § 18, stk. 1 og 2, finder tilsvarende anvendelse på  

 godtgørelse efter stk. 1 og 2.« § 4 Loven træder i kraft den 1. juni 1997.
§ 5 Stk. 1. Loven gælder ikke for Færøerne og Grønland.
 Stk. 2. §§ 2 og 3 kan ved kongelig anordning helt eller delvis  

 sættes i kraft for Færøerne med de afvigelser, som de særlige færøske forhold  

 tilsiger.
 Stk. 3. § 3 kan ved kongelig anordning helt eller delvis sættes i  

 kraft for Grønland med de afvigelser, som de særlige grønlandske forhold  

 tilsiger.
