Et fagligt udvalg tilbagekaldte en godkendelse af en virksomhed, idet  

 det faglige udvalg ikke fandt at kunne tage stilling til, om virksomheden  

 fortsat kunne godkendes, idet virksomheden ikke indsendte korrekt udfyldte  

 erklæringer.
Ankenævnet tilkendegav, at den meddelte godkendelse af  

 virksomheden som uddannelsessted ikke kunne tilbagekaldes, før virksomheden  

 var advaret om, at en tilbagekaldelse af godkendelsen kunne være konsekvensen  

 af ikke at ville indsende fornødne oplysninger.
Ankenævnet godkendte derefter  

 virksomheden som hidtil.
 Ved skrivelse af 27. juli 1988 har advokat A på vegne af X-Kro klaget over  

 en af Det faglige kokkeudvalg i skrivelse af 22. december 1987 truffen  

 afgørelse, hvorefter X-Kro ikke kan godkendes som uddannelsessted inden for  

 kokkefaget.
 Begrundelse for det faglige udvalgs afgørelse er, at man ikke kan tage  

 stilling til om kroen fortsat opfylder betingelserne for godkendelse, idet  

 det faglige udvalg ikke modtager korrekt udfyldt mestererklæring.
 Ankenævnet indhentede herefter udtalelse fra det faglige udvalg, der i  

 skrivelse af 11. september 1988 fastholdt den trufne afgørelse.
 Virksomheden er nu atter godkendt, og det der ankedes over er, at  

 virksomheden ikke har været godkendt i perioden fra 22. december 1987 til 25.  

 maj 1988. Dette har bevirket, at en elev ikke har kunnet påbegynde sin  

 uddannelse som planlagt den 1. februar 1988, men har måtte vente til 25. maj  

 1988.
 Ankenævnet er af den opfattelse, at Det faglige kokkeudvalg, i forbindelse  

 med indkaldelse af oplysninger fra X-Kro om antallet af beskæftigede i  

 køkkenet, burde have tilkendegivet, at manglende fremsendelse af  

 oplysningerne ville medføre at lærestedsgodkendelsen blev tilbagekaldt.
 På denne baggrund godkender ankenævnet X-Kro som uddannelsessted for  

 kokkeelever med virkning fra 1. februar 1988.
