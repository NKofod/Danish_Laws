Skriftlig fremsættelse (11. maj 2005) Finansministeren  

  

 (Thor Pedersen):
 Herved tillader jeg mig for Folketinget at fremsætte:
 Forslag til lov om visse  

 personalemæssige spørgsmål i forbindelse med de færøske myndigheders  

 overtagelse af sager og sagsområder  

.
(Lovforslag nr.
L 170).
 Lovforslaget har til formål at regulere visse  

 personalemæssige spørgsmål i forbindelse med de færøske myndigheders  

 overtagelse af sager og sagsområder.
 Forslaget skal ses i sammenhæng med det forslag til lov om  

 de færøske myndigheders overtagelse af sager og sagsområder, der samtidig  

 fremsættes af statsministeren.
 Forslaget indeholder bestemmelser om de ansattes forhold i  

 forbindelse med overtagelsen.
 For tjenestemændenes vedkommende foreslås en model,  

 hvorefter tjenestemændene får tilbud om at overgå til ansættelse som færøske  

 tjenestemænd, men de forpligtes ikke til at overgå til sådan ansættelse.  

 Tjenestemænd, der ikke ønsker at overgå til færøsk ansættelse, opretholder  

 deres ansættelsesforhold til vedkommende danske myndighed med pligt til at  

 fortsætte deres tjeneste under de færøske myndigheder.
 Der er endvidere bestemmelser om fordeling mellem de danske  

 og færøske myndigheder af pensionsudgifter m.v.
 For andre ansatte foreslås det, at de færøske myndigheder  

 overtager personalet og sikrer, at de pligter og rettigheder, der følger af  

 virksomhedsoverdragelsesloven, finder tilsvarende anvendelse i forbindelse  

 med  

 overtagelsen.
 Efter forslaget kan vedkommende minister efter forhandling  

 med de færøske myndigheder undtage ansatte i visse stillinger.
 Idet jeg i øvrigt henviser til lovforslagets bemærkninger,  

 tillader jeg mig at anbefale lovforslaget til velvillig behandling i det høje  

 Ting.
