Nr BTL 24 Betænkning over Forslag til lov om ændring af forskellige skattelove  

 (Beskatning af sømænd m.v.
Dansk Internationalt Skibsregister)   

 Nr L 24 1987-88, 2. samling Afgivet af Skatte- og Afgiftsudvalget Afgivet: 19880617 Udvalget har behandlet lovforslaget i nogle møder og har herunder stillet spørgsmål til skatteministeren, som denne har besvaret dels skriftligt og dels i samråd.
Et af disse spørgsmål samt ministerens besvarelse heraf er optrykt som bilag til denne betænkning.
 Udvalget har endvidere modtaget mundtlige og skriftlige henvendelser fra:
Danmarks Rederiforening, Fællessekretariatet for de søfarendes organisationer og Kommunernes Landsforening Skatteministerens kommentarer til en af disse henvendelser er optrykt som  

 et bilag til denne betænkning.
 Der er af skatteministeren og af et mindretal stillet ændringsforslag,  

 hvorom henvises til de ledsagende bemærkninger.
Herefter indstiller et mindretal (Socialdemokratiets og  

 Socialistisk Folkepartis medlemmer af udvalget) lovforslaget til  

forkastelse ved 3. behandling.
Mindretallet kan dog stemme for  

 ændringsforslag nr. 4 og vil redegøre for sin stilling til ændringsforslag  

 nr. 1-3 ved lovforslagets 2. behandling.
 Mindretallet er principielt stærkt betænkelig ved at fritage en enkelt  

 gruppe borgere for skat for herved at løse et erhvervs særlige økonomiske og  

 erhvervsmæssige problemer.
Lovforslaget indebærer også, at kommunerne pålægges at betale 215 mio. kr.  

 til en erhvervsstøtteordning, som er en ren statsopgave.
Argumentationen for  

 skattefritagelse for sømænd vil kunne benyttes for et hvilket som helst andet  

 erhverv, der har særlige økonomiske problemer.
 Som bilag til betænkningen er optrykt svaret på spørgsmål 22, hvoraf det  

 fremgår, at lovens ikrafttræden er betinget af regeringens godkendelse af  

 endnu ikke indgåede overenskomster.
Det er mere end betænkeligt, at en regering nedsætter sig som overdommer i  

 forhold til overenskomster på det private arbejdsmarked.
Derved bliver  

 regeringen direkte part i overenskomstforhandlingerne med det formål sammen  

 med arbejdsgiverne at presse lønnen mest muligt.
 I øvrigt henvises til Socialdemokratiets og Socialistisk Folkepartis  

 betænkningsbidrag til de af Erhvervsudvalget behandlede lovforslag om Dansk  

 Internationalt Skibsregister (L 3-8).
 Et andet mindretal (Det Konservative Folkepartis, Venstres og Det  

 Radikale Venstres medlemmer af udvalget) indstiller lovforslaget til  

vedtagelse med det under nr. 4 stillede ændringsforslag.
 Et tredje mindretal (Centrum-Demokraternes og Kristeligt  

 Folkepartis medlemmer af udvalget) indstiller lovforslaget til  

vedtagelse med det under nr. 4 stillede ændringsforslag og vil  

 redegøre for sin stilling til ændringsforslag nr. 1-3 ved lovforslagets 2.  

 behandling.
 Et fjerde mindretal (Fremskridtspartiets medlem af udvalget)  

 indstiller lovforslaget til vedtagelse med de stillede  

 ændringsforslag.
Ændringsforslag Af et mindretal (FP):
Til § 4 1) Paragraffen udgår.
Til § 5 2) Paragraffen affattes således:
» § 5 Stk. 1. Loven træder i kraft den 1. marts 1991.
Stk. 2. I perioden forud for lovens ikrafttræden reduceres  

 lønudbetalingerne for skibe optaget i Dansk Internationalt Skibsregister med  

 de løntilbageholdelsesbeløb, der omhandles i lovbekendtgørelse nr. 799 af 1.  

 december 1986, som ændret ved lov nr. 838 af 18. december 1987.  

 Reduktionsbeløbene afregnes ikke til offentlige kasser.
Såfremt noget rederi  

 med skib(e) i det internationale skibsregister finder det rimeligt at opnå en  

 andel af, hvad der ikke er udbetalt i løn af et eller flere af de andre  

 rederier, og der ikke opnås aftale rederierne imellem, afgøres dette  

 rimelighedsspørgsmål ved voldgift i henhold til lov om voldgift, jf. lov nr.  

 181 af 24. maj 1972, suppleret i fornødent omfang af Danmarks  

 Rederiforening.« Til § 6 3) Paragraffen udgår.
 Af skatteministeren, tiltrådt af udvalget:
Til § 7 4) Paragraffen affattes således:
» § 7 Indenrigsministeren yder for årene 1988-91 et særligt tilskud til  

 kommuner, hvis provenu af sømandsskat i 1987 har udgjort mere end 0,3 pct. af  

 deres beskatningsgrundlag.
Ved beregningen af forholdet mellem provenu og  

 beskatningsgrundlag indgår virkningen af den kommunale udligning af forskelle  

 i beskatningsgrundlag efter lov om kommunal udligning og generelle tilskud  

 til kommuner og amtskommuner.
Tilskuddet til den enkelte kommune udgør 75  

 pct., for Marstal, Svendborg og Fanø kommuner dog 100 pct., af den del af  

 kommunens provenu af sømandsskat i 1987-regnskabet, der overstiger 0,3 pct.  

 af kommunens beskatningsgrundlag for 1987. For 1988 opgøres tilskuddet  

 forholdsmæssigt under hensyn til tidspunktet for nærværende lovs  

 ikrafttræden.
Indenrigsministeren bestemmer, på hvilke tidspunkter det  

 samlede tilskud for de enkelte kommuner for årene 1988-91 skal  

 udbetales.« Bemærkninger Til nr. 4 Ved ændringsforslaget ændres affattelsen af 3. pkt., og der tilføjes et  

 nyt 5. pkt. til lovforslagets § 7.
I lovforslaget opereres der generelt med en kompensation på 75 pct. af et  

 fastlagt kompensationsgrundlag for kommuner med særlig store provenutab som  

 følge af ændret sømandsbeskatning.
Kompensationsgrundlaget er den del af en  

 kommunes provenu af sømandsskat i 1987-regnskabet, der overstiger 0,3 pct. af  

 kommunens beskatningsgrundlag for 1987.
 De 75 pct. svarer til et skøn over, hvorledes sømandsskatteprovenuet på  

 landsplan fordeler sig på sømænd i henholdsvis indenrigsfart og udenrigsfart.
Efter drøftelser mellem indenrigsministeren og borgmestrene for Marstal,  

 Svendborg og Fanø har de 3 kommuner set nærmere på, hvordan deres egen  

 fordeling er.
Undersøgelsen sandsynliggør, at procenten for provenu af sømænd  

 i udenrigsfart for disse kommuners vedkommende ligger mellem 85 og 100.
Det foreslås derfor, at kompensationsprocenten for disse 3 kommuner  

 fastsættes til 100. De 75 pct. opretholdes for de øvrige tilskudsberettigede  

 kommuner, da der ikke for disse er tilsvarende indikation for, at fordelingen  

 af deres sømandsskatteprovenu mellem sømænd i indenrigsfart og udenrigsfart  

 skulle adskille sig væsentligt fra landsgennemsnittet.
Det samlede årlige  

 tilskud vil stige med 1,5-2,0 mio. kr. til en størrelsesorden af 10-12 mio.  

 kr.
Der er ikke i lovforslaget fastsat noget nærmere om, hvornår  

 indenrigsministeren udbetaler det foreslåede tilskud til kommuner med særlig  

 store provenutab som følge af ændret beskatning af sømænd.
Det har dog været  

 forudsat, at det samlede tilskud vil blive udbetalt med lige store beløb pr.  

 år (for 1988 dog kun med en forholdsmæssig del).
 Ved drøftelserne mellem indenrigsministeren og borgmestrene for Marstal,  

 Svendborg og Fanø Kommuner blev det imidlertid påpeget, at der af  

 likviditetsmæssige grunde kunne være behov for at få udbetalt en særlig stor  

 del af det samlede tilskud i 1989.
 Med ændringsforslaget præciseres det, at indenrigsministeren vil have  

 mulighed for at anvende en sådan udbetalingsmåde.
Aagaard (KF) Kirkegaaard (KF) Pernille Sams (KF) Svend Heiselberg (V)  

 nfmd.
Skrumsager Skau (V) Glistrup (FP) Elisabeth Arnold (RV) Bente  

 Juncker (CD) Kofod-Svendsen (KRF) Helen Beim (S) Erling Christensen (S) Pia  

 Gjellerup (S) Klaus Hækkerup (S) Grete Schødts (S) Stavad (S) fmd.  

Bjørn Poulsen (SF) Lone Stig Andersen (SF) Bilag 1 Et af udvalgets spørgsmål til skatteministeren og dennes besvarelse heraf Spørgsmål:
Er lovens ikrafttræden betinget af en forudgående indgåelse af  

 overenskomster? Svar:
Det er en forudsætning for iværksættelsen af de foreslåede  

 skattefritagelsesregler, at sømænd m.v., der gør tjeneste om bord på skibe,  

 som er registreret i Dansk Internationalt Skibsregister, aflønnes i henhold  

 til lønoverenskomster, der er indgået på internationalt konkurrencedygtige  

 vilkår.
De nævnte lønoverenskomster kan, jf. bemærkningerne til § 10, stk. 3,  

 i forslag til lov om Dansk Internationalt Skibsregister (L 3) være såvel  

 kollektive som individuelle.
Bilag 2 Skatteministerens kommentar til Danmarks Rederiforenings henvendelse af 10. juni 1988 til Skatte- og Afgiftsudvalget I anledning af Danmarks  

 Rederiforenings henvendelse af 10. juni 1988 til Folketingets Skatte- og  

 Afgiftsudvalg vedrørende forslag til ændring af forskellige skattelove  

 (Beskatning af sømænd m.v.
Dansk Internationalt Skibsregister) (L 24 - bilag  

 7) skal jeg bemærke følgende:
 1. Rederiforeningen har udarbejdet en model, der søger at løse  

 fradragsproblemerne for de danske søfarende, der i dag har mulighed for at  

 udnyttte deres ligningsmæssige fradrag f.eks. renter af huslån og lån til  

 uddannelse.
I korthed indebærer modellen, at alle søfarende får udbetalt såvel en hyre  

 som et kompensationstillæg, hvor sidstnævnte vil afhænge af det aktuelle  

 fradrag.
For rederierne vil kompensationstillægget til søfarende inden for  

 samme stilling derimod være det samme, nemlig svarende til værdien af  

 gennemsnitlige fradrag.
Forskellen mellem sidstnævnte og rederiets aktuelle  

 udbetaling skal udlignes via en puljeordning.
Rederiforeningen går herved ud  

 fra, at kompensationstillægget skattemæssigt behandles på samme måde som den  

 øvrige del af lønnen.
Modellen forudsætter tilslutning fra de søfarende, men også aktiv  

 medvirken fra skattemyndighederne.
Dette gælder i forbindelse med udstedelse  

 af skattekort med oplysninger om de søfarendes negative nettoindkomst i land,  

 som skal danne basis for kompensationstillægget, og i kontrolfasen for at  

 sikre, at de søfarende hverken får udbetalt for stort eller for lille  

 kompensationstillæg.
2. Modellen indebærer således, at der i forbindelse med tjeneste om bord  

 på DIS-skibe afleveres et skattekort med oplysning om den søfarendes  

 indkomst- og fradragsforhold.
Med udgangspunkt i disse fradrag og en aftalt  

 skatteværdi i pct. vil rederiet kunne udbetale såvel den rene nettohyre som  

 et kompensationstillæg.
Herved skulle nettolønnen efter skat for den  

 søfarende forblive uforandret i forhold til gældende regler.
Samtidig foretager rederiet afregning med et puljekontor.
Afregningen  

 svarer til forskellen mellem det aktuelle kompensationstillæg og et  

 administrativt beregnet gennemsnit.
Er kompensationstillægget større end  

 gennemsnittet, vil der ske udbetaling af differencen til rederiet, og er det  

 mindre end gennemsnittet, skal der ske indbetaling af differencen fra  

 rederiet.
Puljekontoret fører konto for såvel kompensationstillæg til den  

 enkelte sømand som det enkelte rederi.
 Den søfarende kan selv foranledige sit kompensationstillæg ændret i årets  

 løb.
Ved årets slutning er det nødvendigt at kontrollere og eventuelt regulere  

 årets udbetalinger til den enkelte søfarende.
Dette forudsætter oplysninger  

 om den enkeltes indkomst- og fradragsforhold, som Rederiforeningen mener bør  

 udleveres fra skattevæsenet.
 3. En gennemførelse af Rederiforeningens forslag vil kræve lovhjemmel,  

 idet udlevering af de ønskede oplysninger vil være i strid med de gældende  

 regler om skattemyndighedernes tavshedspligt.
Som nævnt i min kommentar til Rederiforeningens henvendelse af 9. juni  

 1988 (L 24, bilag 2) (2. samling) vil en gennemførelse af Rederiforeningens  

 forslag endvidere modvirke etableringen af den administrative forenkling, der  

 er formålet med forslagene i L 21-L 23 om ændrede regler på  

 sømandsskatteområdet.
Samtidig vil forslaget påføre skattemyndighederne  

 meromkostninger af et ikke ubetydeligt omfang.
 Endelig må det påregnes, at en opfyldelse af Rederiforeningens ønsker om  

 skattevæsenets medvirken i den skitserede ordning i fremtiden vil kunne  

 medføre tilsvarende ønsker fra andre erhverv.
De oplysninger om negativ landindkomst, som Rederiforeningen mener er  

 nødvendige for at undgå misbrug/spekulation i ordningen, fremgår af den  

 søfarendes forskudsregistrering og årsopgørelse.
Disse oplysninger kan efter  

 min opfattelse med fordel indfordres direkte fra den enkelte søfarende.
Jeg  

 vil dog undersøge, om det skulle være muligt at gennemføre en ordning,  

 hvorefter der gives meddelelse fra skattemyndigheder til rederne i tilfælde,  

 hvor der udskrives ændret årsopgørelse for sømænd under DIS-ordningen.  

 Rederierne må herefter selv anmode den søfarende om den ændrede årsopgørelse.
 Som nævnt i min besvarele af spørgsmål 10 i udvalgets skrivelse af 10.  

 juni 1988 (L 24 - bilag 4, 2. samling) henhører det efter min opfattelse ikke  

 naturligt under Rigsrevisionens arbejdsområde at føre kontrol med en ordning  

 som den skitserede.
