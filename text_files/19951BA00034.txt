Nr BSF 34 Forslag til folketingsbeslutning om oprettelse af et Ligestillingsombud og  

 ændring af Ligestillingsrådet Fremsat af Anne Baastrup (SF) Aage Frandsen (SF) Steen Gade (SF) den 31. oktober 1995 Folketinget opfordrer regeringen til i folketingsåret 1996-97 at fremsætte lovforslag efter følgende principper:
 1. Der etableres et Ligestillingsombud, som har til opgave at afgøre sager  

 i henhold til lov om ligebehandling af mænd og kvinder med hensyn til  

 beskæftigelse og barselorlov m.v. og lov om ligeløn til mænd og kvinder.
 Ombudet skal bestå af arbejdsmarkedets parter og ledes af en person, der  

 opfylder betingelserne for at være dommer.
 Afgørelser truffet af Ombudet kan indbringes for de almindelige domstole  

 eller faglige voldgifter i overensstemmelse med reglerne herom.
 De beføjelser, som Ligestillingsrådet har efter gældende lovgivning  

 overføres til Ombudet.
 I Ombudet skal hvert køn være repræsenteret med mindst 33 pct.
 2. Der etableres et nyt Ligestillingsråd, som sammensættes af  

 organisationer, der har til formål at sikre ligestilling mellem mænd og  

 kvinder, forskere inden for kvinde- og kønsforskningen samt et antal af  

 statsministeren personligt udpegede medlemmer, hvorved det særligt sikres, at  

 unge og etniske minoriteter er repræsenteret.
 I Ligestillingsrådet skal hvert køn være repræsenteret med mindst 33 pct.
Bemærkninger til forslaget Ligestillingsrådet har snart fungeret i 20 år.
Somme tider med en  

 gennemslagskraft og et aktivitetsniveau, som satte ligestillingen på  

 dagsordenen, til andre tider på et mere stilfærdigt niveau.
 Spørgsmålet er imidlertid, om Ligestillingsrådet med sin nuværende  

 sammensætning og arbejdsopgaver har reel mulighed for at sætte dagsordenen.  

 Er sammensætningen og arbejdsopgaverne tidssvarende? Et spørgsmål, man med  

 rette kan stille set i lyset af de udfordringer, det danske samfund står over  

 for såvel på arbejdsmarkedet som i familien.
Ad forslagets punkt 1 Der er med jævne mellemrum vedtaget love, som har udvidet  

 Ligestillingsrådets arbejdsgaver af juridisk karakter.
Denne lovgivning har  

 dog aldrig givet rådet beføjelser til at afgøre sager.
Der har kun været tale  

 om, at rådet har fået kompetence til at komme med udtalelse.
Skal denne  

 udtalelse have konsekvenser i form af efterbetaling af uligeløn, godtgørelse  

 for uberettiget afskedigelse og lignende, skal sagen rejses enten ved de  

 almindelige domstole eller i det faglige system.
 En uhensigtsmæssig og besværlig vej, som reelt har betydet, at mange sager  

 rejst af enkeltpersoner ingen veje fører, om end klager har fået medhold af  

 rådet.
 Ved at tildele Ombudet kompetence til at afgøre sager som en slags første  

 instans vil disse problemer afhjælpes.
Dette forudsætter imidlertid en anden sammensætning.
Begge de to love, som  

 rådet på nuværende tidspunkt har kompetence til at udtale sig om, er love der  

 vedrører arbejdsmarkedet.
Det vil derfor være naturligt at overlade  

 afgørelseskompetencen til arbejdsmarkedets parter samt en person, der  

 opfylder betingelserne for at være dommer.
Ad forslagets punkt 2 Sideløbende med udvidelsen af Ligestillingsrådets juridiske arbejdsopgaver  

 er der løbende sket en udvidelse af rådets opgaver i forbindelse med  

 regeringens handlingsplaner om fremme af ligestilling.
Tilsvarende må man  

 forvente en udvidelse af rådets opgaver i forbindelse med ændringen at de  

 kommunale styrelseslove, hvor kommunerne nu forpligtes til at redegøre for  

 ligestillingen i kommunerne.
 Dette vil stille nye krav om rådgivning fra Ligestillingsrådet.
 Også flere private virksomheder er begyndt at tage spørgsmål om  

 ligestilling op, hvilket stiller yderligere krav til rådet.
 En fremtidssikring af rådet med henblik på at give det mulighed for at  

 tilføre rådets sekretariat det fornødne input i form af principielle  

 diskussioner, viden om samfundsudviklingen m.v. forudsætter efter  

 forslagsstillernes opfattelse en anden sammensætning.
 Det foreslås derfor, at rådets sammensætning ændres, således at  

 arbejdsmarkedets parter ikke længere nødvendigvis skal have sæde i rådet.
 Sammensætningen skal derimod fortrinsvis bestå af mennesker, hvis opgave  

 især er at skabe debat om samfundsudviklingen og den betydning, den har for  

 ligestilling mellem mænd og kvinder.
Forslagsstillerne peger i den forbindelse på, at det nye råd kunne bestå  

 af repræsentanter for organisationer, hvis primære formål er ligestilling  

 mellem mænd og kvinder.
Forslagsstillerne lægger i den forbindelse vægt på,  

 at også mandeorganisationer skal have mulighed for at blive repræsenteret.  

 Tilsvarende er det vigtigt, at såvel kvinde- som kønsforskningen er  

 repræsenteret.
 Endelig lægger forslagsstillerne afgørende vægt på, at statsministeren ved  

 udpegning af de personlige medlemmer udpeger unge mennesker samt mennesker  

 fra etniske minoriteter.
Ligestillingsdebatten er i perioder stagnerende og ganske borte blandt  

 unge.
Det skyldes efter forslagsstillernes opfattelse ikke, at unge ikke  

 interesserer sig for ligestilling, men derimod, at debatten sker på 70'ernes  

 kvindebevægelses præmisser og ikke tager udgangspunkt i, hvor de unge i dag  

 oplever problemerne.
På samme måde er debatten om ligestilling mellem kvinder og mænd svær at  

 få øje på, når det drejer sig om kvinder fra etniske minoriteter.
Disse helt  

 specielle problemer, som denne gruppe løber ind i, tages tilsyneladende ikke  

 op i Nævnet for Etnisk Ligestilling, men henvises til Ligestillingsrådet, som  

 tilsyneladende mener, at det er nævnet der er ansvarlig for at rejse denne  

 debat.
Debatten om disse problemer er i hvert fald ikke synlig.
