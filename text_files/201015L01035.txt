Bilag 1 Tillægsbetænkning afgivet af Arbejdsmarkedsudvalget den 31. maj 2011 Tillægsbetænkning over Forslag til lov om ændring af barseludligningsloven (Udskydelse af revisionsfristen) [af beskæftigelsesministeren (Inger Støjberg)] 1. Udvalgsarbejdet Lovforslaget blev fremsat den 30. marts 2011 og var til 1. behandling den 12. april 2010. Lovforslaget blev efter 1. behandling henvist til behandling i Arbejdsmarkedsudvalget.
Udvalget afgav betænkning den 25. maj 2011. Lovforslaget var til 2. behandling den 30. maj 2011, hvorefter det blev henvist til fornyet behandling i Arbejdsmarkedsudvalget.
Møder Udvalget har, efter lovforslaget blev henvist til fornyet udvalgsbehandling, behandlet lovforslaget i 1 møde.
Dispensation fra § 8 a, stk. 2, i Folketingets forretningsorden Udvalget indstiller, at Folketinget dispenserer fra reglen i forretningsordenen om, at 3. behandling af lovforslaget ikke må finde sted før 2 dage efter, at offentliggørelsen af tillægsbetænkningen har fundet sted.
Spørgsmål Udvalget har under den fornyede behandling af lovforslaget stillet 1 spørgsmål til beskæftigelsesministeren, som denne har besvaret.
2. Indstillinger og politiske bemærkninger Et flertal i udvalget (V, DF, KF og LA) indstiller lovforslaget til vedtagelse uændret.
Venstres og Det Konservative Folkepartis medlemmer af udvalget mener helt generelt ikke, at erhvervslivet skal pålægges nye byrder.
V og KF vil derfor bl.a. lette de administrative byrder på erhvervslivet og sikre et tre-årigt regelstop for små og mellemstore virksomheder.
De små og mellemstore virksomheder er afgørende for at sikre væksten i dansk økonomi.
Tiden er ikke til flere, men færre byrder for de selvstændige.
 En obligatorisk ordning for selvstændige vil ulejlige de mange med administrative byrder og økonomiske bidrag og kun være til gavn for de få.
 V og KF vil derfor ikke indføre en obligatorisk ordning.
V og KF ser meget gerne, at der etableres en barseludligningsordning for selvstændige, som kan baseres på frivillighed og samtidig indrettes på en fornuftig måde.
Det er afgørende, at ingen tvinges ind i en ordning, de ikke ønsker at være en del af  og heller aldrig får brug for.
En barseludligningsordning for selvstændige bør baseres på frivillighed og frihed.
V og KF ser frem til at fortsætte arbejdet med at finde en bæredygtig ordning, som alle partier kan tilslutte sig.
V og KF mener, det er vigtigt at finde en ordning, der tilskynder kvindelige iværksættere til at starte egen virksomhed uden samtidig at ulejlige alle selvstændige.
 Temaet bør indgå i de videre drøftelser om revision af barseludligningsloven.
 Et mindretal i udvalget (S, SF, RV og EL) vil stemme hverken for eller imod lovforslaget.
Socialdemokratiets, Socialistisk Folkepartis, Radikale Venstres og Enhedslistens medlemmer af udvalget har med dyb beklagelse modtaget svaret på spørgsmål 1, hvoraf det fremgår, at regeringen efter 5 år stadig ikke har evnen og viljen til at føre løftet om en barseludligningsordning for selvstændige ud i livet.
S, SF, RV og EL har gennem forhandlinger forsøgt i det mindste at få regeringen til at forpligte sig på en tidsplan, indenfor hvilken en barselordning for selvstændige kan forhandles på plads.
Ministeren skriver i svaret, at ministeren ikke mener, at »det er hensigtsmæssigt at angive, præcis hvordan den videre proces skal være, eller hvornår forhandlinger om en frivillig barseludligningsordning for selvstændige kan være forhandlet på plads med Folketingets partier«.
S, SF, RV og EL vil leve op til løfterne fra barselforliget fra 2006 om at forbedre forholdene for selvstændige, der vil gå på barsel.  Muligheden for at realisere dette kom i forbindelse med en længe ventet revision af barseludligningsloven, som med dette lovforslag endnu engang søges udsat.
I forbindelse med behandlingen af lovforslaget gjorde S, SF, RV og EL fra starten af gældende, at man ønskede en barselordning for selvstændige.
S, SF, RV og EL betragter en barseludligningsordning for selvstændige på barsel som en af forudsætningerne for at gøre Danmark til en førende iværksætternation, hvor vi skaber rammerne for at bringe alle talenter i spil.
Samtidig ønsker vi at rette op på de vanskelige forhold, der gør sig gældende særligt for kvindelige erhvervsdrivende.
Barseludligningen lægger et beløb oven i de almindelige barseldagpenge og formindsker dermed den selvstændige erhvervsdrivendes indtægtstab under barselorlov.
I stedet for en konstruktiv dialog har beskæftigelsesministeren holdt forligskredsen hen og har nu meddelt, at regeringen endegyldigt afviser en obligatorisk ordning for selvstændige og ikke kan anvise, hvordan en frivillig model kan skrues sammen.
En udmelding som har høstet hård kritik af bl.a.
Håndværksrådet.
S, SF, RV og EL finder det helt urimeligt og dybt uambitiøst, at regeringen efter 5 år ikke er i stand til at præsentere en model for barseludligning og stiller sig uforstående over for ministerens manglende vilje til at rette op på forholdene.
Derfor er vores konklusion, at når regeringen ikke vil forpligte sig på en tidsplan, der skal føre frem til en løsning, så skyldes det en grundlæggende modstand mod en barselordning for selvstændige.
S, SF, RV og EL kan på den baggrund, som varslet under 1. behandlingen, ikke støtte lovforslagets vedtagelse og vil undlade at stemme ved 3. behandlingen.
Det er samtidig S, SF, RV og ELs intention at leve op til løftet fra barselforliget fra 2006 om en barseludligningsordning for selvstændige ved førstkommende lejlighed.
 Kristendemokraterne, Inuit Ataqatigiit, Siumut, Tjóðveldi og Sambandsflokkurin var på tidspunktet for tillægsbetænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i tillægsbetænkningen.
Jens Vibjerg (V) Peter Juel Jensen (V) Louise Schack Elholm (V) Ulla Tørnæs (V) Bent Bøgsted (DF) Colette L.
Brix (DF) Helle Sjelle (KF) fmd.
Charlotte Dyremose (KF) Anders Samuelsen (LA) Torben Hansen (S) Anne-Marie Meldgaard (S) Lone Møller (S) Leif Lahn Jensen (S) nfmd.
Eigil Andersen (SF) Özlem Sara Cekic (SF) Morten Østergaard (RV) Line Barfod (EL) Kristendemokraterne, Inuit Ataqatigiit, Siumut, Tjóðveldi og Sambandsflokkurin havde ikke medlemmer i udvalget.
