Nr LSF 53 Forslag til Lov om ændring af lov om kunstig befrugtning i forbindelse med  

 lægelig behandling, diagnostik og forskning m.v. (Enliges og lesbiskes adgang  

 til insemination samt lægelig behandling) Fremsat af Anne Baastrup (SF) Dorte Bennedsen (S) Yvonne Herløv Andersen  

 (CD) Vibeke Peschardt (RV) Frank Aaen (EL) Tom Behnke (FP) den 3. april 1998 § 1 I lov om kunstig befrugtning i forbindelse med lægelig behandling,  

 diagnostik og forskning m.v., jf. lov nr. 460 af 10. juni 1997, foretages  

 følgende ændringer:
 1. § 3 ophæves.
 2. § 14, stk. 2, affattes således:
»Stk. 2. Kunstig befrugtning med et æg doneret af en anden  

 kvinde må ikke finde sted, hvis den donerende kvindes identitet på forhånd er  

 kendt af den modtagende kvinde eller af det modtagende par, ligesom den  

 modtagende kvinde eller det modtagende par ikke på forhånd må bestemme donors  

 identitet.« 3. § 23, stk. 1, 1. pkt., affattes således:
»Før behandling med kunstig befrugtning indledes, skal der indhentes  

 skriftligt samtykke til behandlingen fra kvinden og tillige fra dennes  

 eventuelle ægtefælle eller partner.« 4. I § 24 ændres »at et par« til: »at en  

 kvinde eller et par«.
 5. I § 29, stk. 2, ændres »og det par« til:  

 »og den kvinde eller det par«.
§ 2 Loven træder i kraft dagen efter bekendtgørelsen i Lovtidende.
Bemærkninger til lovforslaget Almindelige bemærkninger Forslaget er en uændret genfremsættelse af L 61, folketingsåret 1997-98,  

 1. samling, jf.
Folketingstidende 1997-98, 1. samling, s. 3173 og Tillæg A,  

 s. 1568 og 1570, på nær enkelte formuleringer i bemærkningerne.
Lov om kunstig befrugtning regulerer de aktiviteter, læger må foretage i  

 forbindelse med, at graviditet søges opnået på anden måde end ved samleje  

 mellem en kvinde og en mand.
Det sidste omhandler først og fremmest  

 befrugtning uden for kvindens krop i form af den såkaldte  

 reagensglasbefrugtning (IVF-behandling) og mikroinsemination, men også  

 insemination med brug af donorsæd er omfattet af loven.
I lovens § 3 er fastsat, at læger kun må tilbyde kunstig befrugtning til  

 kvinder, som er gift, eller som lever sammen med en mand i et  

 ægteskabslignende forhold.
Bestemmelsen var ikke medtaget i  

 sundhedsministerens oprindelige lovforslag, men kom til under Folketingets  

 behandling.
 Forbudet mod lægers behandling af enlige kvinder og lesbiske par  

 forekommer ikke særlig velbegrundet og virker i det hele diskriminerende over  

 for en bestemt gruppe mennesker, ligesom forbudet medfører en række absurde  

 konsekvenser.
I forbindelse med vedtagelsen af forbudet blev der argumenteret med, at  

 det må antages at være barnets tarv at have både en far og en mor.
Der er  

 imidlertid ikke nogen steder belæg for en sådan antagelse.
Derimod er der en  

 omfattende dokumentation for, at børn trives fortrinligt i familier, hvor  

 forældrene er homoseksuelle.
Der henvises til den sammenfatning af aktuel  

 forskning herom, som er medtaget i L 5, folketingsåret 1996-97, bilag 105.
I forbindelse med forbudets vedtagelse blev der endvidere argumenteret  

 med, at bestemmelsen i § 3 sikrer, at FN's børnekonvention, der tager  

 udgangspunkt i barnets tarv, respekteres.
Dette er ikke helt korrekt.
Det  

 Danske Center for Menneskerettigheder, som også blev fremdraget i forbindelse  

 med § 3, konkluderer i sit notat om det oprindelige lovforslag (L 200,  

 folketingsåret 1995-96, bil. 48), at enlige og kvinder i lesbiske parforhold  

 ikke kan påberåbe sig en ret til at blive behandlet med kunstig befrugtning  

 under henvisning til ikke-diskriminationsprincippet.
Det betyder ikke, at det  

 er indeholdt i konventionen, at de derfor skal være afskåret fra en sådan  

 behandling, hvilket centret finder er et andet og mere tvivlsomt spørgsmål.  

 Der er således forskel på »at have ret til« og »være afskåret  

 fra«.
Herudover indebærer forbudet mod lægers behandling af enlige kvinder og  

 lesbiske par med kunstig befrugtning en række helt absurde konsekvenser.  

 Medens IVF-behandling kun må udføres af læger eller under en læges ansvar, er  

 dette ikke tilfældet for insemination med brug af donorsæd.
Alle kan i  

 princippet tilbyde denne behandling.
Det er derfor absurd, at læger, som må  

 fornodes af have særlig gode kvalifikationer for at tilbyde en sådan  

 behandling under betryggende vilkår, nu forbydes at udføre denne behandling,  

 når der er tale om enlige kvinder og lesbiske parforhold.
Konsekvensen kan  

 være, at de nævnte persongrupper enten tvinges til udlandet eller ud på det  

 grå og dermed også mere ukontrollerede marked med stor risiko for f.eks. at  

 få overført HIV-smitte.
Siden det tidligere fremsatte lovforslag blev  

 førstebehandlet, har der været en vis debat om forbudet.
Det er herunder  

 blevet påpeget, at man via internet kan rekvirere sæd fra udenlandske  

 sædbanker.
Samtidig viser det sig, at det tilsyneladende ikke er forbudt en  

 dansk sædbank at sælge sæd til enlige og lesbiske.
Det betyder, at forbudet  

 konkret kun vil ramme de kvinder, der har brug for lægelig behandling, hvor  

 almindelig insemination ikke er tilstrækkelig Hertil kommer at forbudet er vanskeligt for lægerne at overholde uden at  

 gennemføre en større sagsbehandling.
Som nævnt kom forbudet til under selve behandlingen i Folketinget.
Det vil  

 derfor klæde Folketinget at gøre skaden god igen ved at ophæve bestemmelsen  

 om, at kunstig befrugtning kun kan tilbydes kvinder, der er gift, eller som  

 lever sammen med en mand i et ægteskabslignende forhold, udgår.
Bemærkninger til lovforslagets enkelte bestemmelser Til § 1 Til nr. 1 Det foreslås, at bestemmelsen om, at læger kun må tilbyde behandling med  

 kunstig befrugtning til kvinder, som enten er gift, eller som lever sammen  

 med en mand i et ægteskabslignende forhold, ophæves.
Herefter kan læger  

 behandle enlige kvinder med kunstig befrugtning, såfremt de i øvrigt opfylder  

 lovens betingelser.
Til nr. 2-5 De foreslåede ændringer af § 14, stk. 2, § 23, stk. 1, § 24 og § 29, stk.  

 2, er alle konsekvensrettelser som følge af den foreslåede ophævelse af § 3.
Til § 2 Loven foreslås at træde i kraft dagen efter bekendtgørelsen i Lovtidende.
Skriftlig fremsættelse Anne Baastrup (SF):
 Som ordfører for forslagsstillerne tillader jeg mig herved at fremsætte:
 Forslag til lov om ændring af lov om kunstig befrugtning i forbindelse  

 med lægelig behandling, diagnostik og forskning m.v. (Enliges og lesbiskes  

 adgang til insemination samt lægelig behandling).
(Lovforslag nr.
L 53).
 Jeg henviser i øvrigt til de bemærkninger, der ledsager lovforslaget, og  

 anbefaler det til Tingets velvillige behandling.
Bilag I dette bilag er (med mindre skrift) indsat den gældende formulering  

 af de bestemmelser, der berøres af lovforslaget § 1 I lov om kunstig befrugtning i forbindelse med lægelig behandling,  

 diagnostik og forskning m.v., jf. lov nr. 460 af 10. juni 1997, foretages  

 følgende ændringer:
 1. § 3 ophæves.
 § 3. Kunstig befrugtning må kun tilbydes kvinder, som er gift,  

 eller som lever sammen med en mand i et ægteskabslignende forhold.
 2. § 14, stk. 2, affattes således:
»Stk. 2. Kunstig befrugtning med et æg doneret af en anden  

 kvinde må ikke finde sted, hvis den donerende kvindes identitet på forhånd er  

 kendt af den modtagende kvinde eller af det modtagende par, ligesom den  

 modtagende kvinde eller det modtagende par ikke på forhånd må bestemme donors  

 identitet.« § 14. Donation af æg med det formål at opnå graviditet hos en  

 anden kvinde må kun finde sted, hvor æggene udtages som led i in  

 vitro-behandling af den donerende kvinde.
 Stk. 2. Kunstig befrugtning med et æg doneret af en anden kvinde  

 må ikke finde sted, hvis den donerende kvindes identitet på forhånd er kendt  

 af det modtagende par, ligesom det modtagende par ikke på forhånd må bestemme  

 donors identitet.
 3. § 23, stk. 1, 1. pkt., affattes således:
»Før behandling med kunstig befrugtning indledes, skal der indhentes  

 skriftligt samtykke til behandlingen fra kvinden og tillige fra dennes  

 eventuelle ægtefælle eller partner.« § 23. Før behandling med kunstig befrugtning indledes, skal der  

 indhentes skriftligt samtykke til behandlingen fra kvinden og dennes  

 ægtefælle eller partner.
Den behandlende læge skal påse, at samtykket fortsat  

 er gyldigt, når behandlingen påbegyndes.
Stk. 2. Samtykket kan kun afgives på baggrund af en skriftlig og  

 mundtlig information om behandlingens virkninger og bivirkninger, herunder  

 risici i forbindelse med behandlingen.
Informationen skal envidere omfatte  

 information om adoption.
 Stk. 3. I tilfælde, hvor der er sket donation af æg eller sæd,  

 skal der endvidere foreligge skriftligt samtykke fra den donerende mand eller  

 kvinde.
 4. I § 24 ændres »at et par« til: »at en  

 kvinde eller et par«.
 § 24. Den behandlende læge skal sikre, at der gives information om  

 de civilretlige virkninger af, at et par modtager donerede kønsceller i  

 forbindelse med behandling med kunstig befrugtning.
 5. I § 29, stk. 2, ændres »og det par« til:  

 »og den kvinde eller det par«.
 § 29. Medmindre højere straf er forskyldt efter den øvrige  

 lovgivning, straffes den, der overtræder §§ 2-16, § 18, § 19, § 21, stk. 1,  

 og §§ 22-28, med bøde eller hæfte.
Stk. 2. Den, der donerer sæd eller æg, og det par, der samtykker i  

 en kunstig befrugtning, kan ikke straffes efter denne lov.
Det samme gælder  

 den kvinde, der overdrager æg, medmindre overdragelsen er i strid med § 12.
 Stk. 3. I forskrifter, der udstedes i medfør af loven, kan der  

 fastsættes straf af bøde for overtrædelse af bestemmelser i forskrifterne.
 Stk. 4. Der kan pålægges selskaber m.v. (juridiske personer)  

 strafansvar efter reglerne i straffelovens 5. kapitel.
