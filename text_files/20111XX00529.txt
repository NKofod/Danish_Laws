Skriftlig fremsættelse (11. april 2012) Økonomi- og indenrigsministeren (Margrethe Vestager) Herved tillader jeg mig for Folketinget at fremsætte:
 Forslag til folketingsbeslutning om Danmarks ratifikation af traktaten af 2. marts 2012 om stabilitet, samordning og styring i Den Økonomiske og Monetære Union (finanspagten).
(Beslutningsforslag nr.
B 70) Med beslutningsforslaget beder regeringen om Folketingets samtykke til at ratificere finanspagten jf. grundlovens § 19, stk. 1. Dansk ratifikation bør ske hurtigst muligt for at signalere aktiv dansk deltagelse i finanspagten.
Finanspagten er en mellemstatslig aftale.
Finanspagten blev undertegnet af stats- og regeringscheferne fra EUs medlemslande, herunder Danmark, på nær Storbritannien og Tjekkiet d. 2. marts 2012. Finanspagtens overordnede formål er at fremme budgetdisciplin gennem en finanspolitisk aftale for derved at støtte opnåelsen af EUs mål om bæredygtig vækst, beskæftigelse, konkurrenceevne og social samhørighed.
Regeringen beder Folketinget om samtykke til, at Danmark tilslutter sig finanspagten og lader sig omfatte af aftalens konkrete bestemmelser, som er åbne for deltagelse fra ikke-eurolande, herunder et generelt krav om, at saldoen på de offentlige finanser skal være i balance eller overskud.
Denne regel om budgetbalance indebærer, at den årlige strukturelle offentlige saldo skal svare til de landespecifikke mellemfristede mål i Stabilitets- og Vækstpagten med en generel nedre grænse for et strukturelt underskud på 0,5 procent af BNP.
Når den samlede offentlige gæld udgør væsentligt under 60 procent af BNP og risiciene med hensyn til de offentlige finansers holdbarhed på lang sigt er lave, kan den nedre grænse for det mellemfristede mål være et strukturelt underskud på højst 1 procent af BNP.
Stabilitets- og Vækstpagtens krav til Danmarks landespecifikke mellemfristede mål for det strukturelle underskud er dog aktuelt fastsat til 0,5 procent af BNP på grund af kravet om en tilstrækkelig sikkerhedsmargin i forhold til grænsen for det faktiske underskud på 3 procent af BNP.
Danmark vil med tilslutning til finanspagten understøtte troværdigheden af dansk økonomisk politik.
De øvrige medlemsstaters ratifikation og efterlevelse af finanspagten vil også kunne få positive økonomiske konsekvenser for dansk økonomi.
De danske hovedprioriteter blev under forhandlingerne til finanspagten imødekommet på en måde, der gør det muligt for Danmark at deltage i de dele, som er åbne for ikke-eurolande.
Danmark vil således kunne basere efterlevelsen af budgetbalancereglen i budgetloven på egne beregninger og skøn for den strukturelle saldo.
Danmark vil endvidere kunne sikre forankring af budgetbalancereglen i den planlagte budgetlov, dvs. uden at ændre i grundloven.
 Idet jeg i øvrigt henviser til beslutningsforslaget og de ledsagende bemærkninger, skal jeg hermed anbefale beslutningsforslaget til det Høje Tings velvillige behandling.
