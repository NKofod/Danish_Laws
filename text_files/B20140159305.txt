Bekendtgørelse om føring af logbog m.v.1) I medfør af § 10, stk. 1 og 2, § 112, stk. 1, og § 130, stk. 2, i lov om fiskeri og fiskeopdræt (fiskeriloven), jf. lovbekendtgørelse nr. 568 af 21. maj 2014, fastsættes efter bemyndigelse i henhold til § 5, stk. 1, nr. 28, i bekendtgørelse nr. 559 af 28. maj 2014 om NaturErhvervstyrelsens opgaver og beføjelser:
Generelle betingelser § 1. Føreren af et dansk fiskefartøj har pligt til at føre logbog uanset fartøjets længde enten elektronisk eller i papirform i henhold til Den Europæiske Unions forordninger, jf. dog § 8.
 Stk. 2. Pligten til at føre logbog gælder i alle tilfælde, hvor et fiskefartøj forlader havn.
§ 2. En fangstrejses varighed regnes fra tidspunktet, hvor fiskefartøjet forlader havn, til tidspunktet for fiskefartøjets ankomst til havn.
Hvis fiskefartøjet ikke udlosses helt, inden fiskefartøjet påbegynder en ny fangstrejse, skal det angives i logbogen, hvilke mængder af den enkelte art der beholdes om bord.
Disse mængder med angivelse af art og fangstområde overføres til et nyt logbogsblad med angivelse af, at fisken hidrører fra den foregående fangstrejse.
 Stk. 2. Hvis fangsten helt eller delvis losses til en anden opbevaringsenhed til levende fisk, skal art, mængde, fangstområde og identifikation af opbevaringsenheden fremgå af logbogsbladet.
 § 3. Udover de i Den Europæiske Unions forordninger fastsatte obligatoriske oplysninger om fangstfarvand skal føreren af et dansk fiskefartøj i logbogen anføre følgende:
 1) Ved fiskeri i statistisk rektangel 39/G4 i Østersøen og Bælterne oplysning om, hvorvidt fangsten er fisket i underområde 24 eller 25.
 2) Ved fiskeri i Skagerrak oplysning om, hvorvidt fangsten er fisket i EU-zone eller norsk zone.
 3) Ved visse fiskerier med trawl i Skagerrak og Kattegat oplysning om anvendt redskab, jf. bilag 3. Redskabet angives med henholdsvis tallet 1, 2, 3, 7, 8 eller 9 i rubrikken redskabsstørrelse for så vidt angår papirlogbog og i rubrikken panel for så vidt angår elektronisk logbog.
 Stk. 2. Logbogen skal føres efter hver fangstoperation, dog mindst én gang i døgnet.
Logbog, landingsopgørelse mv. i elektronisk format § 4. En logbog i elektronisk format skal føres ved fartøjets afgang fra havn, undervejs på fangstrejsen og inden ankomst til havn.
Logbogen anses for ført, når fartøjsføreren har modtaget en automatisk kvittering for afsendelse af logbogsoplysningerne.
Ved flere daglige fangstoperationer gælder pligten til afsendelse af logbogsoplysningerne, jf. § 3, stk. 2, dog ikke efter hver fangstoperation.
Stk. 2. Føreren af fartøjet har pligt til at anvende den til enhver tid nyeste opdatering af en logbog i elektronisk format.
NaturErhvervstyrelsen angiver ved udsendelse af en ny opdatering en frist for ibrugtagning.
Stk. 3. Føreren af et fiskefartøj, der er registreret inden for Den Europæiske Union og fører logbog i elektronisk format, skal efter hver losning af fisk senest 24 timer efter losningen og vejningens afslutning sende landingsopgørelse og evt. omladningsopgørelse til NaturErhvervstyrelsen.
Føreren kan lade en repræsentant varetage forpligtelsen til at indsende de relevante opgørelser.
Logbog, landingsopgørelse mv. i papirformat § 5. Logbøger i papirformat udleveres af NaturErhvervstyrelsen.
Adresser på styrelsens afdelinger fremgår af bilag 1.
Stk. 2. Logbogsbladene skal udfyldes i nummerorden og inden fiskefartøjets ankomst i havn.
Alle originale logbogsblade, herunder fejlagtigt udfyldte blade, skal afleveres eller sendes til NaturErhvervstyrelsen, jf. bilag 1.
 Stk. 3. Hvis et originalt logbogsblad er bortkommet, skal kopi af bladet afleveres eller sendes til NaturErhvervstyrelsen.
Stk. 4. Hvis en logbog er bortkommet, kan en ny logbog udleveres, hvis der afgives erklæring om bortkomsten til NaturErhvervstyrelsen.
Hvis en bortkommet logbog findes, må den ikke anvendes, men skal straks afleveres til NaturErhvervstyrelsen.
 § 6. Føreren af et dansk fiskefartøj skal i logbogen anføre det kvitteringsnummer, der modtages fra NaturErhvervstyrelsen ved melding efter Den Europæiske Unions forordninger, efter danske regler eller i henhold til vilkår for tilladelse til et bestemt fiskeri, herunder ved melding om afsejling, ankomst, farvandsskifte og losning.
 Stk. 2. Kvitteringsnumrene skal anføres i logbogen i kronologisk orden, idet der skal anvendes en fangstlinje i logbogen til hvert kvitteringsnummer.
§ 7. Føreren af et dansk eller udenlandsk fiskefartøj skal ved losning af fisk i dansk havn aflevere eller sende logbogsblad, landingsopgørelse og evt. omladningsopgørelse til den afdeling af NaturErhvervstyrelsen i hvis område, landingshavnen er beliggende, jf. bilag 1, senest 48 timer efter landingens afslutning.
Logbogsbladet skal dog i alle tilfælde afleveres eller sendes, inden fartøjet på ny forlader havn efter losning.
Stk. 2. Ved et dansk fiskefartøjs losning af fisk i udenlandsk havn skal logbogsblade, landingsopgørelse og evt. omladningsopgørelse sendes til den afdeling af NaturErhvervstyrelsen i hvis område, fartøjets hjemhavn er beliggende, jf. bilag 1, senest 48 timer efter landingens afslutning.
Inden for fristen sendes en kopi af landingsopgørelsen til de kompetente myndigheder i kyststaten.
 Stk. 3. Føreren af et fiskefartøj skal på NaturErhvervstyrelsens forlangende straks aflevere kopi af logbogsblad, landingsopgørelse og evt. omladningsopgørelse.
Farvandserklæring § 8. Føreren af et dansk fiskefartøj, der ikke er omfattet af pligten til at føre logbog efter Den Europæiske Unions forordninger, kan i stedet for at føre logbog afgive en skriftlig erklæring (farvandserklæring) til NaturErhverstyrelsen om, at fiskefartøjets fangstrejser udelukkende foregår i et enkelt angivet farvand.
Farvandet skal angives som ICES-forvaltningsområde og ICES-afsnit eller mindste reguleringsområde, dog altid det mindste farvandsområde af disse.
Blanket til farvandserklæring, jf. bilag 2, skal afleveres i udfyldt stand til den afdeling af NaturErhvervstyrelsen, i hvis område fiskefartøjets hjemhavn er beliggende.
Blanketten udleveres af NaturErhvervstyrelsen eller kan hentes på NaturErhvervstyrelsen hjemmeside.
 Stk. 2. Fiskeri i henhold til en farvandserklæring må kun ske, hvis farvandserklæringen er påført NaturErhvervstyrelsens godkendelse og opbevares om bord på fiskefartøjet.
 Stk. 3. Ændring af det farvand, hvori fangstrejserne i henhold til farvandserklæring skal foregå, skal ske efter den i stk. 1 og 2 fastsatte procedure. Ændret farvandserklæring skal være om bord på fiskefartøjet, før indsejling i det farvand, der fremgår af den ændrede farvandserklæring.
Stk. 4. En farvandserklæring kan kun anvendes af den i erklæringen angivne fartøjsfører ved fiskeri med det i erklæringen anførte fiskefartøj.
Hvis fiskefartøjet skifter ejer, navn eller havnekendingsnummer, bortfalder farvandserklæringen.
Stk. 5. Ved overgang til føring af logbog skal farvandserklæringen afmeldes til den afdeling af NaturErhvervstyrelsen, i hvis område fiskefartøjets hjemhavn er beliggende.
Fiskefartøjet må ikke fiske i andet farvand end det i farvandserklæringen anførte, før afmelding er modtaget med NaturErhvervstyrelsens påtegning.
Stk. 6. Reglerne om farvandserklæring, jf. stk. 1-5, kan dog ikke anvendes, hvis fartøjets ejer er ejer eller medejer af flere fartøjer, som har ret til at deltage i fiskeri af regulerede arter samt fiskeri efter ål i saltvand.
I dette tilfælde skal der for samtlige af disse fartøjer uanset fartøjernes længde føres logbog, medmindre fartøjerne anvendes til bundgarnsfiskeri og i NaturErhvervstyrelsen er registreret i samme bundgarnsbedrift.
 Straf og ikrafttræden m.v.
 § 9. Med bøde straffes den, der overtræder eller forsøger at overtræde §§ 1-4, § 5, stk. 2-4, og §§ 6-8.
 Stk. 2. Der kan pålægges selskaber mv. (juridiske personer) strafansvar efter reglerne i straffelovens 5. kapitel.
 § 10. Bekendtgørelsen træder i kraft den 1. januar 2015.
 Stk. 2. Bekendtgørelse nr. 5 af 2. januar 2014 om føring af logbog mv. ophæves.
NaturErhvervstyrelsen, den 17. december 2014 Jette Petersen / Erik Møller Bilag 1 NaturErhvervstyrelsen Bilag 2 Farvandserklæring Bilag 3 Angivelse af redskabskategorier i særlige trawlfiskerier 1) I bekendtgørelsen er der medtaget visse bestemmelser fra Rådets forordning nr. 1224/2009/EF af 20. november 2009 om oprettelse af en EF-kontrolordning med henblik på at sikre overholdelse af reglerne i den fælles fiskeripolitik (kontrolforordningen), EU-Tidende 2009, nr.
L 343, side 1-50, og Kommissionens gennemførelsesforordning nr. 404/2011/EU af 8. april 2011 om gennemførelsesbestemmelser til Rådets forordning nr. 1224/2009 om oprettelse af en EF-kontrolordning med henblik på at sikre overholdelse af reglerne i den fælles fiskeripolitik, EU-Tidende 2011, nr.
L 112, side 1-153. Ifølge artikel 288 i EUF-Traktaten gælder en forordning umiddelbart i hver medlemsstat.
Gengivelsen af disse bestemmelser i bekendtgørelsen er således udelukkende begrundet i praktiske hensyn og berører ikke forordningernes umiddelbare gyldighed i Danmark.
