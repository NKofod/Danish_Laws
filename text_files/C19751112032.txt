 Ved lov nr. 268 af 26. juni 1975 er med virkning fra den 1. juli 1975  

 bl.a. straffelovens kapitel 3 om strafbarhedsbetingelserne blevet ændret.
 1.1. De væsentligste bestanddele af § 16 er opretholdt, men bestemmelsen  

 har fået en ændret formulering.
 1.2. For så vidt angår sindssyge og personer, der på gerningstiden befandt  

 sig i en dermed ligestillet tilstand, gælder samme regel som hidtil.
1.3. Straffelovens § 18 om beruselse er ophævet, men som en modifikation  

 til reglen om utilregnelighed i den ny § 16, stk. 1, er indsat en bestemmelse  

 om tilfælde, hvor gerningsmanden befandt sig i en sindssygelig eller dermed  

 ligestillet tilstand som følge af indtagelse af alkohol eller andre  

 rusmidler.
Straf kan i sådanne tilfælde idømmes, dersom særlige  

 omstændigheder taler derfor.
Hermed sigtes ifølge straffelovrådets betænkning  

 om strafferetlige særforanstaltninger, bet. 667/1972 side 49 og  

 bemærkningerne til lovforslaget navnlig til tilfælde, hvor gerningsmanden  

 tidligere har reageret usædvanligt som følge af indtagelse af spiritus eller  

 andre rusmidler, og hvor det derfor kan bebrejdes ham, at han påny har  

 indladt sig på spiritusnydelse eller indtagelse af andre rusmidler.
Ved  

 efterforskningen og ved spørgsmålsstillelsen i forbindelse med  

 mentalundersøgelse bør opmærksomheden være henvendt på, om sådanne særlige  

 forhold foreligger.
Sager, hvor der opstår spørgsmål om at anvende den ny §  

 16 som følge af sindssygelig reaktion på indtagelse af rusgifte, forelægges  

 for mig henblik på anklagemyndighedens påstand.
1.4. Også åndssvage i lettere grad er nu straffri efter § 16, men straf  

 kan pålægges, når særlige omstændigheder taler derfor.
Der tilsigtes ikke  

 herved nogen ændring af gældende praksis, jfr. bet. 667/1972 side 56. Bøde og  

 kortvarig frihedsstraf f.eks. i anledning af spirituskørsel kan således  

 fortsat anvendes overfor personer, om hvem det er oplyst, at de er åndssvage  

 i lettere grad.
2.1. § 17 er ophævet.
Denne bestemmelse omfattede bl.a. åndssvage i  

 lettere grad.
Om denne persongruppe henvises til 1.4.
2.2. § 17 omfattede tillige karakterdefekte lovovertrædere (psykopater).  

 Gerningsmænd hørende til denne persongruppe, der fandtes strafuegnede,  

 idømtes tidligere forvaring.
Reglerne herom ændredes ved lov 320 13.6.1973.  

 Bestemmelsen om forvaring af farlige kriminelle findes nu i straffelovens §  

 70.
2.3. Desuden omfattede § 17 enkelte andre afvigende tilstande.
Disse  

 tilfælde kan nu henføres under § 69. Ifølge denne bestemmelse kan de i § 68  

 (tidligere § 70) nævnte foranstaltninger anvendes i stedet for straf, såfremt  

 det findes formålstjenligt.
Bestemmelsen må navnlig ventes at finde  

 anvendelse på psykiske afvigende lovovertrædere, som ved retspsykiatrisk  

 erklæring anbefales anbragt på statshospital eller dømt til psykiatrisk  

 behandling på et statshospital eller under tilsyn heraf.
Redegørelsen for  

 foranstaltninger overfor sindssyge lovovertrædere i Anklagemyndighedens  

 Årsberetning for 1973 side 33 ff indeholder eksempler på sådanne tilfælde.  

 Dømmes en person i medfør af denne bestemmelse f.eks. til anbringelse i  

 sindssygehospital eller til sindssygeforsorg, skal der fastsættes en  

 længstetid for institutionsopholdet.
 Sager, hvor der kan være spørgsmål om at anvende denne bestemmelse, bedes  

 forelagt for mig inden tiltalerejsning.
3. Ved samme lov er tilføjet en sidestrafferamme til §  

 191 om narkohandel, der giver mulighed for at anvende fængsel indtil 10 år.  

 Denne strafferamme finder ikke anvendelse, hvis den strafbare handling alene  

 angår hash og marihuana.
Da et forslag om at undtage dette delikt fra  

 nævningebehandling ikke blev gennemført, finder retsplejelovens § 687  

 anvendelse, når tiltale rejses efter denne bestemmelse.
Den forhøjede strafferamme skal ifølge forarbejderne alene finde  

 anvendelse i de allergroveste, normalt internationalt prægede sager, og  

 lovændringen bør ikke medføre nogen almindelig forhøjelse af strafniveauet  

 for narkotikakriminalitet.
Der sker således ingen ændring af principperne for  

 tiltalerejsning som fastsat i mit cirkulære nr. 144 af 15.7.1969.
 Sager, hvor der kan være spørgsmål om at henføre forholdet under den  

 forhøjede strafferamme, bedes forelagt for mig inden tiltalerejsningen.
 Per Lindegaard.
