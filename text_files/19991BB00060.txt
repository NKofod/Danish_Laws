Fremsat den 3. december 1999 af  

 Hans Christian Schmidt (V), Kim Andersen (V),  

 Helga Moos (V), Bodil Thrane (V),  

 Jens Vibjerg (V), Jørgen Winther (V),  

 Henriette Kjær (KF), Pernille Sams (KF),  

 Gitte Seeberg (KF), Svend Aage Fauerholdt (DF),  

 Thorkild B.
Fransgaard (FRI), Kim Behnke (FRI),  

 Tom Behnke (FRI) og Kirsten Jacobsen (FRI) Forslag til folketingsbeslutning om kommunerne som planmyndighed inden for byzonen Folketinget pålægger regeringen at ændre  

 planloven således, at kommunerne får kompetence til at foretage  

 afgrænsninger af de centrale bydele, inden for hvilke detailhandelen  

 kan placeres.
Endvidere skal kommunerne vurdere behovet for nybyggeri og  

 omdannelse af eksisterende bebyggelse i byerne til butiksformål.
Bemærkninger til forslaget Forslaget skal bringe planloven i  

 overensstemmelse med princippet om, at det er kommunerne, der er  

 planmyndighed inden for byzonen.
Forslaget vil give kommunerne kompetence til  

 at planlægge i byzonen på et niveau, der forudsætter et  

 detaljeret kendskab til byområderne og bygningerne.
Kun de lokale  

 myndigheder kan være i besiddelse af et sådant kendskab.
Det er  

 kun på det lokale niveau, at beslutninger kan træffes i et  

 tæt samspil mellem kommune, borgerne og detailhandelen.
Alt for ofte sker det, at planloven forhindrer  

 eksisterende virksomheder eller butikker i at udvide driften.
Tilsvarende  

 forhindrer loven gang på gang nye virksomheder i at etablere sig i  

 lokalområder.
Begge tendenser er til stor skade for såvel landets  

 selvstændighedskultur som for økonomien og beskæftigelsen.  

 Forslaget vil gøre op med denne tendens.
Erhvervslivet skal igen have  

 lettere ved at anlægge og udvide virksomheder.
Følgende eksempler viser med al tydelighed, hvor  

 problematisk den nuværende lov er indrettet.
Eksemplerne er citater fra  

 pjecen »Da Verden Gik i Stå« (1998, 1. udgave, 1. oplag) udgivet  

 af Kommunernes Landsforening, Gyldenløvesgade 11, 1600  

 København V.
1. Planlov kvæler Billunds handel »Loven kvæler udviklingen af detailhandlen i Billund  

 til fordel for indkøbscentre i blandt andet Vejle og Kolding.
Lovens  

 intentioner er ellers at forhindre flere store indkøbscentre, der  

 billedligt talt placeres på bare marker udenfor byerne.
Og samtidig  

 skal den sikre, at udviklingen af detailhandel foregår i eksisterende  

 centerområder i midtbyen.
Hidtil har amterne været planlæggende  

 myndighed for landzoner.
Kommunerne har haft ansvaret for byzonerne.
Men  

 loven betyder, at det fremover er amterne, der skal foretage  

 afgrænsninger af hvor i byerne, der kan placeres detailhandel.
Det  

 rammer blandt andet Billund.« Erik Tychsen (V), der er borgmester i Billund, viser stolt  

 sin by frem. »En landsby, der er omgivet blandt andet af Legoland og en  

 international lufthavn.
Det er her Billunds centerområde slutter, siger borgmesteren,  

 da han standser ved enden af den få hundrede meter lange handelsgades  

 belægning af grå sf-sten, der her skifter til sort asfalt fra  

 dengang, Billund var en by, man kørte hurtigt igennem.
Det officielle  

 centerområde er slut.
Men det er Billunds bymidte ikke.
Omkring hver  

 tredje hus på den »forbudte del« er indrettet med forskellige former  

 for liberalt erhverv.
Revisorer, advokater, en cykelsmed og en Netto - byens  

 største forretning.
Vi har revet en del huse ned for at skabe luft og plads i det  

 oprindelige centerområde.
Men vi mangler plads til nye butikker og de  

 forretningsdrivende, der ønsker at udvide.
Det eneste sted, de kan  

 åbne, er længere nede af hovedgaden.
Men det må de ikke  

 længere, siger Erik Tychsen.
Kommunen har forgæves henvendt sig til Ribe Amt for at få  

 lov til at udvide bymidten.
Men indtil nu er der ikke sket noget.  

 Først om tre år vedtager Ribe Amt en ny regionplan, og den kan -  

 håber borgmesteren - betyde, at hele bykernen kan bruges til  

 detailhandel.
Indtil da må de lokale forretningsdrivende se, hvordan  

 indbyggerne farter til Kolding og Vejle for at købe ind.
Hver fjerde  

 Billund-krone placeres på den anden side af kommunegrænsen.
Dette er et kraftigt anslag mod det kommunale selvstyre.
Det er  

 vanvittigt, at amterne nu skal blande sig i byzonen.
Miljø- og  

 Energiministeren har affyret en bøsse med spredehagl, der rammer alt  

 andet end lige netop storcentrene og de kommuner, der skævvrider  

 detailhandlen, tordner borgmesteren.« »Netto er vores største butik.
Den er beviset på, at  

 kommunen ikke ønsker at skævvride detailhandlen.
Forretningen er  

 på 500 kvadratmeter.
De søgte om mere, men vi sagde nej.
Der er  

 også flere kæder, der ville lave varehuse uden for byen.
Dem har  

 vi også sagt nej til.
Vi mener, det er meget vigtigt at koncentrere  

 handlen i bymidten.
Vores bymidte er ikke stor, men vi har brugt meget store  

 beløb på at gøre den flot.« »Når amtets planlægning for detailhandel er  

 tilendebragt om tre år, taler al sandsynlighed for, at kommunen  

 alligevel må udvide centerområdet.
Indtil da må kommunen  

 igennem den umulige øvelse, hvor borgere og butiksejere skal have  

 forklaret, at de ikke må udvide nu, men måske efter  

 årtusindskiftet.« 2. En meget lille sag »En købmand på Hvidovrevej mangler plads og  

 ansøgte derfor kommunen om tilladelse til at udvide den 836  

 kvadratmeter store butik med 560 kvadratmeter og 50 parkeringspladser til  

 forbedring af trafikforholdene.
Købmanden vil gerne have en afdeling  

 for fersk kød, så han kan stå sig bedre i konkurrencen med  

 et nærliggende butikscenter.
Udvidelsen krævede en lokalplan og  

 et tillæg til kommuneplanen.
Blandt andet på grund af  

 ændrede parkerings- og trafikforhold.« »En villa skulle rives ned og yderligere 13 ejendomme  

 langs Hvidovrevej blev inddraget i planlægningen for at skabe en  

 harmonisk udvikling af området og for at sikre en bedre afvikling af  

 trafikken.
Den 15. april 1997 vedtog kommunalbestyrelsen at sende forslaget  

 til offentlig høring.
Uheldigvis var det to uger før  

 Folketinget vedtog »Lov om ændring af lov om planlægning«.
Med  

 den nye planlov i hånden gjorde amtet indsigelse mod, at de to  

 naboejendomme blev ændret fra bolig til butiksformål.  

 Købmanden må nu klemme varerne sammen, indtil der er vedtaget en  

 samlet plan for amtets detailhandelsstruktur.
Hvidovre Kommune argumenterede med, at der måtte  

 være en bagatelgrænse.
Miljø- og Energiministeriet gav  

 amtet medhold i, at der ikke er nogen bagatelgrænse.« »Ingen muligheder for dispensationer.
Heller ikke til  

 meget små sager.
Og så måtte kommunalbestyrelsen annullere  

 forslaget, og købmanden kunne ikke udvide.« 3. Nej til varehus i jysk hovedstad »Selvom Århus Kommune har haft en massiv vækst  

 i befolkningen i de sidste 20 år, og der er et stort opland til  

 Danmarks næststørste by, så må varehuset Salling,  

 ifølge planloven, ikke udvide.
Det er allerede større end  

 planlovens regler for forretninger.
Salling ligger på en hjørnegrund på  

 strøget midt i byen.
Miljø- og Energiministeriet har, med  

 planloven i hånden, stoppet den lokalplan, der skal muliggøre  

 tilbygningen og give den del af bymidten et tiltrængt løft og  

 forbedre de trafikale forhold.
Der er i dag 60.000 flere århusianere,  

 end der var for 20 år siden.
Befolkningstilvæksten svarer til en  

 ny by på størrelse med Randers eller Kolding.
Men udviklingen i  

 butikker har ikke fulgt med de mange århusianere.
Varehuset havde  

 derfor ikke problemer med at få lov til at udvide forretningen med  

 5.000 nyopførte etagekvadratmeter og et parkeringshus på 8.000  

 kvadratmeter, når det samtidig var en fornuftig strategi i fornyelsen  

 af bymidten.« »Århus Kommune har stort set altid satset på,  

 at handlen skal udvikles i »city«.
Det var derfor helt i tråd med den  

 kommunale planlægning i Århus, da den ny planlov blev vedtaget,  

 og der blev indført stop for flere nye storcentre.
Problemet for den hurtigt voksende jyske hovedstad er  

 bare, at tilvæksten i befolkningen og detailhandel ikke har fulgt  

 hinanden.
Med begrænsningerne på butikkers størrelse -  

 også selvom de ligger i city - behandles periferi og city ens.
De  

 bymidter, der skulle styrkes, kan ikke udvikles.
Maksimumgrænsen  

 på 1.000 kvadratmeter for specialvareforretninger betyder, at der som  

 hovedregel ikke kan etableres varehuse i Danmark.
 Borgmester i Århus, Flemming Knudsen (S), siger, at  

 det er ærgerligt, at kommunen og Salling nu kommer til at vente  

 på amtets planlægning for detailhandelen.
Jeg synes, den udvidelse skal igennem.
Der er hverken lokale- eller  

 regionale årsager til, at Salling ikke skal have lov til at udvide.  

 Udvidelsen vil ikke skævvride nogen handel, men alene styrke bymidten.  

 Det er svært at se fornuften i, at et varehus midt i Århus ikke  

 kan få lov til at udvide, siger Flemming Knudsen.
Kommunen overvejer for øjeblikket at give Salling  

 tilladelse til at opføre P-huset.
Indehaveren af Salling og kommunen  

 skal nu vente på amtets nye regionplan, der ventes om tre år, og  

 som måske betyder, at Salling alligevel må udvide.« I dag er lokalplanen delt i to. ifølge den ene er  

 P-huset opført, mens varehuset fortsat afventer amtets nye  

 regionplan.
Skriftlig fremsættelse Hans Christian Schmidt (V):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om kommunerne som  

 planmyndighed inden for byzonen.
(Beslutningsforslag nr.
B 60).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
