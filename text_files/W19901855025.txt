 Landsskatteretten stadfæstede grundværdiansættelsen for en ejendom  

 tilhørende en stiftelse bl.a. under henvisning til, at en testamentarisk  

 bestemmelse, hvorefter arealet skulle anvendes til et specielt formål, ikke  

 kunne sidestilles med en byrde af offentligretlig karakter, jf.  

 vurderingslovens § 13, stk. 2.
 En kommune (A) klagede for ejeren - en stiftelse - over den af skyldrådet  

 ved 18. alm. vurdering pr. 1. januar 1986 foretagne ansættelse af  

 grundværdien for en etageboligbebyggelse med påstand om nedsættelse.
 Ejendommen omfattede et grundareal på 3.675 m2 med en i 1895 opført  

 boligbebyggelse i 4 etager med et samlet etageareal på 9.100 m2. Bebyggelsen  

 indeholdt 123 lejligheder, og den aktuelle bebyggelsesprocent var 248.
 Ejendommen var i henhold til § 15-rammerne og i forslag til kommuneplan  

 beliggende i et område udlagt til etageboligbebyggelse i højst 6 etager med  

 en maksimalt tilladt bebyggelsesprocent på 150.
 Grundværdien var ansat med følgende specifikation:
 3.675 m(2) a 1.800 kr. 6.615.000 kr.
 Til støtte for påstanden om nedsættelse af grundværdien havde klageren  

 bl.a. anført, at ansættelse af grunde i kommunen gennemsnitlig var steget 80%  

 fra 17. til 18. alm. vurdering, mens klageejendommens ansættelse var steget  

 117%.
Klageren oplyste under sagens behandling bl.a., at de tidligere ejere, ved  

 et i 1881 oprettet testamente, efter deres død stillede størstedelen af deres  

 formue under bestyrelse af A med henblik på oprettelse af en stiftelse, der  

 skulle yde friboliger til uformuende og værdigt trængende fruentimmer.
Efter  

 at begge ejere var afgået ved døden i 1891, overtog A således bestyrelsen af  

 formuen, købte den omhandlede grund og lod bebyggelsen opføre i 1884-95. Det  

 blev endvidere oplyst, at stiftelsesfundatsen var udfærdiget af A, og at der  

 pr. 3. januar 1885 var tinglyst dokument på ejendommen, hvorefter de i  

 bebyggelsen værende lejligheder højst måtte bebos af 2 personer.
Det blev endvidere anført, at ejendommen var en stiftelse, og at dennes  

 bestyrelse, i henhold til lov om fonde og visse foreninger, ikke kunne  

 foretage dispositioner om salg, udstykning, pantsætning m.v. uden  

 fondsmyndighedens samtykke.
Ejendommen var således ifølge klageren ikke frit  

 omsættelig, og fondslovens bestemmelser om tilsyn m.v. var en byrde af  

 offentligretlig karakter, der ifølge vurderingslovens § 13, stk. 2, skulle  

 tages hensyn til ved ansættelsen af grundværdien.
 Landsskatteretten bemærkede til den af klageren påberåbte procentiske  

 stigning, at vurderingen i overensstemmelse med principperne i  

 vurderingslovens § 1 ikke er foretaget med udgangspunkt i en tidligere  

 vurdering, men efter en fornyet undersøgelse og selvstændig bedømmelse til  

 opfyldelse af vurderingslovens forskrift om ansættelse af ejendommen  

 (grundens) værdi i handel og vandel på vurderingstidspunktet.
Endvidere bemærkedes, at grundværdien i henhold til bestemmelserne i  

 vurderingslovens § 6, jf. § 13, stk. 1, udgør grundens handelsværdi i  

 ubebygget stand under hensyn til beskaffenhed og beliggenhed og til en i  

 økonomisk henseende god anvendelse.
I henhold til § 13, stk. 2, skal der ved  

 ansættelsen af grundværdien tages hensyn til de til grunden knyttede  

 rettigheder og byrder af offentligretlig karakter.
 Det tilføjedes, at retten måtte være af den opfattelse, at byrder af  

 offentligretlig karakter var sådanne, der pålægges af en offentlig myndighed  

 med hjemmel i lovgivningen, hvorved offentligretlig interesse varetages.
Landsskatteretten fandt ikke, at den i sagen omhandlede testamentariske  

 disposition kunne anses for eller sidestilles med en til grunden knyttet  

 byrde af offentligretlig karakter, jf. vurderingslovens § 13, stk. 2, idet  

 denne ikke fandtes at have tilstrækkelig direkte hjemmel i lovgivningen eller  

 tjene offentlig interesse.
Det forhold, at kommunen havde påtaget sig at  

 følge testamentets forskrifter og var indsat til bestyrelse af formuen,  

 fandtes ej heller at medføre, at de testamentariske bestemmelser derved fik  

 karakter af en offentligretlig byrde.
Endelig fandt retten, at de med  

 fondsloven i 1984 indførte tilsynsregler, der rettede sig mod bestyrelsens  

 administration og råderet over stiftelsens formue, ikke kunne bevirke nogen  

 forskel heri.
 Efter det oplyste om ejendommens størrelse, beliggenhed, facon og retlige  

 udnyttelsesmulighed kunne retten tiltræde, at grundværdien blev ansat til  

 1.200 kr. pr. m2 maksimalt tilladt etageareal, svarende til 1.800 kr. pr. m2  

 grundareal ved en bebyggelsesprocent på 150. Det bemærkes herved, at en sådan  

 etagemeterpris har beroet på et gennemsnitligt skøn baseret på konstaterede  

 salgspriser for ubebyggede grunde udlagt til etageboligbebyggelse.
 Grundværdien blev herefter stadfæstet.
