Afslag på en ansøgning om dispensation fra bopælspligten i forbindelse  

 med 4 arvingers anpartserhvervelse af en ejendom, der havde været i slægtens  

 eje i ca. 30 år I skrivelse af 19. december 1989 påklagede advokat Ulla Paabøl på vegne  

 af Jørgen de Neergaard, Jesper de Neergaard, Karen B. de Neergaard Schmidt og Marianne E.
B. de Neergaard den af Jordlovsudvalget i  

 skrivelse af 29. november 1989 trufne afgørelse, hvorved der meddeltes afslag  

 på ansøgning om tilladelse til, at Deres klienter erhverver adkomst på hver  

 en 1/4 anpart i landbrugsejendommen matr. nr.  4c  Brændholt By, Ugerløse med  

 dispensation fra kravet om, at en af erhververne inden 2 år efter  

 erhvervelsen tager fast bopæl på ejendommen.
 Den omhandlede ejendom er af areal 8,6617 ha og består efter det oplyste,  

 af skov, lidt mose samt et par hektar meget stenede og bakkede  

 græsningsarealer.
Jordlovsudvalget har begrundet afgørelsen med, at der ikke er særlige  

 forhold, som kan begrunde, at Deres klienter fritages for bopælspligten.
Der  

 henvises i afgørelsen bl.a. til, at den omhandlede landbrugsejendom ikke kan  

 betragtes som en slægtsejendom i landbrugslovens forstand, idet ejendommen  

 ikke har været i slægtens eje i tre generationer eller mere.
Udvalget har  

 imidlertid påpeget, at landbrugsloven åbner mulighed for, at landbrugspligten  

 kan ophæves, hvis ejendommens areal nedbringes under 2 ha.
 I klageskrivelsen af 19. december 1989 fremførte advokat Ulla Paabøl, at  

 man snarest ville fremkomme med en begrundelse for klagen.
I skrivelse af 23. februar 1990, hvor De begrunder klagen, fremfører De  

 bl.a., at en udstykning af den omhandlede landbrugsejendom, hvorved  

 jordtilliggendet nedbringes under 2 ha, alene vil bevirke, at  

 græsningsarealerne vil blive under den omhandlede landbrugsejendom, mens et  

 ca. 6 ha stort og i landbrugsmæssigt henseende værdiløst jordtilliggende vil  

 skulle frastykkes.
Et sådant resultat finder De må være i strid med sigtet i  

 landbrugsloven.
De anfører i forbindelse hermed, at det efter Deres klienters  

 opfattelse ikke er muligt at afhænde jorden til omkringliggende landmænd.
 De fremfører videre, at Deres klienter er indforstået med, at der i  

 forbindelse med en dispensation fra bopælskravet stilles krav om tinglysning  

 af en servitutstiftende bestemmelse, i henhold til hvilken der stilles  

 eventuelle indskrænkende betingelser, og at der indgås en 8-årig aftale, for  

 så vidt angår bortforpagtningen af de 2 ha dyrkbare arealer.
 De fremfører endelig, at Jørgen de Neergaard ønsker at tage fast bopæl på  

 ejendommen om ca. 10 år, når han ophører med at drive lægepraksis.
 På et møde den 18. maj 1990 i Landbrugsministeriet har De forelagt sagen,  

 herunder bl.a. fremført, at det slægtsmæssige tilknytningsforhold til  

 ejendommen, som har varet i ca. 30 år, ejendommens ringe størrelse samt det  

 uhensigtsmæssige i en frastykning af jord-arealerne bør give mulighed for at  

 dispensere fra bopælskravet.
Landbrugsministeriet skal i denne anledning meddele, at man finder, at der  

 ikke er grundlag for at ændre Jordlovsudvalgets afgørelse, der er i  

 overensstemmelse med landbrugsloven og de for administrationen heraf  

 fastlagte retningslinier.
Landbrugsministeriet lægger vægt på, at der kun  

 under ganske særlige omstændigheder, som ikke ses at foreligge i nærværende  

 sag, kan meddeles tilladelse efter landbrugslovens § 17, stk. 3. Der henvises  

 til § 50, jf. § 69, stk. 3, i Landbrugsministeriets cirkulære nr. 38 af 8.  

 marts 1990 om lov om landbrugsejendomme.
 Landbrugsministeriet stadfæster herved den af Jordlovsudvalget trufne  

 afgørelse.
 P.M.V.
 e.b.
