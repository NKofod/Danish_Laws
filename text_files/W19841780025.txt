 Kommunen godkendte at et mindre rabatareal af en privat fællesvej i  

 byområde nedlagdes uden brug af nedlæggelsesproceduren i lovens kap.
 9. Ministeriet fandt, at Højesterets dom af 20. september 1984 måtte  

 indebærer, at en sådan nedlæggelse ikke nødvendigvis er omfattet af  

 nedlæggelsesreglerne.
 I brev af 18. september 1984 har De klaget over, at kommunalbestyrelsen  

 efter anmodning fra F grundejerforening har godkendt, at en del af den  

 private fællesvej F nedlægges som vejareal.
Godkendelsen omfatter et 28 m2 stort vejareal, som har henligget som  

 rabatareal, men nu er inddraget i den tilgrænsende ejendoms haveareal.
I  

 forbindelse med nedlæggelse overføres vejarealet matrikulært til ejendommen.
 De har anført, at kommunalbestyrelsen har anvendt privatvejsloven til  

 formål, som ikke er omfattet af denne lov ved at tilgodese en parcelhusejers  

 ønske om en større have, idet kommunalbestyrelsen har accepteret, at  

 grundejerforeningen kan overdrage fællesareal til en enkelt grundejer.
 På denne baggrund har De anmodet ministeriet om at annullere  

 kommunalbestyrelsens beslutning.
 Ministeriet har indhentet den i kopi vedlagte udtalelse af 12. oktober  

 1984 fra A kommunalbestyrelse.
Heraf fremgår bl.a., at fællesvejen i 1977 er godkendt med et tværprofil det pågældende sted på 2  

 m fortov, 5 m kørebane og 1 m græsrabat, at tværprofilet efter nedlæggelsen af de 28 m2 vejareal bliver 2 m fortov og  

 5 m kørebane, at kommunalbestyrelsen har vurderet grundejerforeningens ønske om nedlæggelse  

 af de 28 m2 vejareal ud fra en vejteknisk betragtning, og skønnet, at et  

 vejudlæg på 7 m vil være tilstrækkeligt til afvikling af færdslen på en  

 rimelig og hensigtsmæssig måde, og at det er kommunalbestyrelsens opfattelse, at det er et privatretligt  

 spørgsmål, om generalforsamlingen kan beslutte at sælge arealet, som henhører  

 under domstolene ved civilretligt søgsmål.
 Ministeriet skal herefter meddele Dem følgende.
 Ministeriet kan oplyse, at Højesteret i dom af 20. september 1984 har  

 fastslået, at reglerne om nedlæggelse af offentlige veje efter deres indhold  

 alene tager sigte på tilfælde, hvor en offentlig vej eller vejstrækning  

 nedlægges i hele dens bredde, men at vejbestyrelsen kan anvende disse regler  

 analogt.
Da reglerne i privatvejslovens kapitel 9 om nedlæggelse af private  

 fællesveje svarer til og har samme formål som reglerne om nedlæggelse af  

 offentlige veje, er ministeriet af den opfattelse, at disse synspunkter også  

 må gælde for nedlæggelse af private fællesveje.
På denne baggrund finder  

 ministeriet, at reglerne i privatvejslovens kapitel 9 om nedlæggelse af  

 private fællesveje ikke bør anvendes i det konkrete tilfælde, hvor der alene  

 er tale om en uvæsentlig indsnævring af vejen med 1 m, hvorved alene et  

 ubefæstet areal (græsrabat) på 28 m2 udgår af vejarealet.
I et sådant  

 tilfælde må det være tilstrækkeligt, at kommunen i medfør af bestemmelsen i  

 privatvejslovens §§ 23 og 24 godkender, at det efter samme bestemmelser  

 godkendte vejudlæg ændres.
 En sådan tilladelse kan gives, hvis vejmyndigheden skønner, at ændringen  

 kan gennemføres uden at tilsidesætte de hensyn, vejmyndigheden har påset ved  

 sin godkendelse.
 Da A kommune har skønnet, at vejudlægget efter ændringen vil være  

 tilstrækkelig til afviklingen af færdslen på en rimelig og hensigtsmæssig  

 måde, og da der ikke foreligger oplysninger, der kan begrunde, at ministeriet  

 tilsidesætter dette skøn, finder ministeriet ikke grundlag for at kritisere  

 kommunalbestyrelsens beslutning om at imødekomme grundejerforeningens  

 ansøgnig herom.
Det tilføjes, at spørgsmålet om, hvorvidt grundejerforeningen herefter kan  

 overdrage arealet til et enkelt medlem, er et privatretligt spørgsmål, som  

 hverken kommunalbestyrelsen som vejmyndighed eller ministeriet som  

 klagemyndighed kan tage stilling til.
Dette spørgsmål henhører under  

 domstolene ved civilt søgsmål.
 Offentliggjort i VEJLOVE udgivet af DAFOLO.
