Ligebehandlingsnævnets afgørelse om køn - reklamer - retlig interesse - ej medhold J. nr. 2016-6811-23019 En kvinde klagede over en busreklame for en restaurant.
Kvinden havde ikke i forbindelse med busreklamen været direkte berørt af den påståede forskelsbehandling på en sådan måde, at hun havde retlig interesse i sagen, og nævnet kunne derfor ikke behandle klagen.
Afgørelsen blev truffet af nævnets formand alene.
 Klagen drejer sig om påstået forskelsbehandling på grund af køn i forbindelse med en reklame for en restaurant.
Ligebehandlingsnævnets afgørelse Ligebehandlingsnævnet kan ikke behandle klagen.
Sagens behandling Afgørelsen er truffet af Ligebehandlingsnævnets formand.
Sagsfremstilling En kvinde klagede den 10. maj 2016 over en busreklame for en restaurant.
Parternes bemærkninger Klager gør gældende, at reklamen er i strid med markedsføringsloven.
På billedet står en mand fuldt påklædt i et kostume, mens en helt nøgen kvinde står ved siden af med benet omkring ham.
Reklamen er meget diskriminerende over for kvindekønnet og har intet med det, der markedsføres  en restaurantoplevelse  at gøre.
Det forhold, at manden er fuldt påklædt, maler et bizart billede af, at kvinden skal please manden.
 Busreklamen kan ses af alle, der går forbi på gaden.
 Indklagede restaurant bør pålægges en økonomisk straf for sexistisk markedsføring.
Ligebehandlingsnævnets bemærkninger og konklusion Ligebehandlingsnævnet er ikke tillagt kompetence til at træffe afgørelse om overtrædelse af markedsføringsloven.
 Ligebehandlingsnævnet kan behandle klager over forskelsbehandling på grund af køn efter lov om ligestilling af kvinder og mænd.
 En klage kan indbringes for Ligebehandlingsnævnet af den, der har retlig interesse i sagen.
 Kravet om, at en klager skal have retlig interesse, blev indsat i lov om Ligebehandlingsnævnet med virkning fra 1. januar 2016.
Det betyder, at Ligebehandlingsnævnet kun kan behandle en klage, hvis klageren har en individuel og aktuel interesse i den konkrete sag.
Klageren skal således være direkte berørt af den påståede forskelsbehandling ved selv at have været udsat for en handling eller en undladelse, som efter den pågældendes opfattelse udgør ulovlig forskelsbehandling.
En klager, der tilhører en gruppe af personer, som kan være blevet udsat for forskelsbehandling, har som udgangspunkt ikke alene af den grund en sådan individuel interesse i den konkrete sag, at kravet om retlig interesse er opfyldt.
Klager har ikke i forbindelse med busreklamen for en restaurant været direkte berørt af den påståede forskelsbehandling på en sådan måde, at klager har en individuel og aktuel interesse i sagen.
Ligebehandlingsnævnet afviser derfor klagen.
Retsregler Afgørelsen er truffet efter følgende bestemmelser:
