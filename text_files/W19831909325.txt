Erhvervsevnenedsættelsen hos en gift kvinde, der i væsentligt omfang  

 havde deltaget i arbejdet i familiens landbrugsbedrift, fandtes at burde  

 bedømmes i forhold til erhvervsmæssig beskæftigelse i væsentligt omfang  

 tillige med husligt arbejde i hjemmet.
Ansøgeren, der havde en hjertelidelse,  

 fandtes under hensyn til lidelsens svæhedsgrad, prognosen og skånemomentet at  

 opfylde betingelserne for at opnå mellemste invalidepension.
 REDEGØRELSE FOR SAGEN:
En gift kvinde havde søgt invalidepension som 58-årig på grund af en  

 hjertelidelse.
Om ansøgerens erhvervsmæssige forhold var det oplyst, at hun i  

 en længere årrække sammen med ægtefællen havde drevet en landbrugsbedrift på  

 48 tdr. land.
Grundet ansøgerens sygdom var 36 tdr. land blevet udlejet og  

 resten af jorden påtænktes udlejet i 1983. Endvidere var en kvægbesætning  

 blevet solgt og en svinebesætning var under afvikling.
Ansøgeren havde i  

 april 1982 oplyst, at hun havde arbejdet ca. 5 timer dagligt i landbruget.  

 Ægtefællen havde gennem ca. 17 år været beskæftiget som tankvognschauffør for  

 et mejeri med en daglig arbejdstid på ca. 8 timer.
Om indtægtsforholdene  

 fremgik det at indtægten ved landbruget i årene 1978 -81 for hver af  

 ægtefællerne var opført til 30.121 kr., 27.138 kr., 17.495 kr. og 8.949 kr.  

 Ægtefællens lønindtægt udgjorde i disse år mellem 100.000 - 137.000 kr.
 Det sociale udvalg havde indstillet, at ansøgeren skulle bedømmes i fuldt  

 selverhverv, og hun skønnedes herefter berettiget til mellemste  

 invalidepension.
 AFGØRELSEN, DER KLAGES OVER:
Revaliderings- og pensionsnævnet tilkendte ansøgeren laveste  

 invalidepension.
Nævnet udtalte i sin afgørelse, at er flertal af nævntes  

 medlemmer fandt at måtte lægge til grund, at ansøgeren i en årrække havde  

 passet hjemmet og derudover bistået ved driften af den landbrugsejendom, som  

 tilhørte familien.
Dette sidste, der var at sidestille med supplerende  

 selverhverv, skønnedes ansøgeren ikke længere i stand til at udføre på grund  

 af forringet fysisk helbred, og derfor tilkom der ansøgeren laveste  

 invalidepension, men mere kunne ikke tilkendes, da ansøgeren fortsat skulle  

 kunne udføre langt størsteparten af arbejdet i hjemmet.
Et mindretal i nævnet  

 havde fundet, at ansøgerens arbejde i landbrugsbedriften havde haft et sådant  

 omfang, at det måtte sidestilles med fuldtids udearbejde, således at der  

 tilkom ansøgeren mellemste invalidepension, men nævnets flertal fandt det  

 ikke godtgjort, at ansøgerens arbejdsindsats i landbruget havde overskredet,  

 hvad der var normalt for medhjælpende hustruer i landbruget.
 KLAGEN TIL ANKESTYRELSEN:
Ansøgeren ankede med henblik på højere pension.
Hun anførte, at hendes  

 arbejdsindsats i landbruget havde overskredet, hvad der var normalt for  

 medhjælpende hustruer, på grund af at ægtefællen havde haft fuldtids  

 udearbejde.
Ansøgeren henviste endvidere til, at jorden først var blevet  

 udlejet og besætningen afviklet i forbindelse med hendes sygdom.
 ANKESTYRELSENS OVERVEJELSER OG AFGØRELSE:
Ankestyrelsen fandt, at ansøgerens erhvervsevne måtte bedømmes i forhold  

 til erhvervsmæssig beskæftigelse i væsentligt omfang tillige med husligt  

 arbejde i hjemmet.
Under hensyn til ansøgerens helbredstilstand og  

 erhvervsforhold fandtes erhvervsevnen herefter at være nedsat med omkring  

 2/3, således at betingelserne for at opnå mellemste invalidepension var  

 opfyldt.
 Ankestyrelsen ændrede således revaliderings- og pensionsnævnets afgørelse.
