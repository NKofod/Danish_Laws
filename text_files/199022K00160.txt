Nr LSF 160 Forslag til Lov om afholdelse af vejledende folkeafstemning om en fast  

 forbindelse over Øresund Fremsat af Kim Behnke (FP) Aage Brusgaard (FP) Ole Donner (FP) Ernst B.  

 Schmidt (FP) den 19. marts 1991 § 1. Der afholdes en vejledende folkeafstemning tirsdag den 4.  

 juni 1991 om en fast forbindelse over Øresund.
Stk. 2. Ved folkeafstemningen stemmes »ja« eller  

 »nej« til følgende spørgsmål: Skal den danske stat påbegynde  

 finansieringen og opførelsen af en fast forbindelse over Øresund? § 2. Berettiget til at deltage i afstemningen er enhver, der på  

 afstemningsdagen opfylder betingelserne for valgret til Folketinget, og som  

 er optaget på de valglister, der er omtalt i stk. 2.
 Stk. 2. Det påhviler kommunalbestyrelsen at udarbejde en valgliste  

 over kommunens vælgere og at udsende valgkort efter reglerne i kapitel 4 i  

 lov om valg til Folketinget.
 Stk. 3. Bekendtgørelse om folkeafstemningen sker i  

 overensstemmelse med reglerne i § 21 i lov om valg til Folketinget.
 § 3. Bestemmelserne i §§ 94-103 og §§ 104-107 i lov om valg til  

 Folketinget finder tilsvarende anvendelse ved folkeafstemningen.
 § 4. Loven træder i kraft ved bekendtgørelsen i Lovtidende.
 Stk. 2. Loven gælder ikke for Grønland og Færøerne.
Bemærkninger til lovforslaget Fremskridtspartiet har med stigende bekymring fulgt den historisk korte  

 debat om Øresundsforbindelsen og finder, at det er aldeles uholdbart, at et  

 flertal i Folketinget vil påføre den danske befolkning nok et statsligt  

 prestigeprojekt, som vi hverken har råd til eller befolkningens opbakning  

 til.
Fremskridtspartiet finder det derfor helt naturligt, at spørgsmålet om en  

 igangættelse af statens engagement i Øresundsforbindelsen bliver søgt  

 afklaret gennem en folkeafstemning.
Det er også partiets holdning, at  

 Storebæltsforbindelsens skæbne burde have været efterprøvet gennem en  

 afstemning i befolkningen.
Fremskridtspartiet fremsatte derfor bl.a. forslag til lov om  

 privatfinansieret fast Storebæltsforbindelse (L 78, jf.
Folketingstidende  

 1986-87 (1. samling), forhandlingerne sp. 3269, 12385 og 12531, tillæg A sp.  

 1505 og tillæg B sp. 2139) og forslag til lov om folkeafstemning om fast  

 forbindelse over Storebælt (L 250, jf.
Folketingstidende 1987-88 (1.  

 samling), forhandlingerne sp. 9023, og tillæg A sp. 4939). Forslaget fra 1986  

 blev afvist af samtlige partier.
Forslaget fra 1988 nåede aldrig frem til  

 behandling som følge af udskrivelse af folketingsvalget den 10. maj 1988.
 Fremskridtspartiet har ikke noget imod, at der bygges broer og tunneler,  

 når det sker for private midler.
 Fremskridtspartiet har imidlertid følgende bemærkninger ved at der bliver  

 bygget en statsfinansieret Øresundsforbindelse:
1) Den samlede anlægspris er i øjeblikket anslået til at være mellem 22 og  

 24 mia. kr., når der medtages omkostningerne ved vejarbejder på land.
Prisen  

 skal i givet fald deles ligeligt mellem Danmark og Sverige.
Der er efter  

 Fremskridtspartiets opfattelse ikke råd til, at staten kaster sig ud i et  

 projekt til 11-12 mia. kr.
Dertil skal lægges, at erfaringerne fra  

 Storebæltsforbindelsen godtgør, at projektet meget let kan komme til at koste  

 både 30 og 40 mia. kr., inden det er færdigt.
2) Regeringen har lagt sig fast på, at man vil benytte den samme tåbelige  

 model som ved Storebæltsprojektet, altså at staten laver et aktieselskab, der  

 uden om Folketingets bevillingsmæssige kontrol kan optage gigantlån med  

 staten som kautionist.
A/S Storebæltsforbindelsen har vist, at det er en  

 meget uhensigtmæssig konstruktion.
 3) Mindst eet privat konsortium med Deutche Bank som initiativtager har  

 tilbudt at bygge bl.a. Øresundsforbindelsen, uden at staten (skatteyderne)  

 skal blandes ind i projektet økonomisk.
4) Det virker meget lidt tillidvækkende, at forligspartierne  

 Socialdemokratiet, Det Konservative Folkeparti, Venstre og CD absolut vil  

 haste en aftale igennem inden april 1991. Hvorfor må vi ikke få tid til en  

 folkelig debat om projektet? Folketingsmedlem Lone Dybkjær (RV) har ganske  

 ret, når hun udtaler: »Det er helt uanstændigt.
Man tilsidesætter  

 fuldstændig, hvad der er meningen med folkestyret: nemlig offentlig  

 debat«.
5) SF og Det Radikale Venstre har påpeget, at der er uløste miljøproblemer  

 i forbindelse med etableringen af en Øresundsforbindelse.
Uanset om disse  

 partier har ret eller ej, bør der ske en seriøs undersøgelse, før  

 milliardprojektet søsættes.
6) Såfremt Øresundsprojektet gennemføres, har Det Radikale Venstre  

 meddelt, at det vil støtte et alternativt flertal som med folketingsmedlem  

 Jens Bilgrav-Nielsens ord vil »pumpe penge i den kollektive trafik som  

 kompensation for broen«.
Folketinget skal ikke arbejde under trusler,  

 men regeringen må sikre, at forligspartneren Socialdemokratiet ikke både  

 støtter Øresundsforbindelsen og »pumper penge i den kollektive  

 trafik«.
7) Socialdemokratiets gruppe er delt på Øresundsspørgsmålet.
Modstanderne  

 med folketingsmedlem Birte Weiss (S) i spidsen forlanger, at der som  

 »betaling« for at stemme for Øresundsforbindelsen etableres en  

 tunnelbane til Amager.
At sådanne lokale krav bliver honoreret, er der  

 fortilfælde for, idet nordjydske socialdemokrater forlangte hele to motorveje  

 til Vendsyssel mod til gengæld at stemme for Storebæltsforbindelsen.
8) Statsministeren har den 5. marts 1991 oplyst, at den traktat, der skal  

 ingås mellem Danmark og Sverige, »utvivlsomt vil omtale en forbindelse  

 over Femer Bælt«.
Og ifølge Radioavisen den 5. marts 1991 har man fra  

 svensk side direkte forlangt, at Femer Bælt-forbindelsen også kommer med i  

 aftalen om Øresund.
Spørgsmålet er så, om der i virkeligheden er truffet  

 aftale på nuværende tidspunkt om, at det ikke er een, men hele to  

 forbindelser, de danske skatteydere skal kautionere for.
 9) Statsministeren har den 5. marts 1991 tilkendegivet, at  

 Øresundsforbindelsen skal stå klar allerede i 1998! Det medfører et enormt  

 pres på anlægsbranchen, eftersom Storebæltsforbindelsen næppe er færdig til  

 den tid.
10) Den danske befolkning bliver gang på gang taget som gidsel i store  

 prestigeprojekter.
Hybridnettet, naturgasnettet, Storebæltsprojektet osv. er  

 eksempler på, hvilke projekter der burde have været lagt ud til  

 folkeafstemning, hvorved den kautionerende befolkning havde haft mulighed for  

 at tilkendegive sin holdning.
 11) Fremskridtspartiet har noteret sig, at såvel SF som Det Radikale  

 Venstre har tilkendegivet at ville støtte et forslag om at få  

 Øresundsspørgsmålet ud til en folkeafstemning.
 Den 6. marts 1991 tilkendegav Tommy Dinesen (SF):
»SF's folketingsgruppe bakker op om det radikale krav om en bindende  

 folkeafstemning om den faste forbindelse over Øresund, men kan vi ikke  

 gennemtvinge en folkeafstemning, så vender vi tilbage til sagen efter et  

 valg.« Også Marianne Jelved (RV) ønsker en folkeafstemning:
 »Det Radikale Venstre kræver en bindende folkeafstemning om den faste  

 forbindelse over Øresund.
Den måde, beslutningen om Øresundsbroen er taget på, er helt uacceptabel.  

 Den er blevet taget hen over hovedet på de mennesker, det drejer sig om.
Bag  

 lukkede døre og uden debat, Vi kræver derfor en bindende folkeafstemning om  

 Øresundsforbindelsen.
Det må være konsekvensen af den måde, hvorpå flertallet  

 afskærer reel debat i befolkningen.« Dette lovforslag giver mulighed for at starte en ny æra, hvorefter  

 befolkningen som noget ganske naturligt spørges forud for nye store  

 anlægsprojekter.
Fremskridtspartiet vil give den danske befolkning mulighed  

 for at udøve deres demokratiske rettigheder.
