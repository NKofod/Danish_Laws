Fremsat den 28. januar 2009 af Velfærdsministeren (Karen Jespersen) Forslag til Lov om ændring af lov om social service (Familievejlederordning) § 1 I lov om social service, jf. lovbekendtgørelse nr. 979 af 1. oktober 2008, som ændret senest ved lov nr. 1346 af 19. december 2008, foretages følgende ændring.
 1. I § 11 indsættes som stk. 4 og stk. 5:
»Stk. 4. Kommunalbestyrelsen skal etablere en særlig familievejlederordning for familier med børn under 18 år med betydelig og varigt nedsat fysisk eller psykisk funktionsevne.
Vejledningen skal tilbydes indenfor 3 måneder, efter at kommunalbestyrelsen har fået kendskab til, at funktionsnedsættelsen er konstateret.
Stk. 5. Velfærdsministeren fastsætter nærmere regler om familievejlederordningen.« § 2 Loven træder i kraft den 1. juli 2009.
Bemærkninger til lovforslaget Almindelige bemærkninger 1. Lovforslagets baggrund og formål Formålet med lovforslaget er at sikre, at familier med børn med betydelig og varigt nedsat funktionsevne i den indledende fase efter at funktionsnedsættelsen er konstateret, får et tilbud om indgående rådgivning og vejledning for at styrke familiens og barnets videre udvikling og trivsel set i lyset af familiens ændrede livssituation som følge af barnets funktionsnedsættelse.
Vejledningen og rådgivningen skal medvirke til at øge familiens kendskab til muligheden for iværksættelse af social indsats og kendskabet til de tilbud om offentlig hjælp på tværs af sektorerne, som barnets opvækst- og udviklingsvilkår i vidt omfang er betinget af.
Kommunen har ifølge lov om social service en forpligtelse til ved opsøgende arbejde at tilbyde rådgivning til enhver, som på grund af særlige forhold må antages at have behov herfor.
Dette vurderes dog ikke at være tilstrækkeligt til at imødekomme de nævnte familiers behov for rådgivning og vejledning.
Undersøgelser foretaget af SFI Det Nationale Forskningscenter for Velfærd - og af analyseinstituttet Rambøll Management viser således, at familier med børn med nedsat funktionsevne oplever, at informations- og vejledningstilbuddene fra kommunen er mangelfulde.
Familierne giver udtryk for, at de selv skal finde ud af, hvilke rettigheder de har, og hvilke hjælpe- og tilbudsmuligheder der er.
 Det er problemerne omkring den mangelfulde rådgivning og vejledning af familier med børn med funktionsnedsættelse, som lovforslaget skal søge at imødegå.
 Det skønnes, at der vil være ca. 3.000 nye børn med betydelig og varigt nedsat funktionsevne hvert år bestående af nyfødte med funktionsnedsættelse og 1-17 årige, der har pådraget sig nedsat funktionsevne.
 Det er målet, at størstedelen af de familier, der har fået tilbud om familievejledning, oplever, at de har fået en tilfredsstillende information og vejledning.
2. Lovforslagets indhold Lovforslaget fremsættes med henblik på at skabe hjemmel for velfærdsministeren til at fastsætte regler om kommunalbestyrelsens pligt til at etablere en familievejlederordning for familier, som får et barn med betydelig og varigt nedsat fysisk eller psykisk funktionsevne.
Ordningen skal både omfatte familier med et nyfødt barn og familier, hvor funktionsnedsættelsen konstateres under barnets opvækst.
Ordningen skal være synlig både for familierne og for relevante instanser såsom sygehuse, sundhedsplejen, praktiserende læger, dagtilbud, skoler m.fl.
Familievejlederen skal kunne tilbyde en helhedsorienteret information og vejledning om familiens rettigheder og hjælpemuligheder på tværs af sektorerne og oplyse om, hvad der findes af bl.a. videnscentre og handicaporganisationer på området.
 Familievejlederen skal desuden kunne tilbyde at formidle kontakt til andre familier med handicappede børn med henblik på dannelse af netværk.
 Information og vejledning skal så vidt muligt gives ved besøg i hjemmet, bl.a. fordi familievejlederen på den måde får mulighed for at få et bedre indtryk af forældrenes, barnets og eventuelle søskendes behov og af de hjemlige forhold generelt, hvilket kan have relevans for vejledningen.
 Kommunen skal tilbyde hjemmebesøg inden for 3 måneder efter fødslen af barnet eller efter, at kommunen har fået kendskab til, at det er konstateret, at barnet har nedsat funktionsevne.
I forhold til familier, hvor barnets funktionsnedsættelse har været konstateret i mere end 3 måneder, forudsættes det, at disse familier har været i kontakt med kommunen og på denne måde har fået vejledning om deres rettigheder, hjælpemuligheder m.v.
Forslaget omfatter derfor ikke disse familier.
 Familievejlederen har ikke kompetence til at træffe afgørelser om hjælpen til familien, men skal kunne formidle kontakten og viden om familien til socialforvaltningen.
3. Økonomiske og administrative konsekvenser for stat, kommuner og regioner De økonomiske konsekvenser af lovforslaget vurderes at være 2,5 mio. kr. i 2009 og 5 mio. kr. i 2010 og frem.
De økonomiske konsekvenser skal forhandles med de kommunale parter.
4. Økonomiske og administrative konsekvenser for erhvervslivet Lovforslaget har ikke økonomiske eller administrative konsekvenser for erhvervslivet.
5. Miljømæssige konsekvenser Lovforslaget har ingen miljømæssige konsekvenser.
6. Forholdet til EU-retten Forslaget indeholder ingen EU-retlige aspekter.
7. Hørte myndigheder og organisationer Lovforslaget har ud over relevante ministerier og styrelser m.v. været sendt i høring hos Advokatrådet, Børnerådet, Børns Vilkår, Center for Ligebehandling af Handicappede, Dansk Handicapforbund, Danske Regioner, Danske Handicaporganisationer, Den uvildige konsulentordning på Handicapområdet, Det Centrale Handicapråd, Kommunernes Landsforening, Sjældne Diagnoser, Socialchefforeningen og Socialpædagogernes Landsforbund.
8. Sammenfattende skema Bemærkninger til lovforslagets enkelte bestemmelser Til § 1 Til nr. 1 Det foreslås, at kommunalbestyrelsen får pligt til at etablere en særlig familievejlederordning for familier med børn under 18 år med betydelig og varigt nedsat fysisk eller psykisk funktionsevne.
Vejledningen skal tilbydes indenfor 3 måneder efter, at kommunalbestyrelsen har fået kendskab til, at funktionsnedsættelsen er konstateret.
Det foreslås videre at give velfærdsministeren hjemmel til i en bekendtgørelse at fastsætte nærmere regler om ordningen.
Bekendtgørelsen skal indeholde en nærmere afgrænsning af målgruppen for familievejlederordningen samt en beskrivelse af formålet med og indholdet af vejledningen og rådgivningen.
Bekendtgørelsen skal herudover indeholde nærmere regler for, hvorledes vejledningen og rådgivningen skal ydes, herunder om omfanget.
Der henvises i øvrigt til afsnit 2 i de almindelige bemærkninger.
Til § 2 Det foreslås, at loven træder i kraft den 1. juli 2009.
