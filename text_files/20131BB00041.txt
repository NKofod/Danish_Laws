Fremsat den 28. januar 2014 af Mette Bock (LA), Simon Emil Ammitzbøll (LA) og Anders Samuelsen (LA) Forslag til folketingsbeslutning om kortlægning af kompetencebalancen mellem Danmark og EU samt anvendelsen af nærheds- og proportionalitetsprincipperne i praksis Folketinget pålægger regeringen inden udgangen af første halvår af 2014 at foretage de nødvendige foranstaltninger for at iværksætte en kortlægning af kompetencebalancen mellem Danmark og EU samt anvendelsen af nærheds- og proportionalitetsprincipperne i praksis.
Bemærkninger til forslaget Der har løbende vist sig at være en del uforudsete konsekvenser af EU-medlemskabet.
Senest har debatten cirklet om velfærdsturisme.
Men befolkningens modvilje over for et hastigt voksende EU udfordrer også realiteten, at 40 pct. af de bureaukratiske byrder på de danske SMVer stammer fra EU.
Hertil kommer eurokrisens negative effekt på dansk økonomi, herunder beslutningen om at garantere for hinandens gæld.
Derfor virker det naturligt, at vi diskuterer, hvad vi som nation vil med EU i fremtiden.
Hvilke områder vil vi fortsat samarbejde om, og på hvilke områder ønsker vi at bevare eller tilbageføre vores suverænitet? Til bl.a. dette formål vil EU-debatten have gavn af mere faktuel viden.
Storbritannien og Holland har begge iværksat omfattende analyser af kompetencebalancen mellem nationalstaten og EU.
Den britiske undersøgelse fokuserer på udbyttet af EU-samarbejdet på seks politikområder: Indre marked, udenrigspolitik, udviklingssamarbejder og humanitær bistand, skatteområdet, sundhedsområdet samt dyrevelfærd og fødevaresikkerhed.
Undersøgelsen definerer »kompetence« bredere end den EU-retlige betydning nemlig som alt, der kommer fra EU-lov og som påvirker, hvad der sker i Storbritannien.
Undersøgelsen indhenter informationer fra erhvervslivet, civilsamfundsorganisationer, eksperter, regionale instanser, parlamentsudvalg, EU-institutioner og andre EU-lande.
For hvert enkelt område har et britisk ressortministerium udarbejdet et baggrundspapir samt en række spørgsmål, som er sendt i åben høring.
Briterne er desuden netop udkommet med undersøgelsen »Cut EU red tape«, der fokuserer på, hvordan det sikres, at EU-reguleringerne ikke hindrer de europæiske virksomheders konkurrenceevne globalt.
Rapporten indeholder nogle konkrete anbefalinger, der forekommer relevante at tage stilling til og eventuelt indarbejde i et dansk oplæg.
Den hollandske undersøgelse tager udgangspunkt i henholdsvis subsidiaritets- og proportionalitetsprincippet og omfatter både eksisterende og forventet kommende EU-lovgivning.
Analyserne er udarbejdet i ministerierne, og eksperter og interessenter er også blevet hørt.
Den hollandske regering har på baggrund af resultaterne af undersøgelserne udarbejdet en liste med indsatsområder, som vil blive diskuteret i det hollandske parlament og dernæst præsenteret i EU.
Man vil kontakte Europa-Kommissionen og søge støtte til sine indsatsområder blandt de øvrige medlemslande.
Ligeledes vil man, på baggrund af undersøgelserne, præsentere en række generelle anbefalinger, der bør følges, når EU-lovgivning formuleres eller adopteres.
Forslagsstillerne foreslår på denne baggrund, at der iværksættes en lignende kortlægning af kompetencebalancen mellem Danmark og EU samt anvendelsen af nærheds- og proportionalitetsprincipperne i praksis med henblik på at fremskaffe et mere faktuelt grundlag for EU-debatten herhjemme.
Forslagsstillerne fremhæver, at iværksættelse af en sådan kortlægning, hvis det sker på nuværende tidspunkt, vil give en sjælden mulighed for at sammenligne vores interesser i EU-medlemskabet med andres.
Endvidere vil vi kunne identificere eventuelle fremtidige samarbejdsområder med Storbritannien og Holland i EU-regi.
Endelig vil en undersøgelse som her foreslået give fornyet liv til og øget kvalitet i EU-debatten.
Skriftlig fremsættelse Mette Bock (LA):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om kortlægning af kompetencebalancen mellem Danmark og EU samt anvendelsen af nærheds- og proportionalitetsprincipperne i praksis.
(Beslutningsforslag nr.
B 41) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
