Cirkulæreskrivelse om meddelelse om  

 fradrag for honorar for videreudnyttelse af fotografier Kommentar m.v.:
 Honorar for videreudnyttelse af fotografier  

 medfører fradrag, uanset om der er tale om salg til tredjemand af  

 fotografier, som arbejdsgiveren tidligere har benyttet, eller om det er  

 fotografier, som arbejdsgiveren tidligere valgte fra.
 Meddelelse om afgørelsen:
Et medlem var beskæftiget som pressefotograf inden  

 overgangen til efterløn.
Det fremgår af sagen, at der på  

 mange journalistiske arbejdspladser er indgået overenskomst om, at  

 arbejdsgiveren har ret til videreudnyttelse af medarbejderens stof.
Ved  

 videreudnyttelsen får medarbejderen et vederlag for at afgive  

 ophavsretten til billedet.
Ved videresalg sælges et billede typisk til  

 en pris mellem 450-1400 kr.
Vederlaget udbetales til fotografen både  

 under og efter ansættelsesforholdet, og der er ingen forskel på,  

 om der er tale om et førstegangssalg eller en genanvendelse.
 A-kassen traf afgørelse om, at indtægter ved  

 videreudnyttelse skal medføre fradrag i efterlønnen og  

 opgøres inden for de tilladte 200 timer pr. kalenderår.
Medlemmet klagede over afgørelsen, og henviste til,  

 at der ikke er tale om genanvendelse, men derimod nyanvendelse.
Medlemmet  

 havde ca. 1/2 mio. billeder liggende i et arkiv.
Medlemmet havde ingen  

 indflydelse på, hvor og hvornår et billede blev solgt, og mente  

 derfor, at honorarerne måtte anses for royalties, der ikke skulle  

 modregnes i efterlønnen.
Direktoratet traf afgørelse om, at der skal ske  

 fradrag i efterlønnen for honorar for videreudnyttelse af fotografier.  

 Fradrag skal ske ved omregning med omregningssatsen.
Direktoratet  

 bemærkede, at timerne skal medføre fradrag i  efterlønnen  

 time for time, og at de derfor ikke skal opgøres inden for de  

 tilladte 200 timer pr. kalenderår.
Direktoratet begrundede afgørelsen med, at honorar  

 for videreudnyttelse af fotografier må betragtes som indtægter  

 for genudsendelse og anden form for genanvendelse af fotografier.  

 Direktoratet fandt ikke, at honoreringen kan sidestilles med Koda/Gramex  

 eller royalty.
Direktoratet lagde vægt på, at licensafgifter,  

 biblioteksafgifter, Koda/Gramex-afgifter og royalties typisk er  

 løbende indtægter, der hidrører fra samme eksemplar af  

 værket.
Direktoratet fandt derfor ikke, at honoreringen af disse  

 billeder har samme karakter af løbende honorering for det samme  

 kunstneriske værk, som f.eks. royalty.
Direktoratet lagde videre vægt på, at  

 indtægten stammer fra arbejde inden for medlemmets sædvanlige  

 arbejdsområde, hvor genanvendelser m.v. er normale, og at medlemmet  

 igennem en lang årrække har udført arbejde inden for det  

 relevante faglige område.
Direktoratet lagde også vægt  

 på, at medlemmet selv havde forklaret, at salg af arkivbilleder som i  

 hans tilfælde er normalt, når man er pressefotograf.
Endelig  

 lagde direktoratet vægt på, at betalingen er et led i den  

 almindelige aflønningsform inden for medlemmets faglige  

 område.
 Medlemmet klagede over afgørelsen, og henviste til,  

 at honoreringen må sidestilles med honoreringer i form af  

 licensafgifter/-indtægter.
I forbindelse med ankenævnets behandling af sagen  

 bemærkede a-kassen, at ved  genanvendelse, jf. § 9, vil  

 medlemmet/ophavsmanden selv være den, der bestemmer, om der skal ske  

 genanvendelse/genopførelse eller genudsendelse.
I det her foreliggende  

 tilfælde får medlemmet pengene for at videregive retten til at  

 bestemme over billederne.
Derfor kan tilfældet minde mere om  

 Koda/Gramexafgifter.
Det fremgår af overenskomsten, som medlemmet er  

 omfattet af, at arbejdsgiveren i kraft af ansættelsesforholdet  

 overtager eneretten til udnyttelse af fotografernes produktion.
Ved salg  

 modtager fotografen provision.
Af provisioner ydes den til enhver tid  

 gældende feriegodtgørelse.
Ankenævnet tiltrådte direktoratets  

 afgørelse om, at der skal ske fradrag i medlemmets efterløn for  

 honorar for videreudnyttelse af fotografier.
Ankenævnet henviste til §  

 9 i bekendtgørelse nr. 949 af 6. november 1996 om arbejdes og  

 indtægters betydning for efterlønnens størrelse.
Ankenævnet var enig med direktoratet i, at fradrag  

 sker ved omregning med omregningssatsen.
Timerne skal medføre fradrag  

 i medlemmets efterløn time for time.
Timerne skal derfor ikke  

 opgøres inden for de tilladte 200 timer pr. kalenderår.
 Ankenævnet lagde ved afgørelsen  vægt  

 på, at indtægten stammer fra arbejde inden for medlemmets  

 sædvanlige arbejdsområde, hvor genanvendelser er normale.
 Ankenævnet fandt, at § 9 i ovennævnte  

 bekendtgørelse finder anvendelse uanset om der er tale om salg til  

 tredjemand af fotografier, som arbejdsgiveren tidligere har benyttet eller om  

 det er  fotografier, som arbejdsgiveren tidligere valgte fra.
Ankenævnet fandt ikke, at bestemmelsen i  

 bekendtgørelsens § 12 (om Koda/Gramex-afgifter) kan finde anvendelse i  

 dette tilfælde.
Ankenævnet lagde herved bl.a. vægt  

 på, at der ifølge overenskomsten er tale om, at medlemmet  

 modtager provision fra arbejdsgiveren og at der ydes feriegodtgørelse  

 af denne provision, samt at der ikke er tale om løbende  

 indtægter, der hidrører fra samme eksemplar af værket.
