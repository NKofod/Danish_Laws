Bekendtgørelse om tilskud til investeringer i nye grønne processer og teknologier i den primære jordbrugsproduktion I medfør af § 3, jf. § 2, nr. 2, litra a, og nr. 4, litra e, § 5, stk. 1, § 7, stk. 4, og § 11, stk. 4, i lov nr. 316 af 31. marts 2007 om udvikling af landdistrikterne (landdistriktsloven) fastsættes:
Kapitel 1 Ordningens formål og indhold § 1. Ordningens formål er gennem tilskud til investeringer i nye processer og teknologier på jordbrugsbedrifter at reducere miljø- og klimabelastningen fra den primære jordbrugsproduktion.
 § 2. NaturErhvervstyrelsen kan inden for den afsatte bevillingsmæssige ramme give tilskud til projekter inden for følgende indsatsområder:
 1) Reduktion af lugtgener samt emission af klimagasser og ammoniak fra husdyrproduktion og husdyrgødning.
 2) Reduktion af pesticidanvendelsen.
 3) Reduktion i tab af næringsstoffer i forbindelse med fodring, omsætning af foderstoffer samt anvendelse af husdyrgødning.
 4) Reduktion af energiforbruget respektive reduktion af vand-, næringsstof- og pesticidforbruget i gartnerisektoren.
 5) Etablering af miljøvenlige produktionsanlæg til dyrehold med henblik på reduceret lugt, emission, vandforbrug eller næringsstoffer.
Stk. 2. NaturErhvervstyrelsen opdaterer årligt en liste over dokumenterede effektive miljø- og klimateknologier inden for de enkelte indsatsområder.
Listen offentliggøres på NaturErhvervstyrelsens hjemmeside før ansøgningsperiodens start.
 § 3. Tilskud kan ydes til jordbrugere, der som ejer eller forpagter driver en primær jordbrugsbedrift, hvor det årlige arbejdskraftbehov, der kræves for at drive den primære jordbrugsbedrift, er på mindst 830 arbejdstimer opgjort efter de normtimesatser, der er fastsat i bilag 1 i denne bekendtgørelse.
 Stk. 2. Producentorganisationer som defineret i Rådets forordning (EF) nr. 1234 af 22. oktober 2007 om en fælles markedsordning for landbrugsprodukter og om særlige bestemmelser for visse landbrugsprodukter (fusionsmarkedsordningen), eller medlemmer af en sådan producentorganisation, der i sit operationelle program i medfør af samme har mulighed for at modtage støtte til aktiviteter omfattet af denne bekendtgørelse, eller aktiviteter, der i hovedsagen svarer hertil, kan ikke modtage tilsagn om tilskud.
Kapitel 2 Definitioner § 4. I denne bekendtgørelse forstås ved:
1) Primær jordbrugsproduktion: Produktion af primære jordbrugsprodukter, der ikke har været genstand for forarbejdning eller forædling.
Aktiviteter på bedriften vedrørende forberedelse til det første salg er omfattet af definitionen.
 2) Nyhedsværdi: En proces og teknologis grad af udbredelse i Danmark.
 3) Omkostningseffektivitet: Omkostningen ved at reducere miljø- og klimabelastning pr. belastningsenhed.
 Stk. 2. Kartoffelproduktion betragtes i denne bekendtgørelse som landbrug.
Kapitel 3 Administration Kontrol § 5. NaturErhvervstyrelsen forestår den fysiske og den administrative kontrol samt den efterfølgende regnskabskontrol i henhold til denne bekendtgørelse.
 Stk. 2. NaturErhvervstyrelsen kan til brug for kontrollen indhente oplysninger fra andre myndigheder i fornødent omfang i overensstemmelse med landdistriktslovens § 12.
Ansøgning om tilsagn om tilskud § 6. Ansøgning om tilsagn om tilskud indsendes til NaturErhvervstyrelsen på et særligt skema, der fås på NaturErhvervstyrelsens hjemmeside eller ved henvendelse til NaturErhvervstyrelsen.
Stk. 2. Ansøgning kan indsendes fra den 3. juni og skal være modtaget i NaturErhvervstyrelsen senest den 3. september.
I tilfælde, hvor sidste dag af ansøgningsperioden er en lørdag, søndag, mandag eller en helligdag, udløber ansøgningsfristen den anden hverdag (lørdag ikke medregnet), der følger herefter.
 Stk. 3. Uanset stk. 2 kan ansøgning vedrørende projekter omfattet af § 2, stk. 1, nr. 5, kun indsendes fra den 3. juni 2013 og skal være modtaget i NaturErhvervstyrelsen senest den 3. september 2013.
 Stk. 4. NaturErhvervstyrelsen kan fastsætte yderligere ansøgningsperioder, der offentliggøres på NaturErhvervstyrelsens hjemmeside senest fire uger før ansøgningsperiodens start.
 Stk. 5. NaturErhvervstyrelsen kvitterer for ansøgningens modtagelse og kan i forbindelse hermed give tilladelse til at iværksætte projektet.
Kapitel 4 Prioritering og afgørelse § 7. NaturErhvervstyrelsen kan give afslag eller delvist afslag for ansøgninger, hvis NaturErhvervstyrelsen vurderer, at effekten af det ansøgte projekt ikke i tilstrækkeligt omfang bidrager til at opfylde formålet med ordningen, at effekten af det ansøgte projekt ikke er tilstrækkeligt set i forhold til projektets samlede udgifter, eller at de anslåede tilskudsberettigede udgifter ikke er rimelige.
Stk. 2. Forud for ansøgningsperioden offentliggør NaturErhvervstyrelsen indikative, beløbsmæssige rammer for de enkelte indsatsområder.
Hvis de indikative, beløbsmæssige rammer ikke giver mulighed for at imødekomme alle ansøgninger, foretager NaturErhvervstyrelsen en prioritering af ansøgningerne.
Ved prioritering af ansøgningerne lægges vægt på følgende:
 1) Teknologiens nyhedsværdi.
 2) Investeringens omkostningseffektivitet under de enkelte indsatsområder, jf. § 1.
 Stk. 3. Uanset stk. 2 prioriteres ansøgninger om projekter omfattet af § 2, stk. 1, nr. 5, efter følgende kriterier:
 1) Investeringens omkostningseffektivitet.
 2) Antallet af forventede dyreenheder i produktionsanlægget efter projektets afslutning.
 3) Miljøgodkendelse er udstedt.
 4) Byggetilladelse er udstedt.
 5) Teknologiens nyhedsværdi.
 Stk. 4. NaturErhvervstyrelsen kan fastsætte minimumskrav til teknologiens miljø- og klimaeffekt under hvert indsatsområde.
Kapitel 5 Betingelser for tilsagn om tilskud § 8. Det er en betingelse for tilsagn om tilskud til et projekt, at 1) de samlede tilskudsberettigede udgifter beløber sig til mindst 300.000 kr., dog 100.000 kr. for projekter vedrørende reduktion af pesticidanvendelsen, tilbageholdelse af næringsstoffer fra marken, skrabesystemer til renholdelse af gulve i kvægstalde eller luftrensningssystemer i svinestalde, og 800.000 kr. for projekter omfattet af § 2, stk. 1, nr. 5, 2) de nødvendige tilladelser fra offentlige myndigheder er opnået inden anmodning om første udbetaling, 3) ansøger afgiver de oplysninger, NaturErhvervstyrelsen anmoder om til brug for sagsbehandlingen, 4) projektet afsluttes senest den 1. august 2015, 5) anmodning om slutudbetaling, alle udgiftsbilag, dokumentation for betaling samt afsluttende projektrapport er modtaget rettidigt i NaturErhvervstyrelsen, jf. § 16, 6) investeringer, hvortil der er ydet tilskud, opretholdes i en periode på mindst tre år fra den dato, hvor projektet senest skal være afsluttet, dog mindst fem år regnet fra tilsagnsdatoen, 7) udbetalingsanmodning med tilhørende originale regnskabsbilag holdes tilgængelige i mindst fem år, regnet fra datoen for slutudbetaling af tilskud, 8) ansøger i ansøgningen oplyser, om projektet eller dele heraf er omfattet af EUs udbudsregler eller tilbudslovens regler, 9) at tilsagnshaver, hvis projektet eller dele heraf er omfattet af EUs udbudsregler eller tilbudslovens regler, holder dokumentation, der dokumenterer, at EUs udbudsregler eller tilbudslovens regler er overholdt, tilgængelig i mindst fem år fra datoen for slutudbetaling, og 10) tilsagnshaver sikrer, at kontrolmyndigheden har adgang til projektområdet i forbindelse med kontrol.
 Stk. 2. NaturErhvervstyrelsen fastsætter i tilsagnet nærmere betingelser om tilsagnshavers forpligtelse til at informere om den offentlige medfinansiering af projektet.
 Stk. 3. NaturErhvervstyrelsen kan i tilsagnet fastsætte yderligere betingelser for tilskud.
Kapitel 6 Tilskudsberettigede projektudgifter § 9. De tilskudsberettigede projektudgifter kan omfatte 1) udgifter til investeringer i nye processer og teknologier på den primære jordbrugsbedrift, 2) udgifter til eksterne konsulenter, 3) honorar til arkitekt, ingeniør og anden konsulentbistand i forbindelse med gennemførelse af projektet, 4) udgifter forbundet med opsætning af informationsskilt om bevillingsgiver, og 5) andre udgifter, som NaturErhvervstyrelsen vurderer at være nødvendige for gennemførelsen af projektet.
 Stk. 2. Udgifterne skal være nødvendige for at gennemføre projektet og skal være direkte relateret til gennemførelsen af projektet.
Stk. 3. NaturErhvervstyrelsen kan efter ansøgning godkende andre udgifter end de i stk. 1 anførte som tilskudsberettigede.
Det er en betingelse for godkendelse, at NaturErhvervstyrelsen vurderer, at udgifterne er af væsentlig betydning for projektets gennemførelse.
§ 10. De tilskudsberettigede projektudgifter kan ikke omfatte 1) udgifter til køb af brugt udstyr og brugt materiel, 2) udgifter til opførelse og ombygning af bygninger, 3) udgifter til leje og leasing af udstyr og materiel, 4) finansierings- og pengeinstitutomkostninger, 5) moms, medmindre denne endeligt bæres af tilsagnshaver, 6) simple genanskaffelser, 7) udgifter hvortil der gives andre EU-tilskud, 8) udgifter vedrørende aktiviteter, som tilsagnshaver er forpligtet til at gennemføre i medfør af anden lovgivning, 9) udgifter i form af naturalydelser, som omhandlet i artikel 54 i Kommissionens forordning (EF) nr. 1974/2006 af 15. december 2006 om gennemførelsesbestemmelser til Rådets forordning (EF) 1698/2005 om støtte til udvikling af landdistrikterne fra Den Europæiske Landbrugsfond for Udvikling af Landdistrikterne (ELFUL), og 10) udgifter, som tilsagnshaver har afholdt, inden NaturErhvervstyrelsen har givet tilladelse til at iværksætte projektet.
Kapitel 7 Beregning af tilskud § 11. Tilskuddet kan udgøre op til 40 pct. af de tilskudsberettigede udgifter.
Stk. 2. For projekter omfatter af § 2, stk. 1, nr. 1-4, kan tilskuddet højest beregnes på grundlag af et samlet beløb på 5,0 mio. kr. pr.
CVR-registrerede, primære jordbrugsbedrift.
Stk. 3. For projekter omfattet af § 2, stk. 1, nr. 5, kan tilskuddet højest beregnes på grundlag af et samlet beløb på 12,5 mio. kr. pr.
CVR-registrerede, primære jordbrugsbedrift.
 Stk. 4. Ydes der anden offentlig, national støtte i form af garanti, kaution eller lignende til de tilskudsberettigede udgifter, nedsættes tilskud efter denne bekendtgørelse til de nævnte udgifter, således at den samlede offentlige støtte ikke overstiger 40 pct. af de tilskudsberettigede udgifter.
Stk. 5. NaturErhvervstyrelsen kan nedsætte den samlede værdi af de tilskudsberettigede udgifter for et projekt, hvis styrelsen vurderer, at EUs udbudsregler eller reglerne i tilbudsloven ikke er overholdt.
Tilskuddet vil blive nedsat ud fra en vurdering af art og grovhed af overtrædelsen samt ud fra en vurdering af det økonomiske tab for Den Europæiske Landdistriktsfond for Udvikling af Landdistrikterne (ELFUL), der vurderes at være forbundet hermed.
Kapitel 8 Ændring af projektet og indtræden i tilsagn § 12. Ændring af et projekt kan godkendes af NaturErhvervstyrelsen på betingelse af, at ændringen, efter NaturErhvervstyrelsens vurdering, er i overensstemmelse med projektets formål.
Ansøgning om ændring af et projekt skal godkendes af NaturErhvervstyrelsen, inden ændringen iværksættes.
 Stk. 2. Tilsagnsbeløbet kan ikke forhøjes i forbindelse med ændring af et projekt.
 Stk. 3. Fristen for projektets afslutning kan ikke forlænges ud over den 1. august 2015.
Stk. 4. Anmodning om ændring af et projekt skal være modtaget i NaturErhvervstyrelsen senest to måneder før den dato, hvor projektet senest skal være afsluttet.
NaturErhvervstyrelsen kan i særlige tilfælde meddele dispensation fra denne frist.
§ 13. NaturErhvervstyrelsen kan efter ansøgning tillade, at en anden, der ifølge § 3 kan være tilsagnshaver, indtræder i et tilsagn om tilskud.
Den, der indtræder i tilsagnet, indtræder i rettigheder og forpligtelser efter tilsagnet.
Kapitel 9 Udbetaling af tilskud § 14. Udbetaling af tilskud sker på baggrund af tilsagnshavers opgørelse over betalte tilskudsberettigede udgifter.
Anmodning om udbetaling af tilskud skal indsendes på et særligt skema og vedlægges alle udgiftsbilag samt dokumentation for betaling.
Skema til udbetalingsanmodning findes på NaturErhvervstyrelsens hjemmeside eller fås ved henvendelse til NaturErhvervstyrelsen.
Stk. 2. Tilskud kan udbetales i to rater.
Den enkelte rate skal udgøre mindst 20 pct. af det samlede tilsagnsbeløb.
Stk. 3. Det er en betingelse for udbetaling af tilskud, at NaturErhvervstyrelsen har godkendt rateopgørelser.
Ved slutudbetaling er det endvidere en betingelse, at NaturErhvervstyrelsen har godkendt den endelige opgørelse samt afsluttende projektrapport.
 Stk. 4. Afsluttende projektrapport skal indeholde en redegørelse for de aktiviteter, der er gennemført i forbindelse med projektet, og for resultatet og effekten af projektet.
 § 15. NaturErhvervstyrelsen kan i særlige tilfælde dispensere fra minimumsbeløbene i § 8, stk. 1, nr. 1.
 § 16. Anmodning om slutudbetaling, opgørelse over betalte tilskudsberettigede udgifter vedlagt alle udgiftsbilag, dokumentation for betaling samt afsluttende projektrapport skal være modtaget i NaturErhvervstyrelsen senest tre måneder efter datoen, hvor projektet senest skal være afsluttet.
 § 17. NaturErhvervstyrelsen overfører tilskuddet til tilsagnshavers NemKonto.
Kapitel 10 Underretningspligt § 18. Tilsagnshaver skal i hele perioden, hvor betingelserne for tilsagn om tilskud skal opfyldes, på forlangende afgive en erklæring til NaturErhvervstyrelsen om, hvorvidt betingelserne for tilskud fortsat opfyldes.
 Stk. 2. Tilsagnshaver er i hele perioden, hvor betingelserne for tilsagn om tilskud skal opfyldes, forpligtet til uden ugrundet ophold skriftligt at give NaturErhvervstyrelsen meddelelse om forhold, der kan medføre bortfald af tilsagn eller tilbagebetaling af tilskud efter § 19.
Kapitel 11 Bortfald af tilsagn og tilbagebetaling af tilskud § 19. Tilsagn om tilskud bortfalder, hvis 1) betingelserne for tilskud ikke er opfyldt, 2) ansøger har givet urigtige eller vildledende oplysninger eller har fortiet oplysninger af betydning for sagens afgørelse, 3) projektet ikke gennemføres i overensstemmelse med tilsagnet, 4) tilsagnshaver tilsidesætter sine pligter efter landdistriktslovens § 11, stk. 2, eller 5) tilsagnshaver ikke overholder sin underretningspligt efter § 18.
 Stk. 2. Uanset stk. 1 kan NaturErhvervstyrelsen opretholde tilsagnet, selvom betingelsen i § 8, stk. 1, nr. 9, ikke er opfyldt, hvis NaturErhvervstyrelsen vurderer, at den manglende opfyldelse af betingelsen ikke er væsentlig.
Kapitel 12 Force majeure § 20. NaturErhvervstyrelsen anerkender følgende begivenheder som force majeure:
 1) Tilsagnshavers død.
 2) Tilsagnshavers uarbejdsdygtighed i længere tid.
 3) Ekspropriation, hvis en sådan ekspropriation ikke kunne forudses på tidspunktet for tilsagnshavers modtagelse af tilsagnet.
 4) En alvorlig naturkatastrofe, der i væsentlig grad berører arealer, der er omfattet af projektet.
 Stk. 2. Det er en betingelse for anerkendelse af force majeure i konkrete tilfælde, at de indtrufne begivenheder forhindrer opfyldelse af de forpligtelser, i forhold til hvilke der påberåbes force majeure, og at den forpligtede ikke uden uforholdsmæssige opofrelser kunne have sikret sig herimod.
 Stk. 3. NaturErhvervstyrelsen kan i ganske særlige tilfælde anerkende andre begivenheder som force majeure end de, der er nævnt i stk. 1.
Stk. 4. Hvis tilsagnshaver eller dennes dødsbo ønsker at påberåbe sig force majeure, skal dette meddeles NaturErhvervstyrelsen skriftligt senest 10 arbejdsdage efter det tidspunkt, hvor tilsagnshaver eller dennes dødsbo er i stand til at gøre det.
Meddelelsen skal være vedlagt fyldestgørende dokumentationsmateriale.
Kapitel 13 Ikrafttræden § 21. Bekendtgørelsen træder i kraft den 3. juni 2013.
Stk. 2. Bekendtgørelse nr. 744 af 28. juni 2011 om tilskud til projekter vedrørende investeringer i nye grønne processer og teknologier i den primære jordbrugsproduktion, ophæves.
Bekendtgørelsen finder dog fortsat anvendelse for tilsagn, der er givet i medfør heraf, og ansøgninger der er modtaget i NaturErhvervstyrelsen inden den 3. juni 2013.
NaturErhvervstyrelsen, den 31. maj 2013 Jette Petersen / Marianne Fæster Nielsen Bilag 1 Normtimesatser Kornafgrøder m.v., antal timer/ha/år Malkekøer inkl. opdræt, antal timer/årsko (ekskl. grovfoderdyrkning) Slagtekalve, antal timer/produceret slagtekalv/år (ekskl. grovfoderdyrkning) Ammekøer inkl. ungdyr, antal timer/årsko (ekskl. grovfoderdyrkning) Søer og smågrise, antal timer/årsso Slagtesvin, antal timer/100 producerede slagtesvin/år Bier, antal timer pr. bistade/år Andet husdyrhold, antal timer/årsdyr Slagtekyllinger, antal timer/1000 producerede stk.
