Et firma solgte spande med maskinopvaskemiddel indlagt et gratis  

 »fodboldpuslespil«.
Oplysninger om spillet blev givet på spandens  

 låg og etiketter.
Da et barn ville have fat i spillet og tog spanden ned,  

 lykkede det et et-års barn at spise en håndfuld vaskemiddel, der er stærkt  

 basisk ætsende.
Forbrugerombudsmanden udtalte, at han fandt det uforsvarligt  

 og i strid med god markedsføringsskik at indlægge puslespil, med speciel  

 appel til børn, i opvaskemidlets emballage, lige som det iøvrigt er  

 uforsvarligt at markedsføre giftige rengøringsmidler sammen med legetøj.
Markedsføring af legetøj i forbindelse med giftige rengøringsmidler.
 I forbindelse med Europamesterskaberne i fodbold blev der i 4-kg spande  

 med X maskinopvaskemiddel indlagt et gratis »fodboldpuslespil«.  

 Oplysning om puslespillet blev givet både på spandens låg og på etiketter på  

 spanden.
En forbruger henvendte sig til FO og oplyste, at hans barn på 1 år havde  

 fået ætsninger i munden af alvorlig karakter efter at have spist noget af  

 opvaskepulveret.
Pulveret var anbragt således, at den 1-årige ikke kunne  

 komme til det, men da man en dag havde besøg af noget familie med en dreng på  

 8 år, havde den 8-årige opdaget spanden med vaskemidlet.
I forbindelse med at  

 drengen fjernede låget af spanden for at få fat i puslespillet, så den  

 1-årige sit snit til at få en håndfuld af pulveret i munden.
Efter klagers  

 oplysning gik der ikke mere end 1 minut, før det blødte kraftigt fra barnets  

 mund, fordi pulveret havde ætset tungen.
Barnet kom omgående på skadestuen  

 med henblik på at få konstateret, om der var ætsninger i spiserøret og maven.
 Til brug for sagen indhentede FO en lægeudtalelse, af hvilken det bl.a.  

 fremgik, at maskinopvaskemiddel er kraftigt ætsende, og derfor bør holde væk  

 fra børn.
På denne baggrund udtalte FO, at han fandt det uforsvarligt at indlægge et  

 puslespil med speciel appel til børn i opvaskemidlets emballage.
Det  

 bemærkedes herved, at den omstændighed, at puslespillet var anbragt adskilt  

 fra opvaskemidlet, ikke efter FO's skøn var tilstrækkeligt til at fjerne  

 risikoen for skadestilfælde, ligesom FO i øvrigt fandt det uforsvarligt at  

 markedsføre giftige rengøringsmidler sammen med legetøj.
 Under henvisning hertil anså FO den påklagede markedsføringsforanstaltning  

 for at være i strid med god markedsføringsskik, jfr. markedsføringslovens §  

 1, og henstillede at tilsvarende foranstaltninger ikke blev iværksat  

 fremover.
 (* 1) Offentliggjort i Forbrugerombudsmandens Årsberetning 1981-1982, side  

 55.
