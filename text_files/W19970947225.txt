Ankestyrelsens principafgørelse P-13-97 om tilbagebetaling - modregning - boligydelseslån - pension Resume:
 Der var ikke hjemmel i pensionslovens § 47, stk. 2, til at foretage modregning i pension for tilbagebetaling af boligydelseslån.
 Ankestyrelsen lagde vægt på, at det ikke fremgår af bestemmelsen, at adgangen til modregning udover for meget udbetalt boligstøtte også omfatter tilbagebetaling af boligydelseslån.
 Der var dog intet til hinder for, at der med hjemmel i lov om individuel boligstøtte § 49, stk. 2, kunne fastsættes en betalingsordning, og at tilbagebetalingskravet i givet fald kunne inddrives efter reglerne om inddrivelse af personlige skatter.
 Kassation:
Der er kommet nye regler på området Kassationsdato:
13-08-2009 Love:
Lov om social pension - lovbekendtgørelse nr. 612 af 24. juni 1996 - § 47, stk. 2 Sagsfremstilling:
Ansøgeren havde klaget over, at boligydelseslån efter lov om individuel boligstøtte blev modregnet i den udbetalte førtidspension.
Ansøgeren fandt, at der ikke var hjemmel hertil i lov om social pension.
Ansøgeren havde den 29. august 1991 underskrevet gældserklæring, hvoraf det fremgik, at ansøgeren var forpligtet til at tilbagebetale det efter lov om individuel boligstøtte ydede lån med påløbne renter.
Låneforpligtelserne fremgik af gældserklæringen, og det var bl.a. oplyst, at lånebeløbet forfaldt til betaling ved ejerskifte.
Ansøgeren var fraflyttet boligen.
 Kommunen havde truffet afgørelse om, at gælden skulle afdrages med 500 kr pr. måned ud fra en vurdering af ansøgerens økonomiske forhold, og beløbet blev modregnet i den udbetalte førtidspension.
 Ankenævnet tiltrådte kommunens afgørelse.
 Sagen blev behandlet i principielt møde med henblik på afklaring af om tilbagebetaling af boligydelseslån er omfattet af udtrykket "for meget udbetalt boligstøtte" i lov om social pension § 47, stk. 2.
 Afgørelse:
 Ankestyrelsen fandt ikke, at tilbagebetaling af boligydelseslånet kunne modregnes i pensionen med hjemmel i lov om social pension § 47, stk. 2. Ankestyrelsen fandt, at alene krav på for meget udbetalt pension og boligstøtte kunne modregnes i pensionen.
 Ankestyrelsen lagde herved vægt på, at det ikke fremgår af § 47, stk. 2, at adgangen til modregning ud over for meget udbetalt boligstøtte også omfatter tilbagebetaling af boligydelseslån.
 Ankestyrelsen fandt imidlertid ikke, at ovennævnte bestemmelse var til hinder for, at kommunen med hjemmel i lov om individuel boligstøtte § 49, stk. 2, fastsatte en betalingsordning vedrørendetilbagebetaling af boligydelseslånet og i givet fald inddrev tilba gebetalingskravet efter reglerne om inddrivelse af personlige skatter, jf. lov om individuel boligstøtte § 49, stk. 2.
