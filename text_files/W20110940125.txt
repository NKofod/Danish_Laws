Et brev fra Arbejdstilsynet om mobning var ikke en afgørelse efter arbejdsmiljøloven og blev afvist af nævnet Resumé På et møde med en virksomheds arbejdsmiljøorganisation fik Arbejdstilsynet fra arbejdsmiljørepræsentanten et notat, som drejede sig om mobning og problemer i samarbejdet i arbejdsmiljøorganisationen.
 Notatet om mobning mv. blev drøftet, og virksomhedens ledelse tilkendegav, at man ville fremkomme med en skriftlig redegørelse, som et svar på notatet om mobning mv.
 Arbejdstilsynet modtog efterfølgende en henvendelse fra virksomheden vedrørende Arbejdstilsynets håndtering af sagerne om det psykiske arbejdsmiljø.
 Som opfølgning fremsendte Arbejdstilsynet et brev til virksomheden og skrev bl.a.:
Arbejdstilsynet kan herefter oplyse, at der efter Arbejdstilsynets opfattelse i det konkrete tilfælde er tale om mobning som defineret i Arbejdstilsynets vejledning om mobning og seksuel chikane.
Baggrunden for denne opfattelse fremgår af vedlagte notat.
 Der er imidlertid af flere årsager gået lang tid, siden de beskrevne mobbehandlinger har fundet sted, og Arbejdstilsynet har derfor valgt ikke at træffe en afgørelse i det konkrete tilfælde.
Arbejdstilsynet ønsker derimod at vejlede om, hvorledes mobning fremover forebygges.
Vejledningen er vedlagt dette brev! Arbejdstilsynets brev indeholdt ingen klagevejledning.
 Virksomheden klagede til Arbejdsmiljøklagenævnet og anførte, at Arbejdstilsynets afgørelse lider af såvel en række formelle og retlige mangler samt mangler af mere materiel, indholdsmæssig karakter.
 Virksomheden henviste til, at Arbejdstilsynet ikke har valgt at træffe en afgørelse i det konkrete tilfælde, men at det er virksomhedens opfattelse, at der er tale om en afgørelse i forvaltningsretlig forstand.
 Efter arbejdsmiljøloven kan Arbejdstilsynet træffe afgørelse om forhold, der strider mod loven eller mod regler eller afgørelser i medfør af loven og kan herunder påbyde, at forholdene bringes i orden straks eller inden en frist.
 Arbejdsmiljøklagenævnet behandler klager over afgørelser, som Arbejdstilsynet har truffet efter arbejdsmiljøloven.
 Et enigt Arbejdsmiljøklagenævn fandt, at Arbejdstilsynets brev og notat ikke er en afgørelse efter arbejdsmiljøloven, og at nævnet derfor ikke kan behandle klagen.
Arbejdsmiljøklagenævnet vurderede, at Arbejdstilsynets brev og notat ikke var en afgørelse efter arbejdsmiljøloven, fordi Arbejdstilsynet ikke fastslog en overtrædelse af arbejdsmiljølovgivningen.
Arbejdsmiljøklagenævnet kunne dermed ikke behandle klagen, men henviste virksomheden til at klage til Arbejdstilsynets direktør og Beskæftigelsesministeriet.
[Adressat udeladt] Arbejdsmiljøklagenævnet har på møde den 26. april 2011 taget stilling til [virksomhedens navn udeladt] klage over Arbejdstilsynets brev og notat af 4. juni 2010 om mobning ved [navn udeladt].
Nævnet traf følgende A F G Ø R E L S E Arbejdstilsynets brev og notat af 4. juni 2010 er ikke en afgørelse efter arbejdsmiljølovgivningen.
 Det betyder, at Arbejdsmiljøklagenævnet ikke kan behandle [virksomhedens navn udeladt] klage.
B E G R U N D E L S E Efter arbejdsmiljøloven kan Arbejdstilsynet træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
 Arbejdsmiljøklagenævnet behandler klager over en afgørelse truffet af Arbejdstilsynet i henhold til en EU-forordning eller i henhold til arbejdsmiljøloven.
 Arbejdsmiljøklagenævnet lægger vægt på, at Arbejdstilsynet i brev af 4. juni 2010, herunder det medfølgende notat af 4. juni 2010 om mobning, samarbejdsproblemer i forhold til sikkerhedsarbejdet mv., angiver Arbejdstilsynets opfattelse af mobning, men konkluderer, at der ikke er grundlag for at træffe en afgørelse.
 Nævnet lægger endvidere i den forbindelse vægt på, at brevet og notatet ikke fastslår en overtrædelse af arbejdsmiljølovgivningen.
 Arbejdstilsynets vejledning er ikke en afgørelse efter arbejdsmiljøloven.
 Hvis [virksomhedens navn udeladt] ønsker at opretholde en klage over, at Arbejdstilsynet konkret har taget stilling til mobning, uden at træffe en afgørelse efter arbejdsmiljølovgivningen, skal klagen behandles af Arbejdstilsynets direktør og efterfølgende Beskæftigelsesministeriet.
R E G L E R Arbejdsmiljøklagenævnet har ved afgørelsen benyttet følgende regler:
 Om Arbejdstilsynets ret til at give påbud:
  § 77, stk. 1, i lov om arbejdsmiljø, jf. lovbekendtgørelse nr. 268 af 18. marts 2005 med de ændringer, der følger af lov nr. 1395 af 27. december 2008 og lov nr. 508 af 19. maj 2010.
 Om behandling af klager i Arbejdsmiljøklagenævnet:
  § 81, stk. 1, i lov om arbejdsmiljø, jf. lovbekendtgørelse nr. 268 af 18. marts 2005 med de ændringer, der følger af lov nr. 1395 af 27. december 2008 og lov nr. 508 af 19. maj 2010.
 Reglerne kan læses på de følgende sider.
O P L Y S N I N G E R Sagen er afgjort på grundlag af de dokumenter, som klagenævnet har modtaget fra Arbejdstilsynet.
 Afgørelsen er truffet af et enigt Arbejdsmiljøklagenævn.
På klagenævnets vegne [navn udeladt] Kopi til Arbejdstilsynet, [Adressat udeladt] [Adressat udeladt] Regler Lov om arbejdsmiljø, jf. lovbekendtgørelse nr. 268 af 18. marts 2005 med de ændringer, der følger af lov nr. 1395 af 27. december 2008 og lov nr. 508 af 19. maj 2010 § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
 Stk. 2.
Kapitel 14 Klageadgang § 81. Klage over en afgørelse truffet af Arbejdstilsynet i henhold til en EU-forordning eller i henhold til denne lov, jf. dog stk. 6, kan indbringes for Arbejdsmiljøklagenævnet inden fire uger efter, at afgørelsen er meddelt den pågældende.
 Stk. 2.
