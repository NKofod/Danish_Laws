Nr BTL 24 Betænkning over Forslag til lov om Ørestaden m.v.   

 Nr L 24 1991-92, 1. samling Afgivet af Miljø- og Planlægningsudvalget Afgivet: 19920615 Udvalget har behandlet lovforslaget i flere møder og har herunder stillet spørgsmål til miljøministeren og finansministeren, som disse har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Akademiet for de Skønne Kunster, Danmarks Naturfredningsforening, Dansk Ornitologisk Forening, Fælledens Venner og Parcelhusforeningen P/F Våren af 1949.
 Der er af et flertal og af et mindretal stillet ændringsforslag, hvorom  

 henvises til de ledsagende bemærkninger.
 Et flertal (Socialdemokratiets, Venstres og Det Konservative  

 Folkepartis medlemmer af udvalget) er enige om, at udgangspunktet for  

 Ørestaden er, at den faste forbindelse over Øresund vil ændre Københavns  

 bystruktur radikalt, og at hele regionens mulighed for at hævde sig  

 internationalt styrkes.
 Det er afgørende, at Ørestaden får et indhold og en udformning, som er til  

 gavn og glæde for de lokale beboere på Amager og for den øvrige befolkning i  

 Hovedstaden, og som sikrer, at bydelen bliver et værdifuldt bidrag til  

 København i harmoni med byens historiske udvikling.
Flertallet lægger vægt på, at der igangsættes en udflytning af  

 uddannelses- og forskningsinstitutioner, som kan opfylde fremtidens krav til  

 et sammenhængende studie- og forskningsmiljø, og som samtidig kan tilgodese  

 mulighederne for at placere videnstunge erhvervsvirksomheder i tæt  

 tilknytning til uddannelses- og forskningsinstitutionerne.
Bl.a. de  

 samfundsvidenskabelige og de humanistiske dele af Københavns Universitet og  

 af Handelshøjskolen har tætte faglige relationer, som giver mulighed for en  

 slagkraftig koncentration af forskningen på disse områder.
Flertallet finder derfor, at der bør planlægges en udflytning af dele af  

 Københavns Universitet og eventuelt andre uddannelsesinstitutioner til  

 Amager, idet en væsentlig del af finansieringen heraf kan fremskaffes ved  

 salg af de bygrunde i den indre by, som i dag anvendes til de pågældende  

 undervisnings- og forskningsformål.
Udflytningen bør forankres i de nuværende  

 universitetsanlæg på Amager.
Københavns Universitets og Det Kgl.
Biblioteks  

 aktuelle udbygningsplaner kan blive en naturlig 1. etape i udbygningen af en  

 universitets- og forskningspark i Ørestaden, idet det forudsættes, at disse  

 planer kan gennemføres uden at afvente arkitektkonkurrencen, men gennem et  

 selvstændigt kommuneplantillæg.
Udflytningen af institutionerne fra  

 Københavns Universitet skal herefter ske etapevis over en årrække, ligesom  

 der vil være mulighed for at indplacere dele af Handelshøjskolen på Amager.
Flertallet finder det desuden vigtigt, at byggeriet på Ny Tøjhusgrunden  

 igangsættes så hurtigt som muligt.
Regeringen bør derfor rette henvendelse  

 til Københavns Kommune med henblik på at sikre gennemførelsen af det  

 planlagte byggeri, der rummer mindst 150.000 m2 etageareal med et væsentligt  

 kulturelt indhold, som forbinder de nye byggerier på havnen med Ørestaden, og  

 som vil kunne sætte gang i udviklingen af København.
Flertallet er enige i Københavns Kommunes forslag om, at der rejses en  

 fredningssag for den del af Amager Fælled, som ikke indgår i Ørestaden.
Som  

 følge heraf må de 2.000 boliger, der i Regionplan 1989 er udlagt på Fælleden,  

 placeres andre steder.
Dette muliggør, at den grønne Kalvebodkile kan føres  

 helt ind til Københavns historiske byområder, og at der ved indføringen af  

 Ørestads Boulevard i Amager Boulevard og ved udformningen af bebyggelsen på  

 Ny Tøjhusgrunden kan skabes en visuel sammenhæng mellem Christianshavns  

 Voldanlæg og Amager Fælled samt et harmonisk samspil mellem denne bebyggelse  

 og Universitets- og Forskerparken i Ørestaden. Ørestads Boulevard bør derfor  

 indføres i Amager Boulevard øst for Hotel Scandinavia i stedet for, som vist  

 på lovforslagets kortbilag 2, gennem Ny Tøjhusgrunden vest for hotellet.
Flertallet finder, at det vil være naturligt at placere attraktive boliger  

 syd for og eventuelt integreret i uddannelses- og forskningsområdet i  

 nærheden af Peder Lykkesvej, hvor der i forvejen ligger skole og  

 institutioner.
Flertallet er desuden enige i Københavns overborgmesters  

 forslag om, at det vil være oplagt at bruge området omkring søerne til  

 udstillingsområde, f.eks. en baltisk udstilling i forbindelse med Københavns  

 status som kulturby i 1996. Flertallet forudsætter, at bebyggelsen bliver  

 let, så den kan indpasses i søområdet og spille sammen med naturen, og at  

 bygningerne efter udstillingen kan overgå til varige kulturelle aktiviteter.
Flertallet forudsætter, at søer og moser afgrænses efter reglerne i den  

 nye naturbeskyttelseslov, som træder i kraft 1. juli 1992. Hermed øges  

 lovforslagets ca. 16 ha til ca. 31 ha beskyttede områder.
Kompetencen til at  

 foretage den præcise afgrænsning af de beskyttede områder ligger efter  

 naturbeskyttelsesloven hos Københavns Kommune.
Med henblik på allerede nu at  

 foretage en endelig afgrænsning af områderne finder flertallet, at kommunens  

 kompetence på dette konkrete område bør overføres til Miljøministeriet.
 Flertallet finder, at der syd for Bella Centret kan bygges til mere  

 cityorienterede erhvervsformål, og at der specielt omkring stationen på  

 Øresundsbanen mellem Sverige, Københavns Lufthavn og Hovedbanegården bør  

 åbnes for en meget intens bebyggelse.
I lovforslaget er der forudsat en gennemsnitlig bebyggelsesprocent i hele  

 Ørestaden på 110. Den oprindeligt planlagte mulighed for erhvervsbyggeri  

 reduceres ved at udflytte en række uddannelsesinstitutioner fra den indre by  

 og flytte 1.000 boliger fra Amager Fælled til Ørestaden samt forøge arealet,  

 der af naturmæssige årsager beskyttes direkte i loven, fra ca. 16 ha til ca.  

 31 ha.
Som følge heraf bør bebyggelsesprocenten syd for Bella Centret forøges  

 til 180, mens den reduceres til 100 nord for Bella Centret.
Den sydlige del af Ørestaden er i Regionplan 1989 udlagt til erhverv m.v.  

 Området, hvoraf størstedelen er byzone og resten landzone, er desuden holdt  

 uden for den fredning, der er gennemført på Vestamager.
Som det fremgår af  

 lovbemærkningerne, er hele Vestamager EF-fuglebeskyttelsesområde.
Den del af  

 området, som indgår i Ørestaden, hører imidlertid til de ornitologisk mindst  

 interessante dele af området, hvorfor effekterne af en udbygning vil være  

 beskedne for fuglelivet.
Flertallet har derfor bemærket miljøministerens tilkendegivelse ved 1.  

 behandling af lovforslaget om, at regeringen i forbindelse med den endelige  

 afgrænsning af fuglebeskyttelsesområderne justerer grænsen for dette område,  

 således at Ørestaden holdes udenfor, og samtidig som kompensation udlægger et  

 erstatningsareal, der har større betydning for fuglelivet, som nyt  

 fuglebeskyttelsesområde.
Samlet vil der således ske en forbedring af  

 forholdene for fuglelivet.
Der henvises i øvrigt til regeringens brevveksling  

 med EF-Kommissionen, som udvalget er orienteret om, jf.
L 24 bilag 23 og  

 bilag 27.
Flertallet lægger vægt på, at det i arkitektkonkurrencen sikres, at  

 planlægningen af Ørestaden koordineres med planlægningen af de tilgrænsende  

 fredede områder på Amager, således at der opnås det bedst mulige samspil både  

 arkitektonisk og funktionelt mellem byggeriet i Ørestaden og den  

 landskabelige udformning af den grønne kile.
Amager Fælled bør få karakter af  

 en stor bypark til gavn for befolkningen på det nordlige Amager og på Islands  

 Brygge, og det bør overvejes, ud over de forudsatte stier til parken fra de  

 nuværende bydele på Amager, at skabe en stiforbindelse fra de tætte gamle  

 boligområder på Vesterbro over havnen ved Dybbølsbro.
Arkitektkonkurrencen bør ligeledes særligt behandle forholdet mellem  

 bebyggelsen i den nordlige del af Ørestaden og de beskyttede søer og moser  

 med henblik på at opnå et harmonisk samspil mellem arkitektur og natur.
I den  

 forbindelse skal der i videst muligt omfang tages et særligt hensyn til  

 søernes og mosernes nærmeste omgivelser og mulige faunapassager mellem disse  

 og i forhold til Amager Fælled.
Dette formål imødekommes ved, foruden ved ca.  

 31 ha søer og moser og lignende, at opretholde mindst 15 ha i den nordlige  

 del af Ørestaden som områder, der er friholdt for byggeri.
Flertallet finder desuden, at arkitektkonkurrencen om Ørestaden bør  

 inddrage forholdet til de tilgrænsende bebyggede områder på Amager både for  

 at sikre et arkitektonisk og funktionelt samspil mellem de gamle og de nye  

 byområder, og for at Ørestaden kan medvirke til en fornyelse og samlet  

 kvalitetsforbedring af Amager.
Arkitektkonkurrencen bør ligeledes behandle  

 linieføringen for Ørestads Boulevard, således at der både tages hensyn til  

 den nye bebyggelse i Ørestaden, til de eksisterende byområder og til  

 naturområderne på Amager.
Flertallet lægger vægt på, at planlægningen af Ørestaden indgår i en  

 samlet planlægning og markedsføring af hele Hovedstadsområdet.
Den samlede  

 udvikling i Hovedstadsområdet bør kombineres med en nøje prioritering af  

 erhvervsudbygningen i København og den øvrige hovedstad med henblik på at  

 samle erhvervsudviklingen stationsnært og at afkontorisere Københavns  

 Middelalderby.
Flertallet finder, at dette bør lægges til grund for den  

 kommende regionplanrevision, som skal afstemmes indbyrdes mellem Københavns  

 Kommune, Frederiksberg Kommune, Københavns Amt, Roskilde Amt og Frederiksborg  

 Amt.
Den konkrete planlægning af Ørestaden må ske i fuld åbenhed.
Ud over de  

 sædvanlige offentlighedsprocedurer i forbindelse med projektets indarbejdelse  

 i kommuneplanen og i lokalplaner må resultaterne af den internationale  

 arkitektkonkurrence danne grundlag for en bred folkelig debat, hvor  

 Københavns befolkning og ikke mindst Amagers nuværende beboere får mulighed  

 for at få indflydelse på Ørestadens udformning.
 Arkitektkonkurrencen vil give konkrete forslag til, hvordan bebyggelsen  

 kan udformes, og hvordan landskab og bygninger kan spille sammen, og vil  

 derfor være et godt grundlag for en konstruktiv og virkelighedsnær offentlig  

 debat.
Ørestadsrådet, der besidder sagkundskab inden for kultur og natur, skal  

 bistå ved arkitektkonkurrencen og vil derfor også få en vigtig rolle i  

 forbindelse med den offentlige høring om konkurrencens resultater.
Flertallet  

 lægger i den forbindelse vægt på, at der gives Danmarks  

 Naturfredningsforening og Friluftsrådet mulighed for at lade sig repræsentere  

 i Ørestadsrådet.
 Flertallet forudsætter, at Ørestadsselskabet fremsender sit forslag til  

 program for arkitektkonkurrencen til partierne bag loven til drøftelse inden  

 udskrivelse af konkurrencen. Ørestadsselskabet fremsender ligeledes sit  

 forslag til helhedsplan til partierne bag loven til drøftelse forud for den  

 endelige afgivelse af planen til Københavns Kommune.
 For at medvirke til en hurtig styrkelse af beskæftigelsen finder  

 flertallet, at det offentlige udbud af anlæg af en letbaneforbindelse bør  

 iværksættes samtidig med gennemførelsen af arkitektkonkurrencen, således at  

 banen kan stå færdig i 1997. Den endelige linieføring og placering af  

 stationer i region- og kommuneplanlægningen må under alle omstændigheder ske  

 på grundlag af såvel arkitektkonkurrencen og helhedsplanen som af den  

 trafikbetjeningsmæssige, tekniske og økonomiske vurdering af forskellige  

 alternative letbaneløsninger.
 Flertallet lægger desuden vægt på, at der findes den for passagererne og  

 omgivelserne bedste linieføring og udformning af letbanerne under hensyn til  

 de økonomiske rammer.
En alternativ linieføring af Østamagerbanen, således at letbanen føres et  

 stykke ad Amagerbrogade og derfra via Amagercentret og Øresundsvej til den  

 gamle Amagerbanes trace, vil således give mulighed for, at yderligere 15.000  

 eksisterende beboere og arbejdspladser kan betjenes af letbanerne.
Hvis  

 strækningen mellem Amagerbro og Amagercentret medtages i en 1. etape, vil det  

 indebære en fordyrelse af denne etape på mindst 100 mio. kr. afhængigt af,  

 hvor stor en del af baneanlægget der tunneleres.
Til gengæld kan der spares  

 50 mio. kr. på 2. etape af Østamagerbanen.
En alternativ linieføring af Ørestadsbanen, således at den nordligste del  

 føres vest om universitetet i stedet for øst om, vil give mulighed for at  

 betjene yderligere 5.000 nuværende beboere og arbejdspladser på Islands  

 Brygge, samt for at betjene det nye byggeri med bl.a. kulturelle aktiviteter  

 på Ny Tøjhusgrunden.
Denne linieføring kan gennemføres uden ekstra  

 omkostninger.
Samlet vil de to alternative linieføringer kunne gennemføres for  

 ekstraomkostninger på 100 mio. kr.
Til gengæld vil passagerpotentialet blive  

 forøget med 26.000 nuværende beboere, arbejdspladser og uddannelsespladser  

 svarende til en stigning på 30 pct. i forhold til lovforslagets linieføring.  

 Grunden til, at stigningen i passagerpotentialet bliver større end summen af  

 de 15.000 fra Amagercenterlinien og de 5.000 fra Islands Bryggelinien, er, at  

 kombinationen af de to linieføringer giver en mindre overlapning mellem  

 stationerne på Amagerbro og dermed en bedre dækning af de eksisterende  

 tætbebyggede områder her.
Dette vil skønsmæssigt kunne give nettomerindtægter  

 på ca. 20 mio. kr. årligt, der kan medvirke til at finansiere de øgede  

 anlægsomkostninger ved de alternative linieføringer.
Hertil kommer det ekstra  

 fremtidige passagergrundlag på Ny Tøjhusgrunden, som ikke er indregnet.
På den baggrund finder flertallet, at lovforslaget bør ændres, således at  

 disse to linieføringer danner grundlag for Ørestadsselskabets planlægning.
Af  

 hensyn til betjeningen af de nuværende behov på indre Amager må den nordlige  

 del af Østamagerbanen fra Amagerbro til Amagercentret integreres i  

 Ørestadsselskabets 1. etape af anlægsinvesteringerne, således at den samlede  

 låneramme forøges med 100 mio. kr. Ørestadsselskabet bør samtidig gives  

 større handlefrihed til at vælge den mest optimale udformning af letbanerne,  

 bl.a. i hvilket omfang banerne skal tunneleres, og hvorledes den detaljerede  

 linieføring skal være inden for denne låneramme.
 Herefter indstiller flertallet lovforslaget til vedtagelse med de  

 af flertallet stillede ændringsforslag.
 Et mindretal (Socialistisk Folkepartis, Det Radikale Venstres og  

 Kristeligt Folkepartis medlemmer af udvalget) indstiller lovforslaget til  

forkastelse ved 3. behandling.
 Et flertal inden for mindretallet (Socialistisk Folkepartis og Det  

 Radikale Venstres medlemmer af udvalget) afviser forliget om at etablere en  

 ny by, Ørestad, bl.a. placeret på Amager Fælled.
Partierne finder det principielt helt uantageligt, at staten gennem et  

 lovindgreb griber ind i en fredningssag, som verserer for domstolene.  

 Fredningsnævnet for København har den 28. december 1991 i Statstidende  

 bekendtgjort, at der er rejst fredningssag for Amager Fælled.
Efter loven  

 indebærer det, at der ikke må foretages noget, der strider mod de foreslåede  

 fredningsbestemmelser.
Partierne finder, at staten naturligvis skal  

 respektere disse regler og derfor undlade særlig lovgivning, der sætter disse  

 bestemmelser ud af kraft.
 Netop denne del har været kraftigt diskuteret under behandlingen af  

 lovforslaget, hvorfor partierne er skuffet over, at de mange protester imod,  

 at staten tiltager sig særrettigheder, er blevet afvist.
 Amager Fælled er Københavns eneste uspolerede natur, der efter  

 mindretallets opfattelse fortsat bør beskyttes.
Partierne finder, at Ørestadsprojektet bygger på fantasifulde  

 fremtidsprognoser uden megen hold i virkeligheden.
Sjældent er et så stort  

 projekt blevet beslutttet med så lidt dokumentation for dets bæredygtighed.  

 Samtidig har lovforslagets udvikling siden 1. behandling vist, at det er  

 nødvendigt at tilføre trafikanlæggene særskilt finansiering uafhængigt af et  

 eventuelt kommende salg af erhvervsgrunde.
Det illustrerer klart, at også  

 forslagsstillerne nærer tvivl om projektets økonomiske holdbarhed.
 Der er en risiko for, at København nu i alt for høj grad satser på et  

 projekt, der ikke har en chance for at føre byen fremad, samtidig med at den  

 nødvendige vægt på udviklingen af havnen og andre dele af København kan blive  

 alvorligt skadet.
Partierne ser positivt på, at Amager nu får en nærbane med forbindelser,  

 der reelt kan betjene befolkningen på Amager med kollektiv trafik.
Det  

 foreliggende projekt er imidlertid hverken økonomisk eller fysisk analyseret  

 i et omfang, som gør en reel stillingtagen mulig.
Partierne forstår ikke,  

 hvorfor løsningen af Amagers kollektive trafikforbindelser skal kædes sammen  

 med et økonomisk uholdbart projekt som Ørestaden.
Et mindretal inden for mindretallet (Kristeligt Folkepartis medlem af  

 udvalget) tilslutter sig intentionen om at give Hovedstaden et løft.
At  

 forbedre infrastrukturen ved at bygge tunnelbane under den indre by og  

 anlægge letbaner på Amager er et vigtigt bidrag til hovedstadens udvikling,  

 men Kristeligt Folkeparti anser ikke det foreliggende lovforslag for en  

 velegnet løsning.
Grundsalget er en alt for usikker finansieringskilde.
En fremprovokering  

 af erhvervsbyggeri efter Ørestadsplanen risikerer at skade havneplanen og at  

 tømme endnu flere brugbare erhvervslokaler i byen.
Hele planen har affødt mange protester fra miljøværnere.
Selv om  

 ændringsforslagene giver planen en klar miljømæssig forbedring, mener  

 Kristeligt Folkeparti, at disse ikke fuldt ud sikrer en miljømæssig  

 forsvarlig udformning af projektet.
Endelig anser Kristeligt Folkeparti det for overordentlig betænkeligt,  

 hvis staten modvirker sit eget fredningssystem ved at forhindre  

 gennemførelsen af den normale behandling af en rejst fredningssag.
Det ligner  

 for meget en omgåelse af egen lovgivning.
 Et andet mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling, men stemmer  

 for det af mindretallet stillede ændringsforslag.
Mindretallet henviser til Fremskridtspartiets indlæg under lovforslagets  

 1. behandling.
Synspunkterne her er senere blevet bekræftet fra flere sider.
Det nu indgåede storforlig ændrer ikke på Fremskridtspartiets synspunkt.  

 Der lægges allerede nu op til, at der kan optages statslån inden for 1,6  

 milliarder kr., som der på ingen måde er garanti for kan forrentes af det  

 nyanlagte trafikanlæg.
Lånemuligheden er jo et bevis på, at forligspartierne  

 heller ikke selv har tiltro til, at anlæggene kan forrentes af jordsalget  

 eller billetindtægter.
Hele trafikanlægget skønnes at komme til at koste 3,7  

 milliarder kr. i 1990-prisniveau.
Normalt er det sådan, at amter og kommuner selv planlægger deres  

 infrastruktur samt deres udbygningsplaner for boliger og industri, og  

 borgerne bliver inddraget inden iværksættelsen.
Her gør man det totalt  

 modsatte af det, regeringen plejer at bryste sig af, nemlig decentralisering.  

 Her er det Folketingets medlemmer, der i detaljer går ind og planlægger, hvad  

 der skal ske på Amager og i København.
Det sker i et 13-siders-lovforslag og  

 nu i et 15-siders-ændringsforslag og betænkningsbidrag, hvor al planlægning  

 er nedfældet detaljeret uden og inden, at borgerne er blevet hørt.
Som der står i bemærkningerne til ændringsforslag nr. 6, får  

 Ørestadsselskabet I/S bemyndigelse til at anlægge Ørestadsbanen,  

 Frederiksbergbanen og Østamagerbanen samtidig med, at der gennemføres en  

 arkitektkonkurrence om bebyggelse.
Det vil vel betyde, at borgerne  

 overhovedet ikke får en mulighed for at påvirke banernes linjeføringer, og  

 borgernes valgmulighed vil antagelig blive begrænset til at vælge mellem  

 »plantning af et birketræ eller et egetræ på torvet«, når  

 arkitektkonkurrencen er afholdt og tegningerne ligger på bordet.
Man er f.eks. tilsyneladende helt enige om, at Københavns Universitet og  

 andre uddannelsesinstitutioner skal flyttes til Amager, også uden at borgerne  

 er spurgt.
Og det beløb skønner man at kunne skaffe ved salg af byggegrunde i  

 den indre by.
Dette er et meget farligt eksperiment, da vi jo ved, der  

 allerede på nuværende tidspunkt henligger mange salgsklare, men usælgelige  

 grunde og etageejendomme i den indre by.
Der står ganske vist i bemærkningerne til flertallets ændringsforslag, at  

 den konkrete planlægning af Ørestaden må ske i fuld åbenhed, og at  

 arkitektkonkurrencen må danne grundlag for en bred folkelig debat.
Men den  

 debat kommer jo altså først efter, at politikerne og arkitekterne i vid  

 udstrækning har sagt, hvad der skal være på de pågældende områder, og de nye  

 trafiklinjers etablering er påbegyndt.
I ændringsforslaget til § 2 er det foreslået, at selskabet helt eller  

 delvis uden vederlag kan stille arealer til rådighed for kulturelle formål  

 (herunder undervisning) og for fritids- og rekreative formål.
Det vil altså  

 sige, at man forudsætter, at skatteyderne i andre landsdele også må  

 finansiere de kulturelle formål i hovedstadsområdet.
Dette må kunne kaldes  

 konkurrenceforvridning og kan ikke udelukkes at stride imod et eller andet  

 EF-direktiv.
Fremskridtspartiet kan i øvrigt helt tilslutte sig den konklusion, som  

 analysefirmaet European Construction Research er kommet frem til, nemlig  

 følgende, som kunne læses i Børsen den 12. juni 1992: »Ørestaden bliver  

 den direkte anledning til stop for al vækst i København.
Den vil skabe flere  

 konkurser blandt de nuværende investorer, fordi den ganske enkelt vil lægge  

 en yderligere dæmper på den normale prisudvikling, som ellers ville have  

 fundet sted, og som skulle have reddet de ejendomsbesiddere, der endnu ikke  

 er gået fallit.« Fremskridtspartiet kan hverken støtte de af flertallet stillede  

 ændringsforslag eller lovforslaget som helhed, men mindretallet kan støtte,  

 at der sker en udbygning af Amager med en »Ørestad« finansieret af  

 private investorer, hvis borgerne ønsker det.
Indtil nu mener  

 Fremskridtspartiet ikke, at der er set eller hørt ønsker fra borgerne om  

 »en ny by« i hovedstaden.
Fremskridtspartiet ønsker det nu foreliggende forlig til folkeafstemning  

 blandt de berørte borgere.
Fremskridtspartiet ønsker, at de borgere, som  

 planen kommer til at berøre, får mulighed for at tilkendegive deres synspunkt  

 ved en afstemning.
Flere partier, bl.a.
Det Konservative Folkeparti, Venstre og Det Radikale  

 Venstre, har ofte over for pressen tilkendegivet, at de ønsker flere  

 folkeafstemninger.
Lad os nu se, om det er noget, de mener, eller blot noget,  

 de siger.
 Et tredje mindretal (Centrum-Demokraternes medlem af udvalget) vil  

 ved 3. behandling stemme hverken for eller imod lovforslaget.
 ÆndringsforslagAf et flertal (S, V og KF):
 Til § 1 1) Stk. 3 affattes således:
»Stk. 3. Ørestadsselskabet I/S kan stifte et interessentskab  

 sammen med Københavns Amtskommune.
Dette interessentskabs navn er  

 Østamagerbaneselskabet I/S. Ørestadsselskabet I/S ejer 55 pct. af  

 interessentskabet, Københavns Amtskommune 45 pct.« Til § 2 2) Stk. 3 affattes således:
»Stk. 3. Selskabet kan, helt eller delvis uden vederlag,  

 stille arealer til rådighed for undervisningsmæssige og kulturelle formål og  

 for fritids- og rekreative formål.« Til § 3 3) Stk. 1 affattes således:
»Ørestadsselskabet I/S skal anlægge en letbane, Ørestadsbanen, dels  

 langs med eller gennem Ørestaden og vest om Universitetet til Amagerbro, dels  

 fra Amagercentret til Amagerbro.
Fra Amagerbro føres letbanen videre via  

 Christianshavn til Nørreport.
Selskabet skal desuden anlægge en vej langs med  

 eller gennem Ørestaden med tilslutning til Øresundsmotorvejen og Amager  

 Boulevard og cykelruter gennem Ørestaden til den ubebyggede  

 Kalvebodkile.« 4) Stk. 3, 2. pkt. , affattes således:
»Dette selskab kan anlægge en letbane fra Amagercentret til  

 lufthavnen delvis i Amagerbanens trace, Østamagerbanen.« Til § 4 5) Stk. 2 affattes således:
»Stk. 2. Finansministeren er bemyndiget til at dække en del  

 af selskabernes finansieringsbehov gennem statslån inden for en låneramme på  

 1.615 mio. kr. i 1990-prisniveau til finansiering af de i § 3 nævnte  

 trafikanlæg og til selskabernes drift, jf. stk. 1.« Til § 6 6) Paragraffen affattes således:
»§ 6 . Ørestadsselskabet I/S bemyndiges til at anlægge  

 Ørestadsbanen. Ørestadsbanens ene gren føres i terræn eller som højbane langs  

 med eller gennem Ørestaden med niveaufri skæringer i fornødent omfang og vest  

 om Universitetet til Amagerbro.
Den anden gren føres fra Amagercentret til  

 Amagerbro.
De to grene samles på Amagerbro og føres herfra videre via  

 Christianshavn til Nørreport.
Banen mellem Amagercentret og Nørreport kan  

 tunneleres på dele af strækningen.
Hvor Ørestadsbanen krydser Øresundsbanen  

 mellem Københavns Hovedbanegård og lufthavnen, etableres et fælles  

 stationsanlæg.
Stk. 2. Frederiksbergbaneselskabet I/S bemyndiges til at anlægge  

 Frederiksbergbanen.
Frederiksbergbanen føres fra Nørreport via Forum til  

 Frederiksberg station.
Banen kan føres i tunnel på dele af strækningen og i  

 øvrigt enten i terræn, i åben grav eller som højbane.
Frederiksbergbanen  

 krydser Falkoner Alle ude af niveau og føres videre ad den eksisterende  

 S-banes trace til Vanløse.
Stk. 3. Østamagerbaneselskabet I/S bemyndiges til at anlægge  

 Østamagerbanen. Østamagerbanen føres fra Amagercentret til lufthavnen delvis  

 i Amagerbanens trace.
Mellem Amagercentret og Nørreport benytter  

 Østamagerbanen samme anlæg som Ørestadsbanen.
Stk. 4. Principperne for de tre letbaners linieføring og placering  

 af stationer fremgår af kortbilag 2. Den endelige linieføring og placering af  

 stationer fastlægges i region- og kommuneplanlægningen, for Ørestaden på  

 baggrund af helhedsplanen, jf. § 13.« Til § 12 7) Stk. 2-5 affattes således:
»Stk. 2. Den nordlige del af Ørestaden anvendes primært til  

 lokalisering af højere læreanstalter, forskningsinstitutioner,  

 forskningsbaserede virksomheder, boliger og kulturelle anlæg.
Den sydlige del  

 af Ørestaden anvendes primært til cityorienteret erhvervsbebyggelse med  

 mulighed for etablering af kulturelle anlæg og boliger.
 Stk. 3. Den gennemsnitlige bebyggelsesprocent for Ørestaden nord  

 for Bella Center må ikke overstige 100. Den gennemsnitlige bebyggelsesprocent  

 for Ørestaden syd for Bella Center må ikke overstige 180.
 Stk. 4. Den i regionplanen fastlagte boliganvendelse af den  

 vestlige del af Amager Fælled ophæves.
Stk. 5. Eksisterende søer og moser og lignende i Ørestadsområdet  

 skal bevares.
Områdets søer og moser og lignende afgrænses endeligt af  

 Miljøministeriet.« Til § 13 8) Efter stk. 3 indsættes som nyt stykke:
»Stk. 4. Før selskabet udarbejder helhedsplanen, skal  

 resultaterne af den i stk. 1 nævnte arkitektkonkurrence offentliggøres.  

 Selskabet skal forestå en oplysningsvirksomhed med henblik på at fremkalde en  

 offentlig debat om helhedsplanens nærmere indhold, herunder især forholdet  

 til de eksisterende bydele på Amager.« Af et mindretal (FP):
 Ny paragraf 9) Efter § 16 indsættes som ny paragraf:
 »§ 01. Der afholdes efter lovens vedtagelse en vejledende  

 folkeafstemning om Ørestaden i Københavns Kommune, Frederiksberg Kommune og  

 Tårnby Kommune.
 Stk. 2. Berettiget til at deltage i afstemningen er enhver, der på  

 afstemningsdagen opfylder betingelserne for valgret til Folketinget, og som  

 er optaget på de valglister, der er omtalt i stk. 3.
Stk. 3. Det påhviler kommunalbestyrelsen i de i stk. 1 nævnte  

 kommuner at udarbejde en valgliste over kommunens vælgere og at udsende  

 valgkort efter reglerne i kapitel 4 i lov om valg til Folketinget.« Af et flertal (S, V og KF):
 Til § 17 10) I stk. 1 ændres datoen »1. juli 1991«  

 til: »1. juli 1992«.
Bemærkninger Til nr. 1 Ændringen er en konsekvens af, at den nordlige del af  

 Østamagerbanen indgår i 1. etape som en del af Ørestadsbanen.
Den resterende  

 del af Østamagerbanen vurderes at koste 450 mio. kr.; heraf udgør strækningen  

 i Københavns Amtskommune 45 pct.
Fordelingen af ejerandele ændres i  

 overensstemmelse hermed, således at Københavns Amtskommunes bidrag fortsat  

 udgør 200 mio. kr. i afrundede tal. Ændringen indebærer samtidig, at overskud  

 fra Østamagerbanen, i det omfang det ikke medgår til den nødvendige drift af  

 banen efter dens etablering, fordeles med 55 pct. til Ørestadsselskabet I/S  

 og 45 pct. til Københavns Amtskommune.
 Til nr. 2 Ændringen åbner mulighed for, at selskabet kan stille arealer  

 til rådighed for bl.a. universitetsformål forudsat, at dette kan finansieres  

 inden for selskabets økonomiske rammer.
 Til nr. 3 og 4 Ændringsforslagene er en konsekvens af ændringsforslag nr.  

 6. Der henvises til bemærkningerne hertil.
 Til nr. 5 Ændringen er en konsekvens af overførelsen af en del af  

 lovforslagets Østamagerbane til Ørestadsbanen og den ændrede linieføring af  

 denne strækning, jf. bemærkningerne til ændringsforslag nr. 6.
Lånerammen for Ørestadsbanen forøges derfor med 100 mio. kr., hvoraf  

 staten bærer 45 pct.
Selskabernes samlede låneramme til de i lovforslaget  

 omhandlede trafikprojekter er herefter på 4,1 mia. kr. i 1990-prisniveau.
 Til nr. 6 Ændringsforslaget indebærer, at Ørestadsbanen føres vest om  

 Universitet og dermed nærmere det tæt befolkede Islands Brygge og Ny  

 Tøjhusgrunden.
Ændringsforslaget indebærer desuden, at den nordlige del af lovforslagets  

 Østamagerbane indgår i 1. etape som en del af Ørestadsbanen.
Samtidig ændres  

 linieføringen, således at banen føres fra Amagerbro til Amagercentret.
Denne  

 del af banen kan tunneleres delvis eller føres i niveau.
 Den sydlige del af Østamagerbanen følger fortsat Amagerbanens trace.
 Principperne for den nye linieføring af Ørestadsbanen og Østamagerbanen er  

 vist på et kortbilag, som udgør en korrektion til lovforslagets kortbilag 2.
Ændringsforslaget giver Ørestadsselskabet I/S større handlefrihed til at  

 vælge den mest optimale udformning af letbanerne.
Forslaget åbner således  

 mulighed for, at banen kan føres i tunnel på hele strækningen mellem  

 Amagerbro og Frederiksberg, eller for at dele af strækningen kan føres i  

 terræn eller på højbane.
Det er forudsat, at selskabet kan vælge mellem at  

 gennemføre anlægget som en boret tunnel eller som en cut and cover-tunnel.  

 Selskabets valg må afhænge af, hvad den nærmere planlægning og projektering  

 viser vil være bedst for passagererne og for banernes omgivelser inden for de  

 fastlagte økonomiske rammer, jf. bemærkningerne til § 4.
Det er forudsat, at Ørestads Boulevard tilsluttes Øresundsmotorvejen og  

 Amager Boulevard, jf. § 9. Tilslutningen til Amager Boulevard skal udformes  

 med henblik på at skabe en visuel sammenhæng mellem Christianshavns Vold og  

 Amager Fælled.
Der skal desuden tages hensyn til udformningen af byggeriet på  

 Ny Tøjhusgrunden, således at der opnås en harmonisk sammenhæng mellem denne  

 bebyggelse og universitets- og forskerparken i Ørestaden.
Det forudsættes  

 derfor, at Ørestads Boulevard indføres i Amager Boulevard øst for Hotel  

 Scandinavia i stedet for som vist på lovforslagets kortbilag 2.
 For at medvirke til en hurtig styrkelse af beskæftigelsen vil offentligt  

 udbud af anlæg og drift af Ørestadsbanen, Frederiksbergbanen og  

 Østamagerbanen, jf. § 7, kunne ske samtidig med gennemførelsen af  

 arkitektkonkurrencen, uanset bestemmelsen i § 6, stk. 4. Det er herved  

 forudsat, at den endelige fastlæggelse af linieføring og placering af  

 stationer i region- og kommuneplanen må ske på grundlag såvel af  

 arkitektkonkurrencen og helhedsplanen som af den trafikbetjeningsmæssige,  

 tekniske og økonomiske vurdering af forskellige alternative letbaneløsninger.
 Til nr. 7 Ændringsforslaget har til formål at sikre, at den nordlige del  

 af Ørestaden drager nytte af den særlige beliggenhed tæt ved Københavns City  

 og Københavns Universitet og af de særlige naturværdier i området.
De første elementer i udbygningen af Københavns City imod Ørestaden er  

 allerede etableret med SAS-hotellet, Seruminstituttet, Ny Tøjhusprojektet med  

 konferencecenter og musikhus samt Københavns Universitet.
Disse bebyggelser  

 og letbanerne knytter Ørestaden sammen med Københavns City og havnen.
Det vil  

 således være naturligt at satse på en videreudbygning af Københavns  

 Universitet, lokalisering af andre læreanstalter i sammenhæng med en  

 forskerparkudbygning med nye forskningsinstitutioner og forskningsbaserede  

 virksomheder og eventuelt senere Symbion.
Området skal også kunne tiltrække  

 virksomheder med et stort forsknings- og udviklingsbehov og internationale  

 institutioner.
Det er forudsat, at Undervisningsministeriets aktuelle planer om udvidelse  

 af Københavns Universitet og Det Kongelige Bibliotek kan gennemføres uden at  

 afvente arkitektkonkurrencen, men med et selvstændigt kommuneplantillæg og  

 lokalplan.
Der må ikke herved lægges uhensigtsmæssige begrænsninger for valg  

 af linieføringen for Ørestads Boulevard og Ørestadsbanen.
I området mellem universitets- og forskningsområdet og søerne er der  

 mulighed for placering af attraktive boliger.
Dette vil samtidig indebære, at  

 en del af de i regionplanen fastlagte boligområder i den vestlige del af  

 Amager Fælled flyttes til Ørestaden, jf. § 12, stk. 4. Københavns Kommune har  

 i sit forslag til kommuneplan tilkendegivet, at man er indstillet på at  

 opgive boligerne på Amager Fælled og i stedet i samarbejde med staten rejse  

 en fredningssag for denne del af Fælleden med henblik på at føre den grønne  

 Kalvebodkile helt ind til det centrale København.
 Ændringsforslaget lægger op til, at området omkring søerne skal gives en  

 særlig udformning, der tager hensyn til naturværdierne i dette område  

 samtidig med, at disse naturværdier kan berige den bebyggelse, som etableres.
Udgangspunktet for bebyggelsen omkring søerne kan være en international  

 udstilling, f.eks. en baltisk udstilling, hvor forskellige lande og  

 institutioner etablerer lette bygninger tegnet af nogle af de bedste  

 arkitekter.
Disse bygninger vil kunne indpasses hensynsfuldt i naturen og  

 samtidig tilføre området nye arkitektoniske kvaliteter og menneskelige  

 aktiviteter.
 Efter udstillingen skal bygningerne bevares og gives et nyt og varigt  

 indhold som rammer om bl.a. kulturelle aktiviteter af forskellig art til  

 glæde for den lokale befolkning på Amager, hovedstadens indbyggere og  

 besøgende både fra Danmark og den øvrige verden.
 For at markere forskellen mellem bebyggelsens karakter i den nordlige og i  

 den sydlige del af Ørestaden og for at sikre, at bebyggelsen i den sydlige  

 del drager fordel af beliggenheden ved stationen på den internationale  

 Øresundsbane, og at den desuden bliver tilstrækkelig markant, foreslås en  

 højere gennemsnitlig bebyggelsesprocent i den sydlige del end i den nordlige.
 De eksisterende søer og moser i Ørestadsområdet skal bevares.  

 Afgrænsningen, der skal være i overensstemmelse med den nye  

 naturbeskyttelseslov, der træder i kraft den 1. juli 1992, skal foretages  

 endeligt af Miljøministeriet.
Til nr. 8 Ændringsforslaget sikrer, at der, inden selskabet udarbejder en  

 helhedsplan, bliver mulighed for, at offentligheden kan få indflydelse på  

 planlægningens indhold.
Det gælder både den lokale befolkning på Amager og  

 den øvrige befolkning i hovedstaden.
Denne offentlige debat vil efter  

 lovforslaget blive suppleret med de normale offentlighedsprocedurer efter  

 planlovgivningen i forbindelse med helhedsplanens indarbejdelse i  

 kommuneplanen og i lokalplaner, jf. § 14.
 Til nr. 9 Forslagsstillerne ønsker, at lovforslaget skal til en vejledende  

 folkeafstemning blandt de berørte kommuners borgere.
 Til nr. 10 Ændringsforslaget fastsætter et nyt ikrafttrædelsestidspunkt,  

 der er afpasset Folketingets behandling af lovforslaget.
