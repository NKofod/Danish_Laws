Nr LSF 26 Forslag til Lov for Grønland om el, vand og varme, brandvæsen, havne,  

 veje, telekommunikation m.v.
Fremsat af ministeren for Grønland (Tom Høyem) den 8. oktober 1986 § 1. Grønlands hjemmestyre kan ved landstingsforordning fastsætte regler, der sikrer Grønlands forsyning med el, vand og varme.
Stk. 2. Hjemmestyret kan herunder fastsætte bestemmelser om, at der inden for nærmere angivne geografiske områder eller i nærmere angivne bebyggelser skal være en pligt til at anvende bestemte former for energi.
§ 2. Grønlands hjemmestyre fastsætter ved landstingsforordning regler om forebyggelse og bekæmpelse af ildebrand.
§ 3. Grønlands hjemmestyre kan ved landstingsforordning fastsætte regler om anlæg og drift af havne i Grønland.
§ 4. Grønlands hjemmestyre kan ved landstingsforordning fastsætte regler om anlæg og drift af veje, ledningsnet for el, vand, varme, kloakering, afvanding, terrænpleje og renovation i Grønland.
§ 5. Grønlands hjemmestyre fastsætter efter forhandling med landsdommeren i Grønland regler om registrering af bygninger i Grønland.
Bygningsregistreringen skal omfatte alle bygningsværker, til hvis opførelse der kræves byggetilladelse, og skal indeholde en sikker identifikation af de enkelte bygninger.
§ 6. Grønlands hjemmestyre har eneret til anlæg og drift af telegrafer og telefoner i Grønland, jf. dog § 8, stk. 2.
Stk. 2. Eneretten omfatter ikke anlæg, der 1) anvendes til forsvarsmæssige formål, 2) af rigsmyndighederne eller af en kommune udelukkende anvendes i den indre tjeneste eller 3) udelukkende anvendes inden for en ejendoms grænser eller mellem flere ejendomme, som tilhører samme ejer.
§ 7. Hjemmestyret kan give andre koncession på anlæg og drift vedrørende følgende telekommunikationstjenester i Grønland:
telefontjenester, datakommunikationstjenester, tekstkommunikationstjenester, den offentlige personsøgetjeneste samt mobiltelefon- og videotjenester.
§ 8. Grønlands hjemmestyre fastsætter ved landstingsforordning nærmere regler om anlæg og drift af telegrafer og telefoner i Grønland.
Stk. 2. Hjemmestyret kan herunder bestemme, at anlæg, der anvendes i særligt øjemed, og apparater og materiel på bestemte vilkår skal være undtaget fra hjemmestyrets eneret.
§ 9. Landstingsforordninger, som udstedes i henhold til §§ 1-5 og § 8, kan efter aftale med ministeren for Grønland sættes i kraft for de dansk-amerikanske forsvarsområder, der er oprettet i henhold til traktat af 27. august 1951 om forsvaret af Grønland.
§ 10. Landstingsforordninger, som udstedes i henhold til §§ 1-4, kan fraviges som led i den samlede regulering i forbindelse med forundersøgelse, efterforskning og udnyttelse af ikke-levende ressourcer i Grønland, herunder mineralske råstoffer.
§ 11. Hjemmestyret overtager Grønlands tekniske Organisations virksomhed.
Stk. 2. Hjemmestyret kan bestemme, at andre helt eller delvis skal udøve den virksomhed, der ved lovens ikrafttræden udøves af Grønlands tekniske Organisation på områder, der er overtaget af hjemmestyret.
§ 12. Grønlands hjemmestyre tilbyder de pr. 31. december 1986 ved Grønlands tekniske Organisation tjenstgørende statstjenestemænd, der er ansat efter den danske tjenestemandslov, ansættelse som tjenestemænd under hjemmestyret fra 1. januar 1987 at regne med løn- og pensionsvilkår, der svarer til de for de pågældende tjenestemænd under ansættelsen i staten gældende.
Stk. 2. Såfremt en tjenestemand tjenstgørende ved Grønlands tekniske Organisation og ansat efter den danske tjenestemandslov ikke måtte ønske at overgå til ansættelse under Grønlands hjemmestyre, opretholder den pågældende sit ansættelsesforhold til staten og fortsætter sin tjeneste under hjemmestyret.
Stk. 3. Statstjenestemænd, der i henhold til stk. 2 opretholder deres ansættelsesforhold til staten, har ikke krav på ventepenge, rådighedsløn eller pension som følge af, at Grønlands tekniske Organisation overgår til hjemmestyret.
Stk. 4. De statstjenestemænd, der er nævnt i stk. 2, er pligtige at underkaste sig de forandringer i deres tjenesteforretningers omfang og beskaffenhed, som er en følge af opgaveomlægningen.
 Stk. 5. De statstjenestemænd, der er nævnt i stk. 2, kan indtil 1.
januar 1992 søge overgang til ansættelse under Grønlands hjemmestyre på vilkår som anført i stk. 1.
Stk. 6. Staten udbetaler løn og pension m.v. til de statstjenestemænd, der er nævnt i stk. 2.
Stk. 7. Grønlands hjemmestyre refunderer fra 1. januar 1987 staten løn m.v. for de statstjenestemænd, der er nævnt i stk. 2.
Stk. 8. For de tjenestemænd, der ansættes under hjemmestyret efter stk. 1, finder kap. 7 a i lov om pension til statens tjenestemænd m.v. i Grønland anvendelse for beregning og udredning af pension m.v.
Stk. 9. Til dækning af statens pensionsbyrde for de tjenestemænd, der er nævnt i stk. 1 og stk. 2, indbetaler hjemmestyret løbende pensionsbidrag.
Nærmere regler herom fastsættes af ministeren for Grønland efter forhandling med finansministeren og Grønlands hjemmestyre.
Stk. 10. Den endelige administrative afgørelse af tvivlsspørgsmål i henhold til stk. 1-9 træffes af finansministeren efter forhandling med ministeren for Grønland, statstjenestemændenes centralorganisationer og Grønlands hjemmestyre.
§ 13. Bøde kan idømmes den, der 1) uden tilladelse opretter eller driver telegraf- eller telefonanlæg eller 2) tilsidesætter vilkår efter § 7.
Stk. 2. Hjemmestyret kan i landstingsforordninger, der udstedes i henhold til §§ 1-5 og § 8, fastsætte regler om, at overtrædelse af bestemmelser i landstingsforordningerne eller i forskrifter, der udstedes i henhold hertil, kan medføre bøde.
Stk. 3. Begås overtrædelsen af et aktieselskab, andelsselskab eller lignende, kan der pålægges selskabet som sådant bødeansvar.
Stk. 4. Begås overtrædelsen af en kommune eller et kommunalt fællesskab, kan der pålægges kommunen eller det kommunale fællesskab bødeansvar.
 § 14. Loven træder i kraft den 1. januar 1987.
 Stk. 2. Følgende bestemmelser ophæves:
 1) Brandlov nr. 513 af 21. december 1979 for Grønland.
2) Anordning nr. 16 af 31. januar 1961 om lov om telegrafer og telefoners ikrafttræden i Grønland.
 Stk. 3. Følgende bestemmelser forbliver i kraft:
1) Bekendtgørelser m.v., der er udstedt i henhold til den lov, der er nævnt i stk. 2, 1), indtil de ændres eller ophæves ved bestemmelser udfærdiget i medfør af denne lov.
2) Bekendtgørelse nr. 597 af 12. december 1985 om forlængelse af den for Det Store Nordiske Telegraf-Selskab A/ S udfærdigede koncession på anlæg og drift af et telekommunikationskabel mellem Island og Grønland og - i samarbejde med Canadian Overseas Telecommunication Corporation - mellem Grønland og Canada (ICECAN).
Stk. 4. Grønlands hjemmestyre indtræder i de kontraktlige rettigheder og forpligtelser, som ved lovens ikrafttræden tilkommer eller påhviler Grønlands tekniske Organisation.
Staten hæfter dog fortsat for forpligtelser, der er påtaget før den 1. januar 1987.
Staten har regres mod hjemmestyret for udgifter, der er afholdt som følge af denne hæftelse.
Oprindeligt fremsat lovforslag Blad nr 31 § 1. Grønlands hjemmestyre kan ved landstingsforordning fastsætte regler, der sikrer Grønlands forsyning med el, vand og varme.
Stk. 2. Hjemmestyret kan herunder fastsætte bestemmelser om, at der inden for nærmere angivne geografiske områder eller i nærmere angivne bebyggelser skal være en pligt til at anvende bestemte former for energi.
§ 2. Grønlands hjemmestyre fastsætter ved landstingsforordning regler om forebyggelse og bekæmpelse af ildebrand.
§ 3. Grønlands hjemmestyre kan ved landstingsforordning fastsætte regler om anlæg og drift af havne i Grønland.
§ 4. Grønlands hjemmestyre kan ved landstingsforordning fastsætte regler om anlæg og drift af veje, ledningsnet for el, vand, varme, kloakering, afvanding, terrænpleje og renovation i Grønland.
§ 5. Grønlands hjemmestyre fastsætter efter forhandling med landsdommeren i Grønland regler om registrering af bygninger i Grønland.
Bygningsregistreringen skal omfatte alle bygningsværker, til hvis opførelse der kræves byggetilladelse, og skal indeholde en sikker identifikation af de enkelte bygninger.
§ 6. Grønlands hjemmestyre har eneret til anlæg og drift af telegrafer og telefoner i Grønland, jfr. dog § 8, stk. 2.
Stk. 2. Eneretten omfatter ikke anlæg, der 1) anvendes til forsvarsmæssige formål, 2) af rigsmyndighederne eller af en kommune udelukkende anvendes i den indre tjeneste, eller 3) udelukkende anvendes inden for en ejendoms grænser eller mellem flere ejendomme, som tilhører samme ejer.
§ 7. Hjemmestyret kan give andre koncession på anlæg og drift vedrørende følgende telekommunikationstjenester i Grønland:
Telefontjenester, datakommunikationstjenester, tekstkommunikationstjenester, den offentlige personsøgetjeneste samt mobiltelefon- og videotjenester.
§ 8. Grønlands hjemmestyre fastsætter ved landstingsforordning nærmere regler om anlæg og drift af telegrafer og telefoner i Grønland.
Stk. 2. Hjemmestyret kan herunder bestemme, at anlæg, der anvendes i særligt øjemed, og apparater og materiel på bestemte vilkår skal være undtaget fra hjemmestyrets eneret.
§ 9. Landstingsforordninger, som udstedes i henhold til §§ 1-5 og § 8, kan efter aftale med ministeren for Grønland sættes i kraft for de dansk- amerikanske forsvarsområder, der er oprettet i henhold til traktat af 27. august 1951 om forsvaret af Grønland.
§ 10. Landstingsforordninger, som udstedes i henhold til §§ 1-4 kan fraviges som led i den samlede regulering i forbindelse med forundersøgelse, efterforskning og udnyttelse af ikke-levende ressourcer i Grønland, herunder mineralske råstoffer.
§ 11. Hjemmestyret overtager Grønlands tekniske Organisations virksomhed.
Stk. 2. Hjemmestyret kan bestemme, at andre helt eller delvist skal udøve den virksomhed, der ved lovens ikrafttræden udøves af Grønlands tekniske Organisation på områder, der er overtaget af hjemmestyret.
§ 12. Grønlands hjemmestyre tilbyder de pr. 31. december 1986 ved Grønlands tekniske Organisation tjenstgørende statstjenestemænd, der er ansat efter den danske tjenestemandslov, ansættelse som tjenestemænd under hjemmestyret fra 1. januar 1987 at regne med løn- og pensionsvilkår, der svarer til de for de pågældende tjenestemænd under ansættelsen i staten gældende.
Stk. 2. Såfremt en tjenestemand tjenstgørende ved Grønlands tekniske Organisation og ansat efter den danske tjenestemandslov ikke måtte ønske at overgå til ansættelse under Grønlands hjemmestyre, opretholder den pågældende sit ansættelsesforhold til staten og fortsætter sin tjeneste under hjemmestyret.
Stk. 3. Statstjenestemænd, der i henhold til stk. 2 opretholder deres ansættelsesforhold til staten, har ikke krav på ventepenge, rådighedsløn eller pension som følge af, at Grønlands tekniske Organisation overgår til hjemmestyret.
Stk. 4. De statstjenestemænd, der er nævnt i stk. 2, er pligtige at underkaste sig de forandringer i deres tjenesteforretningers omfang og beskaffenhed, som er en følge af opgaveomlægningen.
 Stk. 5. De statstjenestemænd, der er nævnt i stk. 2, kan indtil 1.
januar 1992 søge overgang til ansættelse under Grønlands hjemmestyre på vilkår som anført i stk. 1.
Stk. 6. Staten udbetaler løn og pension m.v. til de statstjenestemænd, der er nævnt i stk. 2.
Stk. 7. Grønlands hjemmestyre refunderer fra 1. januar 1987 staten løn m.v. for de statstjenestemænd, der er nævnt i stk. 2.
Stk. 8. For de tjenestemænd, der ansættes under hjemmestyret efter stk. 1, finder kap. 7 a i lov om pension til statens tjenestemænd m.v. i Grønland anvendelse for beregning og udredning af pension m.v.
Stk. 9. Til dækning af statens pensionsbyrde for de tjenestemænd, der er nævnt i stk. 1 og stk. 2, indbetaler hjemmestyret løbende pensionsbidrag.
Nærmere regler herom fastsættes af ministeren for Grønland efter forhandling med finansministeren og Grønlands hjemmestyre.
Stk. 10. Den endelige administrative afgørelse af tvivlsspørgsmål i henhold til stk. 1-9 træffes af finansministeren efter forhandling med ministeren for Grønland, statstjenestemændenes centralorganisationer og Grønlands hjemmestyre.
§ 13. Bøde kan idømmes den, der 1) uden tilladelse opretter eller driver telegraf- eller telefonanlæg, eller 2) tilsidesætter vilkår efter § 7.
Stk. 2. Hjemmestyret kan i landstingsforordninger, der udstedes i henhold til §§ 1-5 og § 8 fastsætte regler om, at overtrædelse af bestemmelser i landstingsforordningerne eller i forskrifter, der udstedes i henhold hertil, kan medføre bøde.
Stk. 3. Begås overtrædelsen af et aktieselskab, andelsselskab eller lignende, kan der pålægges selskabet som sådant bødeansvar.
Stk. 4. Begås overtrædelsen af en kommune eller et kommunalt fællesskab, kan der pålægges kommunen eller det kommunale fællesskab bødeansvar.
 § 14. Loven træder i kraft den 1. januar 1987.
 Stk. 2. Følgende bestemmelser ophæves:
 1) Brandlov nr. 513 af 21. december 1979 for Grønland.
2) Anordning nr. 16 af 31. januar 1961 om lov om telegrafer og telefoners ikrafttræden i Grønland.
 Stk. 3. Følgende bestemmelser forbliver i kraft:
1) Bekendtgørelser m.v., der er udstedt i henhold til den lov, der er nævnt i stk. 2, 1), indtil de ændres eller ophæves ved bestemmelser udfærdiget i medfør af denne lov.
2) Bekendtgørelse nr. 597 af 12. december 1985 om forlængelse af den for Det Store Nordiske Telegraf-Selskab A/ S udfærdigede koncession på anlæg og drift af et telekommunikationskabel mellem Island og Grønland og - i samarbejde med Canadian Overseas Telecommunication Corporation - mellem Grønland og Canada (ICECAN).
Stk. 4. Grønlands hjemmestyre indtræder i de kontraktlige rettigheder og forpligtelser, som ved lovens ikrafttræden tilkommer eller påhviler Grønlands tekniske Organisation.
Staten hæfter dog fortsat for forpligtelser, der er påtaget før den 1. januar 1987.
Staten har regres mod hjemmestyret for udgifter, der er afholdt som følge af denne hæftelse.
BEMÆRKNINGER TIL LOVFORSLAGET Almindelige bemærkninger Ifølge § 7 i lov nr. 577 af 29. november 1978 om Grønlands hjemmestyre kan rigsmyndighederne efter forhandling og med tilslutning fra Grønlands hjemmestyre ved lov bestemme, at sagsområder, der ikke er nævnt i bilaget til loven, overgår til hjemmestyret efter reglerne i lovens § 4 (uden statstilskud) eller efter reglerne i lovens § 5 (med statstilskud). Afgørelsen af, hvilke sagsområder, der skal overgå til hjemmestyret, træffes ud fra hensynet til rigsenheden og til, at hjemmestyret får en udstrakt indflydelse på områder, der særligt berører grønlandske forhold.
I overensstemmelse med hjemmestyrets ønske foreslås det i nærværende lovforslag, at Grønlands tekniske Organisation med virkning fra 1.
januar 1987 overføres til hjemmestyret som nævnt i bestemmelsen i hjemmestyrelovens § 5. Samtidig foreslås det, at hjemmestyret overtager ansvaret for Grønlands forsyning med el, vand og varme, ansvaret for forebyggelse og bekæmpelse af ildebrand i Grønland, ansvaret for anlæg og drift af havne og veje, ledningsnet for el, vand og varme, kloakering, afvanding, terrænpleje og renovation i Grønland, ansvaret for bygningsregistrering i Grønland samt ansvaret for telegrafer og telefoner i Grønland.
Grønlands tekniske Organisations overførsel til hjemmestyret nødvendiggør, at der med virkning fra 1. januar 1987 foretages visse ændringer i loven om radiokommunikation.
Der vil herom blive fremsat forslag af ministeren for offentlige arbejder.
I forbindelse med overførslen af de nævnte sagsområder søges ydet et tilskud til hjemmestyret til varetagelse af områderne svarende til statens besparelse ved områdernes overførsel, jfr. det samtidig hermed fremsatte forslag til lov om ændring af lov om tilskud til Grønlands hjemmestyre og de grønlandske kommuner.
Som det er sket ved tidligere overførsler af sagsområder til hjemmestyret, vil de aktiver (bygninger, anlæg, lagre, driftsmidler m.v.), der har tilknytning til Grønlands tekniske Organisation, samt de statslige havne- og vejanlæg i Grønland blive søgt overført vederlagsfrit til hjemmestyret.
Endvidere vil Grønlands tekniske Organisations udestående fordringer hos private debitorer og udestående fordringer hos private debitorer på boligområdet blive søgt overført vederlagsfrit til hjemmestyret, dog maksimalt med et beløb svarende til værdien af de nævnte fordringer ultimo 1985. Der vil pr. 31. december 1986 blive udarbejdet en refusionsopgørelse, hvorved hjemmestyret refunderer staten for alle øvrige udestående fordringer på de nævnte områder samt kasse-, bank- og girobeholdninger m.v., og staten refunderer hjemmestyret for alle kreditorer m.v., jfr. det samtidig hermed fremsatte forslag til lov for Grønland om boligforsyning, boligstøtte, leje af boliger m.v.
Overførslen af Grønlands tekniske Organisation påregnes at medføre en reduktion af det statslige månedslønnede administrative og tekniske personale i Danmark og Grønland med ca. 990 personer.
Bemærkninger til lovforslagets enkelte bestemmelser Ad § 1 I bestemmelsen i stk. 1 foreslås det, at hjemmestyret overtager ansvaret for Grønlands forsyning med el, vand og varme.
Da behovet for regelfastsættelse på området må afhænge af, hvorledes hjemmestyret til enhver tid mener, at forsyningen bør sikres, foreslås det, at det overlades til hjemmestyret at afgøre, hvorvidt en nærmere regelfastsættelse på området er nødvendig.
Den danske el-lovgivning - lovbekendtgørelse nr. 669 af 28. december 1977 om elektriske stærkstrømsanlæg og lov nr. 196 af 7. juni 1958 om autorisation af elektroinstallatører m.v. gælder ikke for Grønland, men Grønlands tekniske Organisation har i praksis i det væsentlige fulgt principperne i den danske lovgivning.
Bestemmelsen indebærer, at hjemmestyret overtager ansvaret for gennemførelse af den nødvendige el-lovgivning i Grønland.
Bestemmelsen ændrer ikke gældende lovgivning med hensyn til aktiviteter vedrørende ikke-levende ressourcer i Grønland, herunder mineralske råstoffer og vandkraft.
Såfremt sådanne ikke-levende ressourcer udnyttes helt eller delvist i forbindelse med energiforsyning af Grønland, vil denne udnyttelse som hidtil skulle reguleres i henhold til den lovgivning, eksempelvis lov om mineralske råstoffer i Grønland, som etableres vedrørende den pågældende ressource.
Bestemmelsen medfører endvidere ikke nogen ændring af reglerne om den sundhedsmæssige kontrol med drikkevandets kvalitet, jfr.
bekendtgørelse nr. 581 af 29. oktober 1982 om sundhedskommissioner i Grønland.
Bestemmelsen berører endelig ikke lov nr. 342 af 23. december 1959 om det civile beredskab.
Ansvaret for tilvejebringelse af den fornødne civile beredskabsplanlægning påhviler således fortsat rigsmyndighederne, medens det er hjemmestyret, der skal bringe planerne i anvendelse i det omfang, planlægning måtte være foretaget.
Af hensyn til rentabiliteten i energiforsyningen, herunder navnlig kommende vandkraftværker, foreslås det i stk. 2, at hjemmestyret kan fastsætte bestemmelser om, at der inden for nærmere angivne geografiske områder eller i nærmere angivne bebyggelser skal være en pligt til at anvende bestemte former for energi.
Bestemmelsen giver ikke hjemmel for indgreb, der kan udløse erstatningskrav efter grundlovens § 73.
Ad § 2 Det foreslås, at hjemmestyret overtager ansvaret for forebyggelse og bekæmpelse af ildebrand i Grønland.
Regler herom har hidtil været fastsat i brandlov nr. 513 af 21. december 1979 for Grønland.
Ad § 3 Det foreslås, at hjemmestyret overtager ansvaret for anlæg og drift af havne i Grønland.
Da behovet for regelfastsættelse på området må afhænge af, hvorledes hjemmestyret til enhver tid mener, at havnevæsenet i Grønland bør varetages, foreslås det, at det overlades til hjemmestyret at afgøre, hvorvidt en nærmere regelfastsættelse på området er nødvendig.
Ad § 4 Det foreslås, at hjemmestyret overtager ansvaret for anlæg og drift af veje, ledningsnet for el, vand og varme, kloakering, afvanding, terrænpleje og renovation i Grønland.
Da behovet for regelfastsættelse på området må afhænge af, hvorledes hjemmestyret til enhver tid mener, at varetagelsen af de nævnte opgaver bør sikres, foreslås det, at det overlades til hjemmestyret at afgøre, hvorvidt en nærmere regelfastsættelse på området er nødvendig.
Ad § 5 Grønlands tekniske Organisation har som bygningsmyndighed oprettet og løbende ajourført et register over samtlige bygninger i Grønland.
I dette register, der er oprettet og ført for hver kommune, er hver enkelt bygning (bygningsenhed) anført med individuelt nummer (B.nr.) og forsynet med en kort betegnelse bestemt af bygningens karakter og anvendelse.
Hver enkelt bygning er yderligere identificeret ved beliggenhed angivet ved et koordinattal, som er baseret på et særligt kortmateriale udfærdiget af Grønlands tekniske Organisation for hver kommune.
Endelig er for hver enkelt bygning anført bygningens ejer, men ejerforholdene til bygningerne har ikke fuldt ud kunnet holdes ajour.
 I medfør af lov nr. 154 af 10. maj 1967 for Grønland om pant, jfr.
bekendtgørelse nr. 435 af 28. november 1967 for Grønland om registrering af pant og cirkulære af 13. september 1968 for Grønland om registrering af rettigheder over fast ejendom og løsøre, føres ved Grønlands landsret et register for registrering af bl.a. rettigheder over fast ejendom.
Dette register, der omfatter hele Grønland, er opbygget med den danske tinglysningsordning som forbillede, men er i mangel af en matrikel i Grønland for så vidt angår rettigheder over fast ejendom baseret på det af Grønlands tekniske Organisation førte bygningsregister.
Det foreslås, at hjemmestyret overtager ansvaret for, at der opretholdes en bygningsregistrering i Grønland, der kan udgøre det nødvendige og tilstrækkelige grundlag for registreringen af rettigheder over fast ejendom.
Reglerne vedrørende bygningsregistreringen foreslås fastsat efter forhandling med landsdommeren som den ansvarlige myndighed for registreringen af rettigheder over fast ejendom.
Ad § 6 Medens staten hidtil har haft eneret til anlæg og drift af telegrafer og telefoner i Grønland, jfr. § 1 i lov nr. 84 af 11. maj 1897 om telegrafer og telefoner, som ved anordning nr. 16 af 31. januar 1961 er sat i kraft for Grønland, foreslås det i stk. 1, at eneretten fremover skal tilkomme hjemmestyret.
Eneretten omfatter ligesom loven af 1897 enhver form for offentlig telekommunikationsvirksomhed i Grønland såsom telefon, telegraf, telex, datatjenester m.v.
Eneretten omfatter de trådbundne tjenester, idet radiotjenester hører under loven om radiokommunikation, jfr. lovbekendtgørelse nr. 210 af 6. april 1976. For de dele af det offentlige telenet, hvor der anvendes radio (f.eks. radiokæder og mobile radiotjenester), skal særlig tilladelse til oprettelse og drift af sådanne anlæg indhentes hos ministeren for offentlige arbejder i henhold til loven om radiokommunikation.
Bestemmelsen i stk. 2 svarer delvist til de hidtil gældende regler i § 3 a og c i lov om telegrafer og telefoner.
Ad § 7 Det foreslås, at hjemmestyret skal have en tilsvarende adgang til at give andre koncession til anlæg og drift vedrørende visse telekommunikationstjenester i Grønland som den, der efter § 1 i lov nr. 270 af 22. maj 1986 om udfærdigelse af koncessioner på anlæg og drift vedrørende visse telekommunikationstjenester tilkommer staten.
Det forudsættes, at koncessioner kun meddeles for et begrænset tidsrum.
Ad § 8 Det foreslås i stk. 1, at det overlades til Grønlands hjemmestyre at fastsætte de nærmere regler om anlæg og drift af telegrafer og telefoner i Grønland.
Da det vil kunne være naturligt, at visse anlæg, der etableres i et ganske bestemt øjemed, f.eks. alarmtjeneste, etableres og drives i tilknytning til det anlæg, som skal betjenes, og ikke henlægges under den almindelige offentlige telekommunikationsvirksomhed, foreslås det i stk. 2, at hjemmestyret på bestemte vilkår kan undtage anlæg, der anvendes i særligt øjemed, fra hjemmestyrets eneret.
Endvidere foreslås det, at hjemmestyret på særlige vilkår kan undtage særligt tilslutningsudstyr fra eneretten.
Regelfastsættelsen vedrørende sikkerhedstjenesterne for skibe og fly henhører fortsat under rigsmyndighederne, og det forudsættes, at telekommunikationssystemet udformes således, at det kan opfylde sikkerhedstjenesternes behov.
Rigsmyndighederne yder hjemmestyret betaling for udgifter i forbindelse med varetagelsen af sikkerhedstjenesterne.
I overensstemmelse med bestemmelsen i hjemmestyrelovens § 10, stk. 1, vil hjemmestyret skulle respektere forpligtelser, der følger af de af rigsmyndighederne til enhver tid indgåede aftaler vedrørende telekommunikation.
Efter hjemmestyrelovens § 13 vil aftaler, som særligt berører grønlandske forhold, blive forelagt for hjemmestyret.
Telekommunikation mellem Danmark og Grønland, mellem Grønland og Færøerne og mellem Grønland og udlandet henhører fortsat under rigsmyndighederne.
Det forudsættes, at regler om telekommunikation til og fra Grønland fastsættes i fornødent samarbejde mellem Generaldirektoratet for Post- og Telegrafvæsenet og hjemmestyret.
Ad § 9 Da regelfastsættelsen på de dansk-amerikanske forsvarsområder må ske i overensstemmelse med de aftaler, der er indgået med de amerikanske myndigheder, foreslås det, at landstingsforordningerne kun kan sættes i kraft for forsvarsområderne efter aftale med ministeren for Grønland.
Ad § 10 Energiforsyning, brandbekæmpelse, havne, veje m.v. kan være et vitalt led i gennemførelsen af forundersøgelse, efterforskning og udnyttelse af ikke-levende ressourcer, herunder mineralske råstoffer.
Virksomhed vedrørende mineralske råstoffer er underkastet en samlet regulering, herunder konkret myndighedsbehandling inden for rammerne af lov nr. 585 af 29.
november 1978 om mineralske råstoffer i Grønland og i øvrigt på grundlag af konkrete bemyndigelser eller bevillinger udstedt i henhold til aftale mellem regeringen og Grønlands landsstyre.
Det er anset for hensigtsmæssigt, at stillingtagen til de nævnte forhold integreres i denne regulering.
I reguleringen vil som hovedregel de landstingsforordninger, der udstedes i henhold til §§ 1-4, blive lagt til grund.
Forundersøgelses-, efterforsknings- og udnyttelsesaktiviteters særlige karakter kan dog gøre det nødvendigt at fravige bestemmelser i disse landstingsforordninger.
Råstofforvaltningen under ministeren for Grønland har hidtil ved varetagelsen af sine opgaver kunnet anvende den i Grønlands tekniske Organisation værende sagkundskab og medarbejderstab, jfr.
bemærkningerne til § 5 i lov nr. 585 af 29. november 1978 om mineralske råstoffer i Grønland.
Denne adgang for råstofforvaltningen forudsættes mod ydelse af vederlag for den anvendte bistand opretholdt, indtil der måtte være truffet beslutning om en ændring af råstofforvaltningens organisatoriske placering eller om etablering af en i personalemæssig og faglig henseende ændret organisatorisk ramme for udøvelsen af råstofforvaltningens opgaver.
Ad § 11 I bestemmelsen i stk. 1 foreslås det, at hjemmestyret overtager Grønlands tekniske Organisations virksomhed.
Bestemmelsen medfører, at hjemmestyret overtager udøvelsen af den virksomhed, der ved lovens ikrafttræden udøves af Grønlands tekniske Organisation såvel på sagsområder, der overtages eller er overtaget af hjemmestyret, som på sagsområder, der fortsat henhører under rigsmyndighederne.
Grønlands tekniske Organisations virksomhed omfatter udover de sagsområder, der er nævnt i denne lov, bl.a. administration af bygge- og anlægsvirksomhed, en række servicefunktioner inden for byggesektoren, drift af skibsværfter, mekaniske værksteder m.v.
Da Grønlands tekniske Organisations virksomhed må afhænge af, hvorledes hjemmestyret til enhver tid ønsker de opgaver varetaget, som Grønlands tekniske Organisation ved lovens ikrafttræden udøver på de sagsområder der overtages eller er overtaget af hjemmestyret, foreslås det i stk. 2, at hjemmestyret kan bestemme, at andre helt eller delvist skal udøve den virksomhed, der ved lovens ikrafttræden udøves af Grønlands tekniske Organisation på disse områder.
Ad § 12 Det samlede antal besatte stillinger ved Grønlands tekniske Organisation udgjorde pr. 1. april 1986 i alt 987, heraf i Grønland 70 tjenestemænd og 580 overenskomstansatte og andre ansatte, og i Danmark 13 tjenestemænd og 324 overenskomstansatte og andre ansatte.
De ansatte har af Grønlands hjemmestyre fået tilbudt ansættelse under hjemmestyret pr. 1. januar 1987 på løn- og ansættelsesvilkår, der svarer til de for ansættelsen under staten gældende.
Tjenestemandsgruppen i Grønland omfatter tjenestemænd ansat i henhold til den grønlandske tjenestemandslov af 1971 samt et mindre antal tjenestemænd ansat inden 1958, som i henhold til normeringsloven af 1958 § 171, stk. 2, stadig er omfattet af § 698 i tjenestemandsloven af 1946, der hjemler særlig optjening af pensionsalder og ret til afgang i en alder af 55 år.
Tjenestemænd, som er ansat eller udnævnt før den 1. januar 1976, har i medfør af den grønlandske tjenestemandslovs § 13a, stk. 2, ret til at bevare deres ansættelsesforhold til staten, men har pligt til at gøre tjeneste under Grønlands hjemmestyre eller kommunerne.
Efter den grønlandske tjenestemandslovs § 11a er det geografiske ansættelsesområde for tjenestemænd ansat eller udnævnt efter den 1. januar 1976 tjenestemandsstillinger i Grønland under staten, Grønlands hjemmestyre eller en kommune.
Såfremt en statsinstitution overgår fra staten til Grønlands hjemmestyre eller de grønlandske kommuner, har disse tjenestemænd efter lovens § 13a, stk. 1, pligt til at lade sig overflytte til Grønlands hjemmestyre eller de grønlandske kommuner under forudsætning af, at der tilbydes dem samme løn-, ansættelses- og pensionsmæssige vilkår, som er gældende for statstjenestemænd.
De nævnte regler medfører endvidere, at tjenestemændene ikke har ret til rådighedsløn, ventepenge og pension på grund af statslige områders overgang til Grønlands hjemmestyre eller de grønlandske kommuner.
For tjenestemænd ansat i Danmark efter dansk tjenestemandslovgivning gælder ikke tilsvarende bestemmelser, idet dette personale har et ret snævert ansættelsesområde, typisk ministeriet for Grønland.
For denne gruppe statstjenestemænds vedkommende har der i overensstemmelse med gældende hovedaftale været ført forhandlinger med tjenestemændenes centralorganisationer om de tjenestemandsretlige spørgsmål i forbindelse med statstjenestemænds overgang til ansættelse under Grønlands hjemmestyre pr. 1. januar 1987. Udgangspunktet for disse forhandlinger har været, at tjenestemænd, der måtte vælge at overgå til ansættelse under Grønlands hjemmestyre, skulle tilbydes ansættelse på ikke-forringede løn-, ansættelses- og pensionsvilkår.
For så vidt angår de statstjenestemænd, der ikke måtte ønske at modtage tilbudet om tjenestemandsansættelse under hjemmestyret, har udgangspunktet i lighed med principperne for tidligere opgaveomlægninger været, at de pågældende - såfremt de kunne opnå ansættelse som tjenestemænd i hjemmestyrets regie uden forringelse af deres hidtidige løn-, ansættelses- og pensionsvilkår - ikke skal have mulighed for som følge af opgaveomlægningen at kunne gøre noget juridisk holdbart krav gældende på ventepenge, rådighedsløn eller pension.
Dette spørgsmål har tidligere været indgående behandlet af såvel Justitsministeriet som Finansministeriet, Lønnings- og pensionsdepartementet, hvor man med udgangspunkt i retsmodellen vedrørende oprettelsen af enhedspolitiet i 1938 etablerede en løsning, hvorefter de statstjenestemænd, der i forbindelse med overførsel af opgaver fra statsligt til (amts)kommunalt regie ikke ønskede at modtage tilbudet om f.eks. (amts)kommunal tjenestemandsansættelse, bevarede deres ansættelsesforhold til staten samtidig med, at de forrettede tjeneste ved de hidtidige arbejdsområder, som overførtes til det (amts)kommunale regie.
Denne model blev bl.a. anvendt ved lov nr. 328 af 26. juni 1975 om statshospitalernes overførsel til amtskommunerne samt i Grønland i forbindelse med kæmnervæsenets overgang fra statsligt til kommunalt regie pr. 1. januar 1976, hvor den grønlandske tjenestemandslov fik tilføjet de tidligere nævnte bestemmelser §§ 11a og 13a.
Da de problemer, der knytter sig til statstjenestemænds overgang til ansættelse under Grønlands hjemmestyre, er fælles for en række opgaveoverførsler fra statsregie til andet offentligt regie, har bestemmelserne og de dertil knyttede bemærkninger været forelagt Finansministeriet, Lønnings- og pensionsdepartementet.
Ved Den kongelige grønlandske Handels overførsel fra forvaltning under staten til forvaltning under Grønlands hjemmestyre pr. 1.
januar 1986 blev der ved lov for Grønland nr. 469 af 6. november 1985 om forsyning, trafik, postbesørgelse m.v. fastsat tilsvarende regler for de tjenestemænd, der ved overgangen var ansat under Den kongelige grønlandske Handel i Danmark.
Personalet og de berørte lønmodtagerorganisationer er løbende blevet orienteret om den påtænkte overdragelse af Grønlands tekniske Organisation til Grønlands hjemmestyre og har været inddraget i det forberedende arbejde i forbindelse hermed.
Ad stk. 1 Bestemmelsen i stk. 1 forudsætter, at statstjenestemænd tilbydes ansættelse som tjenestemænd under Grønlands hjemmestyre med løn- og pensionsvilkår, der svarer til de regler, der på dette område er gældende for statens tjenestemænd i Danmark.
En tjenestemand i Danmark, der før opgaveomlægningen ikke havde forflyttelsespligt til Grønland, vil ikke kunne pålægges en sådan efter overgangen til ansættelse under Grønlands hjemmestyre.
Hvis en sådan tjenestemand derimod senere søger og får en anden stilling under hjemmestyret, vil en pligt til forflyttelse kunne være tilknyttet et sådant stillingsskift, idet den pågældende i så fald ikke længere vil være omfattet af bestemmelserne i nærværende lov.
Ad stk. 2 I bestemmelsen fastslås, at de statstjenestemænd, som herefter ikke måtte ønske at modtage tilbudet om ansættelse som tjenestemænd under Grønlands hjemmestyre, opretholder deres ansættelsesforhold til staten, og fortsætter deres tjeneste under hjemmestyret.
De vil således fortsat oppebære løn og pension efter den danske tjenestemandslovgivning m.v., ligesom de fortsat vil være repræsenteret af de centralorganisationer, der har indgået en hovedaftale med staten, jfr.
Lønnings- og pensionsdepartementets bekendtgørelse af 28. november 1969 af hovedaftale i henhold til lov nr. 291 af 18. juni 1969 om tjenestemænd i staten, folkeskolen og folkekirken.
Ad stk. 3 Bestemmelsen fastslår, at de statstjenestemænd, der ikke ønsker at modtage tilbudet om ansættelse som tjenestemænd under Grønlands hjemmestyre, men opretholder deres ansættelsesforhold til staten, ikke har krav på ventepenge, rådighedsløn eller pension som følge af opgaveomlægningen.
Ad stk. 4 De statstjenestemænd, som ønsker at opretholde deres ansættelsesforhold til staten, er efter reglerne i tjenestemandslovgivningen pligtige at tåle forandringer i deres tjenesteforretningers omfang og beskaffenhed.
Ved mere omfattende forvaltningsreformer, der gennemføres ved lov, er det efter de gældende tjenestemandsretlige regler antaget, at statstjenestemændene er pligtige at tåle endog meget indgående ændringer i deres stillinger.
Selv om de pågældende statstjenestemænd allerede efter de gældende tjenestemandsretlige regler må anses for at være forpligtet til at underkaste sig forandringer i deres tjenesteforretningers omfang og beskaffenhed, som er en følge af opgaveomlægningen, har man dog fundet det hensigtsmæssigt i selve lovteksten at indføje en bestemmelse herom for at tydeliggøre deres retsstilling i denne henseende.
En tjenestemand i Danmark, der før opgaveomlægningen ikke havde forflyttelsespligt til Grønland, vil dog ikke kunne pålægges en sådan efter opgaveomlægningen.
Ad stk. 5 De pågældende stillinger vil ved ledighed blive nedlagt som statstjenestemandsstillinger.
Det er fundet hensigtsmæssigt at fastsætte, at de pågældende statstjenestemænd indtil den 1. januar 1992 kan søge overgang til ansættelse under Grønlands hjemmestyre på de vilkår, som er anført i stk. 1.
Hvis en tjenestemand søger og får en anden stilling under hjemmestyret end den, den pågældende beklædte pr. 31. december 1986, vil tjenestemanden ikke være omfattet af bestemmelserne i nærværende lov.
Ad stk. 6 I bestemmelsen fastsættes, at staten udbetaler løn og pension m.v.
til de statstjenestemænd, som ikke måtte ønske at overgå til tjenestemandsansættelse under Grønlands hjemmestyre, og som opretholder ansættelsesforholdet til staten, jfr. bestemmelsen i stk. 2.
Ad stk. 7 I bestemmelsen fastslås, at hjemmestyret refunderer staten udgifter til løn, herunder eventuelle senere udgifter til ventepenge og rådighedsløn, for de i stk. 2 nævnte tjenestemænd.
Ad stk. 8 og 9 Mellem staten, Grønlands hjemmestyre og de grønlandske kommuner er der, jfr. kap. 7a i lov om pension til statens tjenestemænd i Grønland, den 2. juli 1982 indgået aftale om pension til tjenestemænd m.v. ansat under hjemmestyret og de grønlandske kommuner m.v.
Ifølge aftalen vil pension til disse tjenestemænd blive beregnet og udbetalt gennem Finansministeriet.
Til gengæld for denne pensionsydelse indbetaler Grønlands hjemmestyre og de grønlandske kommuner til staten et pensionsbidrag for den enkelte tjenestemand.
Pensionsbidraget fastsættes som procentsatser af den pensionsgivende løn.
Disse procentsatser fastsættes af ministeren for Grønland efter forhandling med finansministeren, hjemmestyret og De grønlandske kommuners Landsforening.
Satserne kan reguleres hvert 3. år.
Kapitel 7a, hvorefter ministeren for Grønland kan træffe beslutning om, at staten beregner og udreder den pension, der tilkommer bl.a.
tjenestemænd ansat under Grønlands hjemmestyre, forudsættes efter forhandling mellem ministeren for Grønland, finansministeren og Grønlands hjemmestyre anvendt for beregning og udredning af den pension, der tilkommer tjenestemænd i Danmark, der pr. 1. januar 1987 eller senere modtager ansættelse under Grønlands hjemmestyre, jfr. stk. 1 og stk. 5, samt de tjenestemænd, der vælger at opretholde deres ansættelsesforhold til staten, jfr. stk. 2.
Da de omhandlede tjenestemænd alle er ansat eller gør tjeneste under Grønlands hjemmestyre, skal forhandlingerne efter kapitel 7a, § 24b, stk. 2, kun finde sted med finansministeren og Grønlands hjemmestyre.
Aftalen af 2. juli 1982 forudsættes efter forhandling mellem ministeren for Grønland, finansministeren og Grønlands hjemmestyre tilsvarende anvendt, idet det forudsættes, at der tages særskilt stilling til procentsatsen for hjemmestyrets tjenestemænd, der gør tjeneste i Danmark efter regler svarende til den danske tjenestemandslovgivning.
Udgift til den del af pensionerne, som er optjent under tjenestemandsansættelse i Danmark indtil 1. januar 1987, afholdes af staten.
Ad stk. 10 Det er fundet hensigtsmæssigt i nærværende lov at optage en bestemmelse om, at tvivlsspørgsmål i henhold til lovens § 12 afgøres af finansministeren efter forhandling med ministeren for Grønland, statstjenestemændenes centralorganisationer og Grønlands hjemmestyre.
Ad § 14 I henhold til den gældende brandlov er der udstedt en række administrative forskrifter, hvis regler formentlig i vidt omfang fortsat vil kunne anvendes også efter hjemmestyrets overtagelse af ansvaret for brandvæsenet i Grønland.
Af praktiske grunde foreslås det derfor som en overgangsordning i stk. 3, 1), at de bekendtgørelser m.v., der er udstedt i henhold til den gældende brandlov, forbliver i kraft, indtil de ændres eller ophæves ved bestemmelser udfærdiget i medfør af denne lov.
I stk. 3, 2), foreslås det, at den koncession, der i henhold til lov om telegrafer og telefoner indtil 1. januar 1992 er meddelt Det Store Nordiske Telegraf-Selskab A/ S på anlæg og drift af et telekommunikationskabel mellem Island og Grønland og mellem Grønland og Canada opretholdes.
Bestemmelsen i stk. 4 indebærer, at hjemmestyret overtager de kontraktlige rettigheder og forpligtelser, som ved lovens ikrafttræden tilkommer henholdsvis påhviler Grønlands tekniske Organisation.
Om en medkontrahent kan frigøre sig fra en kontrakt på grund af denne overgang afhænger af de almindelige formueretlige regler.
Bestemmelsen om, at staten fortsat hæfter for opfyldelsen af de kontrakter, som Grønlands tekniske Organisation tidligere har indgået, medfører dog, at en medkontrahent i almindelighed ikke kan frigøre sig fra kontrakten.
Grønlands tekniske Organisation vil i øvrigt ved indgåelse af fremtidige kontrakter - således som det allerede er tilfældet for en række løbende kontrakters vedkommende - søge at opnå medkontrahentens tilslutning til, at Grønlands tekniske Organisations forpligtelser overtages af hjemmestyret.
I det omfang, medkontrahentens tilslutning hertil foreligger, bortfalder statens hæftelse.
