Ad § 1 I de byggelove, der var gældende før 1. februar 1977, dvs.  

 Købstadsbyggeloven, Landsbyggeloven og de særlige byggelove for København og  

 Frederiksberg kommuner, blev dispensationer i en række tilfælde betinget af,  

 at der blev pålagt ejendommene deklarationer eller servitutter, der ikke  

 kunne aflyses uden kommunalbestyrelsens og Boligministeriets (eventuelt  

 Indenrigsministeriets eller Justitsministeriets) samtykke.
 Sådanne deklarationer eller servitutter kan fx. være lyst som betingelser  

 for dispensationer fra tidligere byggeloves bestemmelser om:
- Friarealernes størrelse og udformning, - højde i forhold til vej, naboskel og anden bebyggelse på samme grund (de  

 skrå højdegrænseplaner), - afstand i forhold til vej, naboskel og anden bebyggelse på samme grund, - bygningers indretning, - udførelse af bygningskonstruktioner, - brandtekniske krav, - varmeisolering, - lydforhold, - ildsteder og skorstene, - ventilation, - installationer, og - tekniske/konstruktive krav til sommerhuse.
Et særligt område vedrører vedligeholdelsesdeklarationer på huse med  

 særlig byggemåde.
I Indenrigsministeriets cirkulære af 2. juli 1947 angående  

 bygningsdispensationer til opførelse af huse med særlig byggemåde, jf.  

 Arbejds- og Boligministeriets cirkulære af 3. april 1950 og Indenrigs- og  

 Boligministeriets cirkulære af 24. marts 1954, blev der meddelt de lokale  

 bygningsmyndigheder beføjelse til at tillade opførelse af særlige  

 enfamiliehuse, som var godkendt til opførelse med statslån i henhold til lov  

 af 15. marts 1947 om finansiering af boligbyggeri med særlig byggemåde.  

 Sådanne tilladelser skulle i alle tilfælde betinges af, at der på de  

 pågældende ejendomme forud for pantegæld blev tinglyst deklaration om, at  

 tilladelsen kunne inddrages, såfremt der på grund af mangelfuld  

 vedligeholdelse af bebyggelsen fandtes anledning dertil.
Deklarationen skulle  

 indeholde en bestemmelse om, at den ikke kunne aflyses uden ministeriets  

 samtykke.
Også disse vedligeholdelsesdeklarationer, såvel for ejendomme,  

 hvortil der er ydet statsstøtte, som for ejendomme uden sådan støtte, er  

 omfattet af bemyndigelsen i bekendtgørelsens § 1.
I bekendtgørelsens § 1, stk. 2 er fastsat, at bemyndigelsen kun angår  

 sådanne deklarationer eller servitutter, som er pålagt som vilkår for  

 dispensationer m.v. fra sådanne bestemmelser i tidligere byggelove, som  

 svarer til det lovstof, som er indeholdt i den i dag gældende byggelov, jf.  

 ovennævnte oversigt.
Samtykke til aflysning af deklarationer, der vedrører  

 lovgivning, som ikke længere henhører under Boligministeriets ansvarsområde,  

 skal også fremover meddeles af det ministerium, som i dag må anses for at  

 være rette myndighed.
Ad § 2 Samtykke til aflysning af en af de omhandlede deklarationer eller  

 servitutter forudsætter, at der fremsættes begæring herom fra vedkommende  

 ejer eller dennes befuldmægtigede.
 Mange af de deklarationer eller servitutter, som ønskes aflyst, er meget  

 gamle, og det kan derfor være vanskeligt at fastslå, i henhold til hvilken  

 lovgivning deklarationen eller servitutten i sin tid blev pålagt ejendommen.  

 For at kunne vurdere, om samtykke til aflysning af en deklaration eller  

 servitut bør gives, bør det imidlertid forsøges afklaret, på hvilket grundlag  

 og med hvilket formål deklarationen eller servitutten blev pålagt ejendommen.
Det vil bero på en konkret vurdering i det enkelte tilfælde, om der stadig  

 er behov for at fastholde de betingelser og vilkår, som er angivet i  

 deklarationen eller servitutten.
Kommunalbestyrelsen må ved vurderingen af,  

 om samtykke til aflysning skal meddeles, foretage samme afvejning, som sker  

 ved vurdering af, om dispensation kan meddeles i henhold til byggelovens §  

 22, stk. 1, dvs. vurdere om samtykke til aflysning skønnes foreneligt med de  

 hensyn, der ligger til grund for de pågældende bestemmelser i deklarationen  

 eller servitutten.
 Ved samtykke til aflysning af de under ad § 1 nævnte  

 vedligeholdelsesdeklarationer på huse med særlig byggemåde skal husets  

 vedligeholdelsestilstand vurderes som forsvarlig.
 Boligministeriet har normalt været imødekommende med at give samtykke til  

 aflysning af ældre deklarationer og servitutter, efter at ovennævnte  

 vurderinger er foretaget.
Ad § 3 Boligministeriets skrivelse af 11. december 1973 til samtlige  

 bygningsmyndigheder om bemyndigelse for bygningsmyndighederne til at meddele  

 samtykke til aflysning af vedligeholdelsesdeklarationer på huse med særlig  

 byggemåde ophæves ved bekendtgørelsen, og sådanne deklarationer er herefter  

 omfattet af bemyndigelsen i bekendtgørelsen.
