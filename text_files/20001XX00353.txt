Skriftlig fremsættelse (28. marts  

 2001) Sundhedsministeren (Arne Rolighed):
 Herved tillader jeg mig for Folketinget at  

 fremsætte:
Forslag til lov om ændring af lov om ligsyn,  

 obduktion og transplantation m.v. (Afdødes bestemmelse om  

 organdonation og lægevidenskabelig obduktion) (Lovforslag nr.
L 201).
 Som  

 opfølgning af Folketingets vedtagelse af beslutningsforslag nr. 47 om  

 at fjerne pårørendes adgang til at modsætte sig en  

 afdøds skriftlige bestemmelse om organdonation fremsættes  

 lovforslag om ændring af lov om ligsyn, obduktion og transplantation  

 m.v.
 Forslagsstillerne bag beslutningsforslag nr. 47  

 ønskede med beslutningsforslaget at sikre, at de skriftlige  

 bestemmelser, som den enkelte har truffet vedrørende organdonation,  

 respekteres, således at det bliver den enkeltes suverænt  

 selvstændige beslutning, om vedkommende vil donere organer eller ej.
 Det foreslås endvidere, at bestemmelserne  

 ændres, således at der bliver den samme muligheder for  

 pårørende for at modsætte sig afdødes skriftlige  

 bestemmelse ved obduktion som ved transplantation, samt at der også  

 vedrørende obduktioner indføres en ordning, som gør det  

 muligt for borgeren på en nem måde at tilkendegive sin holdning  

 til obduktion.
Det fremgår ikke i dag af lovteksten, at de  

 pårørende har vetoret overfor donation, men i praksis og  

 på grundlag af lovbemærkninger undlades donation altid, hvis de  

 pårørende modsætter sig det.
Det fremgår af  

 bemærkningerne, at »det forudsættes i øvrigt, at  

 lægerne i overensstemmelse med hidtidig praksis og lægeetiske  

 principper vil undlade at foretage transplantation i tilfælde, hvor  

 afdøde har udtalt sig for et sådant indgreb, men de  

 pårørende modsætter sig transplantation«.
 Lov om ligsyn, obduktion og transplantation m.v. skal som  

 følge heraf ændres, således at de pårørendes  

 adgang til at modsætte sig en afdøds skriftlige bestemmelse om  

 organdonation fjernes, og der ikke længere er tvivl om, at  

 afdødes skriftligt tilkendegivne indstilling, hvor en sådan  

 foreligger, er afgørende for, om der må foretages  

 organudtagning.
 Etisk Råd har foreslået, at man ved en  

 lovændring lader den, som skriftligt tilkendegiver sin holdning til  

 organdonation, angive, hvorvidt man finder, at de pårørende  

 alligevel skal have mulighed for at modsætte sig donation.
En sådan løsning vil muliggøre, at  

 personer, som mener, at de pårørende fortsat skal have mulighed  

 for at modsætte sig donation, alligevel kan tilkendegive deres holdning  

 skriftligt.
Det foreslås, at der på donorkortet indføres  

 en rubrik, hvor man kan tilkendegive, at man tilmelder sig under  

 forudsætning af de pårørendes accept.
De ca. 200.000, som allerede har tilmeldt sig  

 donorregisteret, og det ukendte antal personer, som allerede har udfyldt et  

 donorkort til at bære på sig, har tilmeldt sig/tilkendegivet  

 deres mening under den nuværende lovgivning, hvor de  

 pårørende har mulighed for at modsætte sig donation.
Det  

 forudsættes, at tilmeldinger på gamle kort uden mulighed for at  

 afkrydse felt vedrørende pårørende, registreres og  

 tolkes, som om vedkommende har ønsket, at de pårørende  

 fortsat kan modsætte sig som under nugældende regler.
Det antages, at det ikke har været  

 forslagsstillernes intention, at en evt. modstand skulle få  

 følger for de pårørende eller personalet.
Det vil derfor  

 fremgå af bemærkningerne, at der ikke fastsættes sanktioner  

 mod hverken pårørende eller personale i tilfælde af, at  

 donation undlades på trods af reglerne.
Det sikres på den  

 måde, at der ikke bliver anvendt magtmidler imod  

 pårørende, som alligevel modsætter sig afdødes  

 skriftlige bestemmelse, ligesom det ikke får konsekvenser for  

 personalet, såfremt man på grund af de pårørendes  

 modstand undlader donation.
 Det forventes, at flere selv vil tage stilling  

 vedrørende obduktion, når der indføres mulighed for  

 på en nem måde at tilkendegive sin holdning til obduktion.
 Idet jeg henviser til bemærkningerne i lovforslaget,  

 skal jeg anbefale lovforslaget til Folketingets velvillige behandling.
