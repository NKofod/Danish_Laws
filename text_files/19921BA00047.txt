Nr BSF 47 Forslag til folketingsbeslutning om identiske regler i forbindelse med  

 tildeling af alle former for offentlige tilskud og garantier inden for det  

 danske rigsfælleskab Fremsat af Kirsten Jacobsen (FP) Kim Behnke (FP) Tom Behnke (FP) Aage  

 Brusgaard (FP) Køpke Christensen (FP) Pia Kjærsgaard (FP) den 18. december 1992 Folketinget pålægger regeringen at stille som ufravigelig betingelse og forudsætning for tildeling af alle former for offentlige tilskud og garantier inden for det danske rigsfælleskab, at det sikres, at følgende er gældende i den del af rigsfælleskabet uden for Danmark, der modtager offentlige tilskud og garantier m.m.:
1) Ministeransvarlighedsregler svarende til de gældende regler i Danmark, 2) Immunitetsregler for ministre og for folkevalgte svarende til de  

 gældende regler i Danmark, 3) Habilitetsregler for ministre og for folkevalgte svarende til de  

 gældende regler i Danmark, 4) Habilitetsregler i øvrigt svarende til de gældende regler i Danmark, 5) Offentlighed i forvaltningen svarende til de gældende regler i Danmark, 6) At en særlig banklov (med hensyn til Finanstilsynets tilsynsmuligheder)  

 lever op til den danske bank- og sparekasselovs bestemmelser, 7) At den danske Rigsrevision opnår adgang til revision af alle områder,  

 hvortil der ydes offentlige tilskud eller garantier m.m. fra Danmark, og at der i de færøske og grønlandske lovgivninger findes regler om:
8) At der i forbindelse med tildeling af sociale ydelser stilles krav om,  

 at de regler om indkomstforhold, formueforhold og formueafkast, der lægges  

 til grund for ydelsens beregning, svarer til de gældende regler i Danmark, 9) At der sikres kontrolmuligheder i forbindelse med tildeling af sociale  

 ydelser og dagpenge, der svarer til de kontrolmuligheder, det danske  

 CPR-nummersystem og folkeregistrering giver.
Bemærkninger til forslaget Baggrund for forslaget Hele det danske rigsfællesskab uden for Danmark (Grønland og Færøerne)  

 modtager overførsler fra den danske stat til dækning af bestemte udgifter.  

 Således foregår der en økonomisk overførsel fra skatteydere i Danmark til  

 borgere både på Færøerne og i Grønland.
Generelle bemærkninger Med baggrund i de økonomiske overførsler ønsker forslagsstillerne med  

 beslutningsforslaget at sikre, at der fremover skal gælde mindst samme regler  

 - men ikke strengere regler - i forbindelse med tildeling og anvendelse af  

 alle former for offentlige tilskud og garantier som i Danmark.  

 Forslagsstillerne mener, at udbetaling af offentlige midler kun bør ske,  

 såfremt der i alle dele af rigsfællesskabet mindst gælder ensartede regler  

 bortset fra størrelsen af sociale ydelser.
Derfor ønsker forslagsstillerne,  

 så længe den danske stat skal opretholde tildelingen af bloktilskud m.m. til  

 andre dele af det danske rigsfællesskab, at der som et minimum indføres de i  

 forslaget nævnte regler i alle de dele af det danske rigsfællesskab, der  

 modtager bloktilskud.
I 1993 vil Grønland modtage ca. 2,5 mia. kr. i bloktilskud.
Færøerne vil  

 modtage ca. 800 mio. kr. i bloktilskud.
Dertil kommer diverse garantier og  

 kautioner.
Senest har et flertal i Folketinget (alle partier undtagen  

 Fremskridtspartiet) vedtaget at yde Færøerne en lånegaranti på 500 mio. kr.  

 (Forslag til folketingsbeslutning nr.
B 10 (se Folketingstidende 1992-93,  

 forhandlingerne sp. 607, 694 og 997 samt tillæg A sp. 1475) og  

 Finansudvalgets aktstykke nr. 22 om ydelse af en statsgaranti på 500 mio. kr.  

 til Færøerne).
 Vedtagelse af nærværende beslutningsforslag vil medføre, at der stilles  

 samme krav i forbindelse med modtagelse af offentlige tilskud eller ydelser i  

 hele rigsfællesskabet.
Bemærkninger til de enkelte punkter Ad 1-4:
 Uanset Fremskridtspartiets kritiske holdning til den alt for omfattende  

 tildeling af offentlige tilskud og garantier til Grønland og Færøerne må det  

 være en absolut forudsætning, at der mindst gælder samme betingelser i alle  

 dele af riget, når politiske flertal måtte vedtage eller fastholde  

 forskellige tilskud og garantier.
I dag er der langt lempeligere forhold i relation til kontrol og revision  

 af midler tildelt til de dele af rigsfælleskabet, der ligger uden for  

 Danmark.
Forholdene i Grønland og på Færøerne er stærkt kritisable.
I  

 bemærkningerne til punkt 8 og 9 forelægges eksempler herpå fra Færøerne.  

 Fremskridtspartiet frygter, at forholdene i Grønland er lige så kritisable  

 som på Færøerne.
 Den færøske lovgivning vedrørende ministeransvarlighed,  

 immunitetsbestemmelser og habilitetsregler for ministre og folkevalgte og  

 habilitetsregler i øvrigt lever ikke op til de krav, der stilles i den danske  

 lovgivning på samme områder.
Dette belyses bl.a. af den kendsgerning, at formanden for Sjovinnubankins  

 bestyrelse, Birger Danielsen, er medlem af Lagtinget.
Et af  

 bestyrelsesmedlemmerne i Sjovinnubankin, Jens Peter Arge, er tillige direktør  

 i Tryggingarsambandid (jf. statsminister Poul Schluters svar af 28. oktober  

 1992 på spørgsmål 42 vedrørende beslutningsforslag nr.
B 10).
 Ad 5:
 Uanset Fremskridtspartiets kritiske holdning til den alt for omfattende  

 tildeling af offentlige tilskud og garantier til Grønland og Færøerne må det  

 være en absolut forudsætning, at der mindst gælder samme betingelser i alle  

 dele af riget, når politiske flertal måtte vedtage eller fastholde  

 forskellige tilskud og garantier.
I dag gælder der langt lempeligere forhold i relation til kontrol og  

 revision af midler tildelt til de dele af rigsfælleskabet, der ligger uden  

 for Danmark.
Forholdene i Grønland og på Færøerne er stærkt kritisable.
I  

 bemærkningerne til punkt 8 og 9 fremlægges eksempler herpå fra Færøerne.  

 Fremskridtspartiet frygter, at forholdene i Grønland er lige så kritisable  

 som på Færøerne.
 Den 12. februar 1992 blev der i det færøske Lagting fremsat et forslag til  

 en ny færøsk offentlighedslov (Lagtingsmal nr. 93/1989). Hvis forslaget  

 vedtages, vil lovgivningen slet ikke leve op til de krav, der gælder i  

 Danmark med hensyn til adgang til indsigt i den offentlige forvaltning.
 Ad 6 og 7:
 Uanset Fremskridtspartiets kritiske holdning til den alt for omfattende  

 tildeling af offentlige tilskud og garantier til Grønland og Færøerne må det  

 være en absolut forudsætning, at der mindst gælder samme betingelser i alle  

 dele af riget, når politiske flertal måtte vedtage eller fastholde  

 forskellige tilskud og garantier.
I dag gælder der langt lempeligere forhold i relation til kontrol og  

 revision af midler tildelt til de dele af rigsfælleskabet, der ligger uden  

 for Danmark.
Forholdene i Grønland og på Færøerne er stærkt kritisable.
I  

 bemærkningerne til punkt 8 og 9 fremlægges eksemplerne fra Færøerne -  

 Fremskridtspartiet frygter, at forholdene i Grønland er lige så kritisable  

 som på Færøerne.
Så længe den danske stat skal tildele bloktiskud og statsrefusion m.m til  

 de dele af rigsfællesskabet, der ligger uden for Danmark, er det en nødvendig  

 forudsætning, at det danske Finanstilsyn har samme tilsynsmuligheder og  

 beføjelser som Finanstilsynet har i danske banker og sparekasser.
Det har  

 Finanstilsynet ikke i dag.
På samme vis gælder det naturligvis, at det er en nødvendig forudsætning,  

 at Rigsrevisionen har mulighed for at kontrollere alle områder, hvortil der  

 ydes offentlige tilskud eller garantier m.m. fra Danmark.
Der må derfor  

 lovgives om, at den danske Rigsrevision opnår adgang til revision af alle  

 områder, hvortil der ydes offentlige tilskud eller garantier fra Danmark.  

 Hvis ikke en sådan lovgivning gennemføres, står den danske Rigsrevision i den  

 situation, at den ikke tillades adgang til revision af institutioner, der får  

 offentlige tilskud eller garantier fra Danmark.
 Når Rigsrevisionen skal have adgang til kontrol af bloktilskud, skyldes  

 det, at danske kommuner har en særlig uafhængig revision i Kommunernes  

 Revisionsafdeling.
 Ad 8 og 9:
 Uanset Fremskridtspartiets kritiske holdning til den alt for omfattende  

 tildeling af offentlige tilskud og garantier til Grønland og Færøerne må det  

 være en absolut forudsætning, at der mindst gælder samme betingelser i alle  

 dele af riget, når politiske flertal måtte vedtage eller fastholde  

 forskellige tilskud og garantier.
I dag gælder der langt lempeligere forhold i relation til kontrol og  

 revision af midler tildelt til de dele af rigsfælleskabet, der ligger uden  

 for Danmark.
Forholdene i Grønland og på Færøerne er stærkt kritisable.
I den  

 følgende tekst fremlægges eksempler herpå fra Færøerne.
Fremskridtspartiet  

 frygter, at forholdene i Grønland er lige så kritisable som på Færøerne.
De manglende regelsæt, der har relation til forvaltningen af det danske  

 rigsfællesskabs øvrige dele, har givet anledning til en meget lemfældig  

 omgang med de tildelte økonomiske midler.
Således offentliggjorde  

 Rigsrevisionen den 17. november 1992 et notat til statsrevisorerne om en  

 gennemgang af de sociale refusionsregnskaber på Færøerne.
I dette notat blev  

 det påpeget, at der på Færøerne hersker en række problemer i forbindelse med  

 udbetaling af sociale ydelser.
 Følgende forhold blev i den forbindelse klarlagt:
- at der i forbindelse med tildeling af sociale ydelser bør stilles krav  

 om, at de regler om formueforhold og formueafkast, der lægges til grund for  

 ydelsens størrelse bør svare til de gældende regler i Danmark, - at der bør sikres kontrolmuligheder i forbindelse med tildeling af  

 sociale ydelser, der svarer til de kontrolmuligheder det danske  

 CPR-nummersystem samt folkeregistrering giver.
 Årsagerne til de problemer, der på Færøerne hersker i forbindelse med  

 udbetaling af sociale ydelser, kan generelt relateres til følgende forhold:
 - at ressourceindsatsen i den centrale forvaltning af det sociale  

 lovkompleks på Færøerne er helt utilstrækkelig til at sikre en administration  

 i overensstemmelse med indhold og forudsætninger i sociallovgivningen (jf. p.  

 15 i ovennævnte notat fra Rigsrevisionen).
- at landsstyret ikke har foretaget udfyldning af de lovbestemmelser, hvor  

 udfyldning er foreskrevet/hjemlet.
Der er i alt 28 bestemmelser, hvorefter  

 landsstyret kan/skal fastsætte nærmere regler for administration.
 - at dokumentation for indtægts- og formueforhold i en del sager har været  

 utilstrækkelig.
 - at der ikke findes formaliserede procedurer, hvad angår regulering af  

 satser efter pensionslovgivningen.
 - at der eksisterer fortolkningsmæssige problemer i pensionslovgivningen  

 omhandlende tilkendelseskompetence, beregning af formue i forbindelse med  

 indtægtsopgørelse, tilbagebetaling af personligt tillæg og ekstraydelser til  

 pensionister, hvis økonomiske forhold er særlig vanskelige.
 Ovennævnte forhold har bl.a. kunnet give anledning til følgende:
- at af ca. 7.000 folkepensionssager blev ca. 400 beregnet manuelt.
Der  

 blev ikke foretaget kontrol af disse beregningers rigtighed.
Ved den årlige  

 omberegning af pensionsydelserne blev der tilsyneladende ikke udført kontrol,  

 f.eks. ved samkøring med andre offentlige registre med henblik på at sikre,  

 at der ikke uberettiget blev ydet andre offentlige ydelser, f.eks. via  

 forsorgsloven.
 - at det ikke til brug for pensionsberegninger er muligt at foretage  

 kontrol af formueberegningen, fordi der ikke kan fremskaffes dokumentation  

 fra banker eller skattemyndigheder.
 - at der ikke i medfør af lovgivning er fastsat nærmere regler for  

 beregning af formueafkast, samt at det er vanskeligt at modregne skyldige  

 beløb, idet der ikke må foretages fradrag i det skattepligtige beløb.
- at en ca. 24-årig mandlig invalidepensionist blev betalt 479.100 kr.  

 (heraf hjemmehjælp kr. 395.477) for ophold på et center i Aalborg Kommune.  

 Det blev oplyst Rigsrevisionen, at der på dette center var plejepersonale som  

 på et plejehjem.
Efter Rigsrevisionens vurdering forekom det ikke klart, om  

 udgifterne var statsrefusionsberettigede, eller om udgiften var dækket af  

 bloktilskud.
 - at udgifter i en anden sag på 16.000 kr. til hjælpemidler til en  

 pensionist med relativ stor indtægt og med betydelig formue var  

 refusionsberettigede.
- at det i forbindelse med udbetaling af dagpenge ved sygdom eller fødsel  

 til lønmodtagere samt dagpenge til andre (frivillig sikring) er muligt at  

 oprette en sag med et fiktivt personnummer (p-tal), idet der ikke er maskinel  

 registerkontrol (til folkeregister eller lignende). Den eneste kontrol af  

 p-tallet er formentlig checkcifferkontrol, men der gennemføres ikke  

 systematisk uddatakontrol.
Der findes en kortfattet instruks for  

 sagsbehandlingen på dagpengeområdet.
Den omfatter dog ikke selve  

 edb-behandlingen.
Der føres ikke journalark.
- at der i forbindelse med udbetaling af kontanthjælp i Torshavn Kommune  

 ikke stilles krav om tilbagebetaling af de ydelser, der medgår til afdrag på  

 gæld i fast ejendom (terminsydelser). Der er ingen registrering af afdragene.  

 I en sag manglede dokumentation for formueforhold.
I en anden sag manglede  

 dokumentation for en forhøjelse af den månedlige husleje for 2.000 kr. til  

 4.000 kr.
- at sagsbehandleren havde tilkendt en klient dagpengemaksimum på 10.039  

 kr. i en sag, hvor den pågældende i 1990 havde haft en månedlig indtægt på  

 8.682 kr.
Begrundelsen for tildelingen af dagpengemaksimum var, at klientens  

 hustru, som ikke var fast tilknyttet arbejdsmarkedet, ikke modtog sociale  

 ydelser.
Det blev oplyst Rigsrevisionen, at der ikke kunne dokumenteres en  

 højere indtægt end det angivne beløb, men at manden, hvis han kom i arbejde,  

 ville få en højere indkomst end dagpengemaksimum.
Rigsrevisionen anfører i  

 notatet af 17. november 1992 til statsrevisorerne om en gennemgang af de  

 sociale refusionsregnskaber på Færøerne, at Almannastovan var enig med  

 Rigsrevisonen i, at det var uholdbart (ulovligt) at praktisere loven på denne  

 måde.
- at der i forbindelse med administration af forsorgshjælp m.v. for de  

 øvrige kommuner på Færøerne i forbindelse med automatiske udbetalinger over  

 edb-systemet ikke er indlagt stop på betalinger (manglende  

 attestationskontrol). Vedrørende de manuelle udbetalinger  

 (»papirudbetalinger«) er der fastsat særlige attestationsregler.  

 Der er efter det til Rigsrevisonen oplyste udarbejdet udkast tilinterne  

 retningslinier for administration af området, som indeholder de fornødne  

 bestemmelser.
Retningslinierne er dog endnu ikke godkendt af landsstyret.
På  

 dette område er der heller ikke foretaget registrering af afdrag på  

 terminsydelser.
Der bliver foretaget registrering i edb-systemet  

 (tilbagebetalingspligtige beløb på særlige konti) vedrørende invalidebiler og  

 boligændringer, men den interne kontrol bliver ikke gennemført systematisk.
- at der ydes en statsrefusion på 25 pct. til alkoholikerbehandling.  

 Tilskuddet er gået til alkoholikerbehandlingsinstitutionen  

 »Heilbrigdid«.
Der er blevet fast betalt 1.070 kr. pr. dag pr.  

 klient.
Derudover er der blevet ydet underskudsdækning til institutionen.  

 Imidlertid har Rigsrevisionen ikke fundet det godtgjort, at der kunne ydes  

 institutionstilskud til sygebehandling med hjemmel i forsorgslovens § 15,  

 stk. 2, idet der i henhold til loven skal være tale om personlige udgifter  

 til sygebehandling m.v. og ikke som i dette tilfælde tilskud til  

 institutioner.
Rigsrevisionen bemærker i notatet af 17. november 1992 til  

 statsrevisorerne om en gennemgang af de sociale refusionsregnskaber på  

 Færøerne, at der ifølge det oplyste ikke ydes statsrefusion i forbindelse med  

 en tilsvarende behandling på Blå Kors alkoholikerbehandlingshjem.
 Fremskridtspartiet har via den af Fremskridtspartiet udpegede statsrevisor  

 bedt om en lignende revision i Grønland.
