Skrivelse om ny bekendtgørelse om retssikkerhed og administration på det sociale område samt ny forretningsorden for Ankestyrelsen begge som led i det enstrengede kommunale beskæftigelsessystem Indenrigs- og Socialministeren har i dag underskrevet vedlagte bekendtgørelse om retssikkerhed og administration på det sociale område samt bekendtgørelse af forretningsorden for Ankestyrelsen.
 Bekendtgørelserne træder i kraft den 1. august 2009.
 Baggrunden for bekendtgørelserne er Folketingets vedtagelse af den lovgivningsmæssige gennemførelse af aftalen om et enstrenget kommunalt beskæftigelsessystem, jf. lov nr. 482 og lov nr. 483 af 12. juni 2009.
Som et led i lov nr. 482 indgår en sammenlægning af Arbejdsmarkedets Ankenævn og Ankestyrelsens Beskæftigelsesudvalg.
I retssikkerhedsloven er på den baggrund indsat et nyt kapitel 9 a (§§ 59 a  59 e) om Ankestyrelsens Beskæftigelsesudvalg.
Heri er præciseret, hvilke af lovens formelle regler specielt for Ankestyrelsens behandling af sager, der skal anvendes i forhold til Beskæftigelsesudvalget og dets behandling af forskellige sager.
De regler i retssikkerhedsloven, der i øvrigt gælder herom, og som ikke nævnes i kapitel 9 a, anvendes ikke af Ankestyrelsens Beskæftigelsesudvalg.
Af bemærkningerne til lovforslaget fremgår, at retssikkerhedslovens regler i øvrigt, som hidtil, skal gælde, når Ankestyrelsens Beskæftigelsesudvalg behandler sager på de områder, der i dag hører under Beskæftigelsesudvalget, dvs. sager efter retssikkerhedslovens § 59 a.
Reglerne skal derimod ikke gælde, når Ankestyrelsens Beskæftigelsesudvalg behandler sager på de nye områder, der hidtil har hørt under Arbejdsmarkedets Ankenævn, dvs. sager omfattet af den netop vedtagne § 59 b.
 Det fremgår videre, at bekendtgørelsen om retssikkerhed og administration vil blive ændret, så dette fremgår klart heraf.
 På den baggrund er retssikkerhedsbekendtgørelsens kapitel 1 ændret, således at det i en ny § 5 er fastsat, hvilke regler, der anvendes, når Ankestyrelsens Beskæftigelsesudvalg behandler forskellige typer af sager.
Med vedtagelsen af lov nr. 482 er det fastsat i § 81 a, stk. 2, i lov om arbejdsmiljø, at formanden for Arbejdsmiljøklagenævnet skal være ansat i Ankestyrelsen og opfylde uddannelseskravet i § 51, stk. 2, i lov om retssikkerhed og administration på det sociale område.
Af bemærkningerne til lovforslaget fremgår, at formandshvervet som hovedregel forudsættes varetaget af en chef i Ankestyrelsen, men at hvervet undtagelsesvis  ved anvendelse af retssikkerhedslovens § 59  efter styrelseschefen konkrete bestemmelse kan varetages af en medarbejder, der ikke er chef, forudsat at den pågældende opfylder uddannelseskravene i retssikkerhedslovens § 51, stk. 2.
 På den baggrund er i en ny § 6 i retssikkerhedsbekendtgørelsen fastsat, at retssikkerhedslovens § 59 gælder for Arbejdsmiljøklagenævnet.
 Lov nr. 483 af 12. juni 2009 udmønter den del af aftalen om et enstrenget kommunalt beskæftigelsessystem, der vedrører overførsel af den statslige del af jobcentret til kommunen.
 Ændringen indebærer bl.a., at afgørelser, som hidtil er truffet af staten i jobcentret efter lov om en aktiv beskæftigelsesindsats og lov om kompensation til handicappede i erhverv m.v. fra 1. august 2009 skal træffes af kommunen.
Sådanne afgørelser skal herefter fuldt ud være omfattet af retssikkerhedsloven.
På den baggrund er bestemmelserne herom flyttet fra den tidligere § 3, stk. 1, i retssikkerhedsbekendtgørelsen til § 1.
 Som følge af overførslen af staten i jobcentret til kommunerne, er »staten i jobcentret« i retssikkerhedsbekendtgørelsen ændret til »kommunen« eller »jobcentret«.
 Udover de ændringer, der følger af det enstrengede beskæftigelsessystem, er der i retssikkerhedsbekendtgørelsens kapitel 1 foretaget en række præciseringer af allerede gældende ret.
 Herudover er foretaget konsekvensændringer som følge Danske Handicaporganisationers og Indenrigs- og Socialministeriets navneændring samt ressortomlægningen den 7. april 2009.
I bekendtgørelse af forretningsorden for Ankestyrelsen er foretaget konsekvensændringer som følge af det enstrengede kommunale beskæftigelsessystem.
Beskæftigelsesministeren udsteder som hidtil en særskilt forretningsorden for Ankestyrelsens Beskæftigelsesudvalg.
 Forretningsordenen for Ankestyrelsen er § 6 ændret i overensstemmelse med de ændringer af retssikkerhedslovens §§ 52 og 54, der er gennemført ved lov nr. 316 af 28. april 2009 og lov nr. 382 af 12. juni 2009.
 I bekendtgørelsens § 24, stk. 3, er foretaget en præcisering af, at Ankestyrelsen kan tage en sag op til fornyet behandling, når der foreligger nye væsentlige oplysninger.
 Endelig er der i forretningsordenen foretaget enkelte præciseringer samt konsekvensændringer som følge af Danske Handicaporganisationers og Indenrigs- og Socialministeriets navneændring.
Indenrigs- og Socialministeriet, den 6. juli 2009 Elsebeth Jarl Brunés Bilag 1 Bilag 1: Bekendtgørelse om forretningsorden for Ankestyrelsen Bilag 1 indeholder bekendtgørelse af 3. juli 2009 om forretningsorden for Ankestyrelsen.
 Bekendtgørelsen er udeladt her, da den har været offentliggjort i Lovtidende A og findes i retsinformation.
Bilag 2 Bilag 2: Bekendtgørelse om retssikkerhed og administration på det sociale område Bilag 2 indeholder bekendtgørelse af 3. juli 2009 om retssikkerhed og administration på det sociale område.
 Bekendtgørelsen er udeladt her, da den har været offentliggjort i Lovtidende A og findes i retsinformation.
