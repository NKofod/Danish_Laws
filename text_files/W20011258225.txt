Landsskatteretskendelse Legater, Master of Public Health, studieafgift A klager for indkomståret 1998 over, at de stedlige  

 skattemyndigheder har anset legat modtaget til dækning af studieafgift  

 for skattepligtigt.
Det fremgår af sagen, at klageren har søgt uddannelsesorlov  

 fra sin stilling som fysioterapeut på et hospital, for at tage en  

 "Master of Public Health" (herefter MPH) ved universitet.
Uddannelsen blev  

 påbegyndt den 1. september 1998 og afsluttet den 1. juli 2000.
Uddannelsen MPH er en tværfaglig uddannelse.
Formålet med  

 uddannelsen er at give de studerende en videregående uddannelse i  

 folkesundhedsvidenskab for derved at kvalificere dem til selvstændigt  

 og på videnskabeligt grundlag at medvirke til at forbedre befolkningens  

 sundhedstilstand gennem igangsættelse af, deltagelse i  og evaluering  

 af forebyggende sundhedsfremmende programmer om befolkningens sundhed samt  

 deltagelse i planlægning og ledelse af sundheds- og  

 socialvæsenet.
 Uddannelsen udbydes ved Københavns og Århus Universiteter med  

 et omfang, der svarer til 11/2 års studenterårsværk.  

 Uddannelsen er tilrettelagt med 1 års undervisning på fuld tid og  

 1 års projektarbejde (et halvt årsværk).
 MPH-uddannelsen er tilrettelagt for studerende, der har gennemgået  

 en videregående samfundsfaglig, sundhedsfaglig eller anden relevant  

 uddannelse på mindst bachelorniveau, samt dokumenteret videreuddannelse  

 og opnået relevant erhvervserfaring svarende til mindst to års  

 fuldtidsarbejde.
 De MPH-studerende undervises af forskere fra universitetet og andre  

 uddannelsesinstitutioner, og de studerende arbejder ud fra den videnskabelige  

 tankegang (problemstilling, hypoteser, indsamling af data, resultater,  

 diskussion).
MPH-uddannelsen består af kvalifikationsmoduler, der omfatter basale  

 sundheds- og samfundsfag, et introduktionsmodul der omfatter indføring  

 i grundlæggende hovedtemaer i folkesundhedsvidenskab, 4  

 fællesmoduler omfattende "metoder i Folkesundhedsvidenskab",  

 "levevilkår og sundhed", "organisation, ledelse og økonomi i  

 sundheds- og socialvæsenet" samt "forebyggelse og sundhedsfremme" og 5  

 valgfrie specialmoduler f.eks. "miljø og sundhed" eller "international  

 sundhed og katastrofebistand". Sidst indeholder uddannelsen udarbejdelse af  

 en rapport på 50 sider, hvor de studerende under vejledning enten selv  

 har gennemført et empirisk projekt eller har indsamlet og bearbejdet  

 eksisterende videnskabelige undersøgelser.
Rapporten kan  

 udfærdiges af en eller flere i samarbejde og skal ikke forsvares.
De teoretiske fag afsluttes med eksamen.
Ved fuldført studium  

 erhverves titlen MPH.
Uddannelsen er udbudt iht. reglerne om åben uddannelse  

 (erhvervsrettet voksenuddannelse), og der betales studieafgift.
Klageren har  

 betalt 45.000 kr. pr. år.
Uddannelsen berettiger til uddannelsesorlov  

 og voksenuddannelsesstøtte.
Klageren har søgt forskellige fonde om legater til dækning af  

 studieafgiften, og har modtaget 20.000 kr. fra Danske Fysioterapeuters  

 Jubilæumsfond.
Beløbet er givet specifikt til afholdelse af  

 studieafgift i forbindelse med klagerens "Master of Public  

 Health"-studium.
 De stedlige skattemyndigheder har anset legatet for skattepligtig  

 indkomst.
 De stedlige skattemyndigheder har til støtte herfor anført,  

 at legater som udgangspunkt er skattepligtige, jf. statsskatteloven § 4,  

 selvom de skal anvendes til delvis betaling af studieafgift.
De stedlige skattemyndigheder har endvidere anført, at det forhold,  

 at et legat er bundet til anvendelse til bestemte studieudgifter, ikke  

 medfører, at legatet kan anses for skattefrit, medmindre der er tale  

 om rejse- og opholdsudgifter ved rejse i udlandet.
Myndighederne har  

 anført, at klageren ikke er ph.d.-studerende, og at legatet derfor  

 ikke falder ind under ligningslovens § 7 K, stk. 6.
 Klageren har nedlagt påstand om, at legatet er skattefrit.
 Klageren har til støtte herfor bl.a. anført, at det  

 fremgår af en vejledende udtalelse fra Told- og Skattestyrelsen, at  

 legater til dækning af deltagerbetaling ved MPH-uddannelsen kan  

 udbetales uden beskatning, såfremt legatet er betinget af, at det  

 anvendes til dækning af universitetets udgifter.
Klageren har endvidere anført, at legater er skattefrie, jf.  

 ligningslovens § 7 K, stk. 6, på betingelse af, at de anvendes til  

 dækning af omkostningerne ved videnskabelige arbejder, herunder en  

 højere uddannelsesinstitutions udgifter til ph.d. -studerendes  

 studier.
Klageren har anført, at det fremgår af  

 redegørelsen fra universitetet til Told- og Skattestyrelsen, at  

 deltagerbetalingen for MPH-studerende dækker de samme typer udgifter  

 som en ph.d. -studerendes kursusafgift til uddannelsesinstitutionen, og at  

 MPH-uddannelsen gennemføres på videnskabeligt grundlag.
På  

 dette grundlag har Told- og Skattestyrelsen meddelt at legater til betaling  

 af universitetets udgifter kan udbetales uden beskatning.
 Endvidere har klageren anført, at ligningsvejledningen og  

 cirkulære nr. 72 af 17.04.1996 er af generel karakter, hvorimod  

 meddelelsen fra Told- og Skattestyrelsen tager stilling til det konkrete  

 fortolkningsspørgsmål og derfor må have fortrin.
 Endvidere har klageren anført, at det ikke kan stilles som  

 betingelse for legatets skattefrihed, at hun skal være ph.d.  

 -studerende.
 Endelig har klageren anført, at nogle af hendes studiefæller  

 har oplyst, at de ikke er blevet beskattet af legater, da deres kommunale  

 ligningsmyndighed har taget Told- og Skattestyrelsens udtalelse til  

 efterretning.
Landsskatteretten skal indledningsvist bemærke, at i henhold til  

 statsskattelovens § 4, stk. 1, litra c, er legater generelt  

 indkomstskattepligtige.
Almindelige uddannelseslegater er skattepligtige,  

 selvom de er bundet til bestemte studieudgifter.
 Legater kan være indkomstskattefri, jf. ligningslovens § 7 K.  

 Legater er indkomstskattefri, såfremt de er betinget af, at de anvendes  

 til dækning af omkostninger ved videnskabelige arbejder, herunder en  

 højere uddannelsesinstitutions udgifter til Ph.D.-studerendes studier,  

 jf. ligningslovens § 7 K, stk. 6.
 Det fremgår af Cirkulære om ligningsloven nr. 72, at  

 ligningslovens § 7 K bl.a. behandler skattefrihed for legater til  

 videnskabelige arbejder og skattefrihed for legater til dækning af  

 forskningsinstitutionernes udgifter ved en forskerstuderende.
Ifølge cirkulære nr. 72, forstås ved en  

 forskerstuderende en person, der er indskrevet ved en forskeruddannelse ved  

 et dansk eller udenlandsk universitet eller anden højere  

 uddannelsesinstitution.
Almindelige studerende, der er indskrevet ved en  

 kandidat- eller bacheloruddannelse er ikke omfattet af begrebet.
Den  

 forskerstuderende vil typisk have bestået en almindelig  

 kandidateksamen, inden forskerstudierne påbegyndes.
Forskerstuderende  

 er således både Ph.D.-studerende og kandidatstipendiater.
Retten bemærker herefter, at ligningslovens § 7 K nævner  

 ph.d.-studerende som eksempel på en persongruppe, der foretager  

 "videnskabeligt arbejde", og som er omfattet af bestemmelsen.
Bestemmelsen  

 fastslår, at legater til forskerstuderende ikke beskattes, hvis de er  

 ydet til dækning af uddannelsesinstitutionens udgifter.
Retten finder herefter, at MPH-uddannelsen er en tværfaglig  

 akademisk masteruddannelse, der tager sigte på at uddanne eksperter i  

 sundhedsvidenskab.
Uanset at uddannelsen er forskningsbaseret, er der henset  

 til formål, adgangskrav og indhold ikke tale om en forskeruddannelse,  

 der kan sidestilles med et ph.d.-studium.
Der er herefter ikke grundlag for  

 at anse legatet, der er modtaget til dækning af deltagerbetaling, for  

 skattefrit iht. ligningslovens § 7 K, stk. 6, selv om deltagerbetalingen  

 dækker samme typiske udgifter, som universitetets udgifter til  

 uddannelse af en forskerstuderende.
