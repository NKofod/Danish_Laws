Fremsat den 23. marts 2018 af ældreministeren (Thyra Frank) Forslag til Lov om ændring af lov om social service (Forebyggelse af konkurser på hjemmehjælpsområdet) § 1 I lov om social service, jf. lovbekendtgørelse nr. 102 af 29. januar 2018, foretages følgende ændring:
 1. Efter § 91 indsættes:
 »§ 92. Kommunalbestyrelsen skal have en skriftlig beredskabsplan med retningslinjer for, hvordan kommunalbestyrelsen håndterer konkurser hos private leverandører af personlig pleje og praktisk hjælp, som kommunalbestyrelsen indgår kontrakt med, jf. § 91, stk. 2, nr. 1.
 Stk. 2. Kommunalbestyrelsen skal stille krav om bankgaranti eller tilsvarende garanti ved kontraktindgåelse med private leverandører af personlig pleje og praktisk hjælp.
 Stk. 3. Kommunalbestyrelsen skal i forbindelse med kontraktindgåelse med private leverandører af personlig pleje og praktisk hjælp stille krav om følgende:
 1) Den private leverandør skal inden kontraktindgåelse og én gang årligt i kontraktperioden sende skattemæssige årsregnskaber til kommunen.
2) Den private leverandør, der i medfør af årsregnskabsloven er omfattet af krav til at udarbejde regnskab og krav om at lade regnskabet revidere, skal inden kontraktindgåelse og én gang årligt i kontraktperioden sende revideret regnskab til kommunen eller henvise kommunen til, hvor regnskabet kan findes på www.cvr.dk.
Hvis leverandøren endnu ikke har aflagt regnskab efter årsregnskabsloven, kan kommunalbestyrelsen fastsætte krav om anden passende dokumentation.
 3) Den private leverandør skal dokumentere, at der ikke ved kontraktindgåelse er forfalden gæld på 50.000 kr. eller derover til offentlige myndigheder vedrørende skatter, afgifter eller bidrag til sociale sikringsordninger i henhold til dansk lovgivning eller lovgivningen i det land, hvor ansøgeren eller tilbudsgiveren er etableret.
 Stk. 4. Kommunalbestyrelsen kan i særlige tilfælde fravige kravet i stk. 3, nr. 3.
Stk. 5. Kommunalbestyrelser, der benytter en godkendelsesordning ved tilvejebringelse af det frie valg af personlig pleje og praktisk hjælp, hvormed prisen fastsættes uden priskonkurrence, skal foretage efterberegning af afregningspriser løbende efter behov og mindst én gang årligt.« § 2 Stk. 1. Loven træder i kraft den 1. juli 2018.
 Stk. 2. § 92, stk. 2-5, i lov om social service, som affattet ved denne lovs § 1, nr. 1, finder ikke anvendelse på konkurrenceudsatte opgaver og aftaler under en godkendelsesordning, der er iværksat før lovens ikrafttræden.
Bemærkninger til lovforslaget 1. Indledning og baggrund Formålet med lovforslaget er at forpligte kommunalbestyrelsen til at arbejde mere systematisk for at undgå konkurser hos private leverandører af personlig pleje og praktisk hjælp samt at have det nødvendige beredskab, hvis en konkurs indtræffer.
Siden 2013 har der været en kraftig stigning i antallet af konkurser på hjemmehjælpsområdet.
En opgørelse fra Danmarks Statistik viser, at 40 private leverandører af personlig pleje og praktisk hjælp er gået konkurs i perioden 2010-2016. 33 af konkurserne er indtruffet i årene 2013-2016. Opgørelsen fra Danmark Statistik viser desuden, at der siden 2013, hvor der var 217 private leverandører af personlig pleje og praktisk hjælp, er blevet færre leverandører af personlig pleje og praktisk hjælp, og at der i 2016 var 166 private leverandører af personlig pleje og praktisk hjælp.
Konkurserne hos private leverandører af personlig pleje og praktisk hjælp skaber utryghed for borgere, der bliver usikre på, om de fortsat kan få deres hjælp og pleje, og som ofte skal have nye medarbejdere i hjemmet.
Konkurserne berører endvidere medarbejdere ansat hos private leverandører, der skal finde en ny arbejdsplads, ligesom kommunalbestyrelsen med kort varsel står med den udfordring at skulle sikre personlig pleje og praktisk hjælp til de berørte borgere.
Kommunalbestyrelsen har i dag en forsyningsforpligtelse og skal således sikre, at de ældre får den nødvendige hjælp.
 I august 2015 formulerede KL sammen med Dansk Industri og Dansk Erhverv et fælles sæt anbefalinger til virksomheder og kommuner med det formål at forebygge konkurser hos leverandører af personlig pleje og praktisk hjælp.
Regeringen (Venstre, Liberal Alliance og Det Konservative Folkeparti) har den 5. oktober 2017 indgået aftale om forebyggelse af konkurser med Socialdemokratiet, Dansk Folkeparti, Enhedslisten, Alternativet, Det Radikale Venstre og Socialistisk Folkeparti.
Aftalepartierne er enige om, at det for at sikre robuste leverandører er vigtigt, at der er krav til private leverandørers adgang til markedet.
Det fremgår af aftalen, at de private leverandører kun skal påtage sig opgaver, som de har de fornødne kvalifikationer og ressourcer til at udføre fagligt korrekt.
Det fremgår endvidere, at kommunerne skal blive bedre til at lære af hinandens erfaringer i forhold fx til kontraktindgåelse og leverandørstyring.
 Lovforslaget udmønter den lovgivningsmæssige del af aftalen af den 5. oktober 2017 om forebyggelse af konkurser i ældreplejen.
 Med lovforslaget forpligter Folketinget kommunalbestyrelsen til at:
 Have beredskabsplaner (afsnit 2.1)  Stille krav om bankgaranti eller tilsvarende garanti (afsnit 2.2)  Stille krav vedr. leverandørernes økonomi (afsnit 2.3)  Foretage efterberegninger af afregningspriser mindst én gang om året ved anvendelse af godkendelsesordning ved tilvejebringelse af det frie valg af personlig pleje og praktisk hjælp (afsnit 2.4).
2. Lovforslagets indhold 2.1. Beredskabsplan 2.1.1. Gældende ret Kommunalbestyrelsen har i dag en forsyningsforpligtelse til at levere personlig pleje og praktisk hjælp efter § 83 i lovbekendtgørelse nr. 102 af 29. januar 2018 om social service (i det følgende: serviceloven). Forsyningsforpligtelsen gælder uanset, om hjælpen leveres af en kommunal eller privat leverandør, jf. servicelovens § 4, stk. 1 og 2.
 Kommunalbestyrelsen er dog ikke forpligtet til at have en skriftlig beredskabsplan med retningslinjer for, hvordan kommunalbestyrelsen håndterer konkurser hos private leverandører af personlig pleje og praktisk hjælp.
2.1.2. Sundheds- og Ældreministeriets overvejelser KL anbefalede sammen med Dansk Erhverv og Dansk Industri i 2015, at kommune og leverandør allerede fra begyndelsen af samarbejdet har lagt en konkret plan for håndtering af en eventuel konkurs eller konkurslignende situation (beredskabsplan).
 En undersøgelse af konkurser på hjemmehjælpsområdet, som blev gennemført i 2017, viste, at 50 pct. af kommunalbestyrelserne ikke havde en beredskabsplan eller anden form for nedskrevet retningslinje for at håndtere konsekvenser af konkurser hos private leverandører af personlig pleje og praktisk hjælp.
 Aftalepartierne bag aftalen af den 5. oktober 2017 om forebyggelse af konkurser er enige om, at kommunalbestyrelsen for at være forberedt på en eventuel konkurs allerede fra begyndelsen af samarbejdet med en privat leverandør skal forpligtes til at have udarbejdet en skriftlig beredskabsplan for håndtering af en konkurs.
En beredskabsplan kan fx indeholde procedurer for interne arbejdsgange, information til berørte borgere, samt for overlevering af information fra den konkursramte leverandør til kommunen om fx kørelister og vagtplanlægning.
Beredskabsplanen er en skriftlig plan, og kommunalbestyrelsen forpligtes således ikke til at have et fysisk beredskab stående.
Yderligere kan beredskabsplanen indeholde procedurer for, hvordan kommunalbestyrelsen forholder sig til eventuel overtagelse af medarbejdere fra den konkursramte leverandør.
Beskæftigelsesministeriets vejledning om reglerne om virksomhedsoverdragelse vil kunne anvendes i udarbejdelsen af en beredskabsplan.
Udarbejdelse af en skriftlig beredskabsplan skal sikre, at kommunalbestyrelsen er forberedt, og at borgerne dermed i mindst muligt omfang berøres af en eventuel konkurs.
Beredskabsplanen kan udarbejdes i samarbejde med de private leverandører og dermed bidrage til en god leverandørdialog.
De private leverandører kan således indgå i varetagelsen af det fysiske beredskab.
2.1.3. Den foreslåede ordning Med lovforslaget indføres en forpligtelse for kommunalbestyrelsen til at have en skriftlig beredskabsplan med retningslinjer for, hvordan kommunalbestyrelsen håndterer konkurser hos private leverandører af personlig pleje og praktisk hjælp, som kommunalbestyrelsen indgår kontrakt med.
 Beredskabsplanen vil løbende efter behov skulle opdateres, fx i forbindelse med kontraktindgåelse med ny leverandør.
 I tilfælde hvor kommunalbestyrelen har opfyldt deres forpligtelse til at tilvejebringe det frie valg, jf. § 91, stk. 1 og 2, ved at tilbyde modtagerne et fritvalgsbevis, som giver borgere, der er visiteret til hjælp efter § 83, adgang til, at de pågældende borgere selv indgår aftale med en cvr-registreret virksomhed om hjælpens udførelse, vil kommunalbestyrelsen ikke være forpligtet til at have en skriftlig beredskabsplan.
2.2. Bankgaranti eller tilsvarende garantistillelse 2.2.1. Gældende ret Kommunalbestyrelsen er efter gældende ret ikke forpligtet til at stille krav om bankgaranti eller tilsvarende garanti ved kontraktindgåelse med private leverandører af personlig pleje og praktisk hjælp.
Det følger af nr. 154 i vejledning 2 til serviceloven (VEJ nr. 9341 af 08/05/2015), at kommunalbestyrelsen for at sikre levering af ydelserne i tilfælde af helt uforudsete forhold (konkurs eller lignende) kan stille krav om, at leverandøren stiller en form for sikkerhed i forbindelse med kontraktindgåelsen.
Sikkerhedsstillelsen, der f.eks. kan være en indefrysning af et beløb, garantistillelse, en aftale med et vikarbureau eller lignende, skal være proportionel med den forventede ydelse, dvs. proportionalt med størrelsen af den private leverandørs opgaver, og således stå i et rimeligt forhold til leverandørens forventede omsætning ved levering af personlig pleje og praktisk hjælp.
2.2.2. Sundheds- og Ældreministeriets overvejelser KL anbefalede sammen med Dansk Erhverv og Dansk Industri i 2015, at kommunerne som udgangspunkt bør stille krav om en økonomisk garanti- eller sikkerhedsstillelse af private leverandører af personlig pleje og praktisk hjælp.
 En undersøgelse af konkurser på hjemmehjælpsområdet, som blev gennemført i 2017, viste, at 74 pct. af kommunerne havde stillet krav om bankgaranti eller tilsvarende garanti ved tildelingen i deres seneste udbud eller ved seneste tildeling efter en godkendelsesordning.
 Aftalepartierne bag aftalen af den 5. oktober 2017 om forebyggelse af konkurser er enige om, at kommunalbestyrelsen skal stille krav til private leverandører af personlig pleje og praktisk hjælp, herunder ved at stille krav om bankgaranti eller tilsvarende garanti, og dermed medvirke til, at kommunalbestyrelsen indgår kontrakter med robuste leverandører.
En bankgaranti eller tilsvarende garantistillelse vil kunne dække udgifter i forbindelse med en eventuel konkurs, herunder til fx ekstraordinær vikardækning, merarbejde m.v.
En bankgaranti eller tilsvarende garantistillelse skal ikke dække en kommunes eventuelle manglende effektiviseringsgevinst som følge af en konkurs.
Krav om bankgaranti eller tilsvarende garantistillelse vil samtidig være med til at efterprøve de private leverandørers kreditværdighed.
Krav om bankgaranti eller tilsvarende garantistillelse vil samtidig begrænse adgangen til markedet for de leverandører, som ikke er økonomisk robuste og bidrager dermed til at forebygge konkurser hos de private leverandører, som kommunalbestyrelserne indgår kontrakt med.
2.2.3. Den foreslåede ordning Med lovforslaget indføres en forpligtelse for kommunalbestyrelsen til at stille krav om bankgaranti eller tilsvarende garanti ved kontraktindgåelse med private leverandører af personlig pleje og praktisk hjælp.
Forpligtelsen gælder både, når kontrakten indgås på baggrund af et udbud, en godkendelsesordning eller en kombination heraf.
Hver leverandør som kommunalbestyrelsen indgår kontrakt med, skal stille med en bankgaranti eller tilsvarende garantistillelse.
Tilsvarende garantistillelse kan f.eks. være en indefrysning af et beløb, en aftale med et vikarbureau eller lignende.
I fastsættelsen af garantistørrelse kan der hentes inspiration i de retningslinjer for garantistillelse i ældreplejen, som Dansk Erhverv, Dansk Industri og KA Pleje har udarbejdet i juni 2017 på baggrund af erfaringer fra Odense Kommune.
Retningslinjerne anbefaler, at størrelsen på bankgarantien afhænger af antallet af borgere, der modtager hjemmehjælp fra den pågældende leverandør, og at der samtidig skelnes mellem leverandører, der leverer henholdsvis personlig pleje og praktisk hjælp.
Der skal være en sammenhæng mellem størrelsen på bankgaranti eller tilsvarende garantistillelse og kommunens forventede udgifter i forbindelse med en eventuel konkurs.
I forbindelse med fastsættelsen af størrelsen af bankgaranti eller tilsvarende garantistillelse skal navnligt proportionalitetsprincippet iagttages.
2.3. Krav vedr. leverandørernes økonomi 2.3.1. Gældende ret Kommunalbestyrelsen er efter gældende ret ikke forpligtet til at opstille specifikke krav om, at en privat leverandør af personlig pleje og praktisk hjælp skal sende skattemæssige årsregnskab og revideret regnskab.
Kommunalbestyrelsen er ej heller forpligtet til at stille krav om, at private leverandører af personlig pleje og praktisk hjælp ikke må have forfalden gæld til det offentlige på over 50.000 kr.
 Kommunalbestyrelsen skal i dag overholde udbudsreglerne gældende for de heraf omfattede kontrakter og de forvaltningsretlige principper, herunder forbuddet mod varetagelse af private hensyn, ligebehandlingsprincippet, kravet om forsvarlig økonomisk forvaltning og proportionalitetsprincippet.
2.3.1.1. Skattemæssigt årsregnskab Et skattemæssigt årsregnskab er et regnskab, der indeholder skattemæssige oplysninger til brug for erhvervsdrivende virksomheders selvangivelse.
Et skattemæssigt årsregnskab giver indblik i en virksomheds resultatopgørelse, balance samt bevægelserne i egenkapitalen.
Det skattemæssige årsregnskab kan derfor anvendes til at give kommunalbestyrelsen indblik i en privat leverandørs økonomiske robusthed.
 Det følger af skattekontrollovens § 3, stk. 1, at alle erhvervsdrivende virksomheder samt erhvervsdrivende interessenter m.fl. skal udarbejde et skattemæssigt årsregnskab én gang årligt i forbindelse med, at virksomheden skal indsende sin selvangivelse til SKAT.
Det følger af skattekontrollovens § 4, stk. 1, at alle virksomheder skal indsende selvangivelse til SKAT senest den 1. juli hvert år, dvs. seks måneder efter skatteårets udløb.
Der gælder herudover forskellige krav til indsendelse af det skattemæssige årsregnskab for virksomheder med en nettoomsætning på under 100 mio. kr. årligt og større virksomheder med en nettoomsætning på over 100 mio. kr. årligt.
Større virksomheder skal aktivt sende et skattemæssige årsregnskab til SKAT i forbindelse med indsendelse af selvangivelsen.
Har virksomheden ikke udarbejdet og indsendt sin selvangivelse og det skattemæssige årsregnskab, kan det sanktioneres af SKAT.
For så vidt angår de mindre virksomheder, skal disse ikke, modsat de større virksomheder, aktivt indsende et skattemæssigt årsregnskab til SKAT.
Det indebærer ikke, at de mindre virksomheder er undtaget fra at udarbejde et skattemæssigt årsregnskab.
SKAT kan således altid anmode om at få det skattemæssige årsregnskab tilsendt.
Hvis SKAT anmoder om det, skal den mindre virksomhed inden én måned indgive det skattemæssige årsregnskab til SKAT.
Hvis virksomheden ikke overholder denne frist, kan SKAT sanktionere dette på tilsvarende vis, som de større virksomheder kan sanktioneres.
2.3.1.2. Revideret regnskab Det følger af årsregnskabsloven § 3, at følgende virksomhedsformer har pligt til at udarbejde en årsrapport: aktieselskaber, partnerselskaber, anpartsselskaber, herunder iværksætterselskaber, virksomheder med begrænset ansvar omfattet af lov om visse erhvervsdrivende virksomheder samt visse interessentskaber og kommanditselskaber.
Også erhvervsdrivende fonde, medarbejderinvesteringsselskaber og europæiske andelsselskaber har pligt til at udarbejde en årsrapport.
Det er således primært personlige virksomheder, der ikke er regnskabspligtige i henhold til årsregnskabsloven.
Nogle af de ovenfor nævnte virksomheder kan i særlige situationer være undtaget fra at udarbejde årsrapport.
Dette gælder primært virksomheder med begrænset ansvar omfattet af lov om visse erhvervsdrivende virksomheder samt visse interessentskaber og kommanditselskaber.
 Virksomheder, der har pligt til at udarbejde årsrapport i henhold til årsregnskabsloven, skal som udgangspunkt lade deres årsregnskab revidere.  Der er dog følgende modifikationer/undtagelser hertil.
 En virksomhed, der i to år i træk ikke overskrider to af de tre følgende grænser, kan vælge, at virksomhedens årsregnskab ikke skal revideres: 1) En balancesum på 4 mio. kr., 2) en nettoomsætning på 8 mio. kr. og 3) et gennemsnitligt antal ansatte i regnskabsåret på 12.
Virksomheder, der i årsregnskabsloven er defineret som små virksomheder kan vælge at lade revisionen udføre efter særlige regler (Erhvervsstyrelsens erklæringsstandard), som er en revisionsstandard, der er særligt tilpasset disse virksomheders størrelse og kompleksitet.
Det drejer sig om virksomheder, der fx har en nettoomsætning under 89 mio. kr. og en balancesum under 44 mio. kr.
2.3.1.3. Forfalden gæld til det offentlige Det følger i dag af udbudslovens § 135, stk. 3, at kommunalbestyrelsen skal udelukke en ansøger eller en tilbudsgiver, der har forfalden gæld på 100.000 kr. eller derover til offentlige myndigheder vedrørende skatter, afgifter eller bidrag til sociale sikringsordninger i henhold til dansk lovgivning eller lovgivningen i det land, hvor ansøgeren eller tilbudsgiveren er etableret, hvis et udbud er omfattet af udbudslovens afsnit II.
Er udbuddet i stedet omfattet af udbudslovens afsnit III, kan ordregiver vælge at benytte denne udelukkelsesgrund.
Endvidere fremgår det af udbudslovens § 137, stk. 1, nr. 7, at ordregiveren kan udelukke en ansøger eller tilbudsgiver, der har forfalden gæld på under 100.000 kr. til offentlige myndigheder vedrørende skatter, afgifter eller bidrag til sociale sikringsordning i henhold til dansk lovgivning eller lovgivning i det land, hvor ansøgeren eller tilbudsgiveren er etableret.
Såfremt denne mulighed benyttes, skal det fremgå af udbudsbekendtgørelsen.
Denne mulighed fremgår også af afsnit II i udbudsloven, men kan ligeledes benyttes inden for udbud omfattet af afsnit III.
 Det følger endvidere af udbudslovens § 135, stk. 4, og udbudslovens § 137, stk. 2, at ordregiveren kan undlade at udelukke en ansøger eller en tilbudsgiver, der er omfattet af udbudslovens § 135, stk. 3, og § 137, stk. 1, nr. 7, hvis 1) alle ansøgere eller tilbudsgivere er omfattet af stk. 3, 2) ansøgeren eller tilbudsgiveren stiller sikkerhed for betaling af den del af gælden, der er på 100.000 kr. eller derover, eller 3) ansøgeren eller tilbudsgiveren har indgået aftale med inddrivelsesmyndigheden om en afviklingsordning og denne ordning er overholdt.
2.3.2. Sundheds- og Ældreministeriets overvejelser KL anbefalede sammen med Dansk Erhverv og Dansk Industri i 2015, at kommunerne med fordel kan stille en række krav til leverandørernes økonomi i forbindelse med udbud og dermed tilstræbe, at de valgte leverandører har en sund økonomi.
Konkurrencen om at levere ældrepleje bør ifølge KL, Dansk Erhverv og Dansk Industri foregå mellem virksomheder med en robust økonomi.
De konkrete redskaber vil bl.a. være krav til virksomhedens soliditet og egenkapital.
De økonomiske krav vil - på linje med øvrige udbudsvilkår  skulle være proportionale med den opgave, der skal løses.
 Aftalepartierne bag aftalen af den 5. oktober 2017 om forebyggelse af konkurser er enige om, at kommunalbestyrelsen skal stille krav til private leverandører, der skal levere personlig pleje og praktisk hjælp, herunder opstille krav vedr. private leverandørers økonomi og dermed sikre, at den indgår kontrakter med robuste leverandører.
 Ved at opstille krav om fremsendelse af skattemæssigt årsregnskab og revideret årsregnskab, samt at den private leverandør ikke må have en større forfalden gæld til det offentlige, som private leverandører skal opfylde ved kontraktindgåelse, sikres der et bedre grundlag for, at kommunalbestyrelsen kan medvirke til, at der indgås kontrakter med private leverandører, som er mere økonomisk robuste, hvilket kan forebygge konkurser hos de private leverandører, som kommunalbestyrelserne indgår kontrakt med.
En undersøgelse af konkurser på hjemmehjælpsområdet, som blev gennemført i 2017, viste, at der samlet set for hjemmehjælpsområdet er knap 16 pct. af leverandørerne  for hvilke der forefindes regnskabsoplysninger, og som er aktive leverandører i 2017  som har fået en revisionsanmærkning i regnskabet.
Samtidig viser gennemgangen af regnskaberne, at knap 55 pct. af de leverandører, der er gået konkurs i perioden 2012 til 2016 har fået en revisionsanmærkning i regnskabet året forud for konkursen.
 Undersøgelsen peger således på, at kommunalbestyrelsen kan bruge virksomhedernes reviderede regnskaber til løbende at vurdere økonomien hos de private leverandører og dermed bidrage til at forebygge konkurser hos de private leverandører, som kommunalbestyrelserne indgår kontrakt med.
 Aftalepartierne ønsker at skærpe krav til forfalden gæld, så en privat leverandør af personlig pleje og praktisk hjælp ikke må have en forfalden gæld til det offentlige på mere end 50.000 kr.
2.3.3. Den foreslåede ordning Med forslaget indføres en forpligtelse for kommunalbestyrelsen til i forbindelse med kontraktindgåelse med private leverandører af personlig pleje og praktisk hjælp at stille krav om følgende:
 1) Den private leverandør skal inden kontraktindgåelse og én gang årligt i kontraktperioden sende skattemæssige årsregnskaber.
2) Den private leverandør, der i medfør af årsregnskabsloven er omfattet af krav til at udarbejde regnskab og krav om at lade regnskabet revidere, skal inden kontraktindgåelse og én gang årligt i kontraktperioden sende revideret regnskab til kommunen eller henvise kommunen til, hvor regnskabet kan findes på www.cvr.dk.
Hvis leverandøren endnu ikke har aflagt regnskab efter årsregnskabsloven, kan kommunalbestyrelsen fastsætte krav om anden passende dokumentation.
3) Den private leverandør skal dokumentere, at der ikke ved kontraktindgåelse er forfalden gæld på 50.000 kr. eller derover til offentlige myndigheder vedrørende skatter, afgifter eller bidrag til sociale sikringsordninger i henhold til dansk lovgivning eller lovgivningen i det land, hvor ansøgeren eller tilbudsgiveren er etableret.
Kommunalbestyrelsen kan i særlige tilfælde fravige kravet i stk. 3, nr. 3.
Kommunalbestyrelsen skal tage stilling til de fremsendte skattemæssige årsregnskaber og reviderede regnskaber.
Disse udgør dokumentation for virksomhedens økonomiske og finansielle formåen.
Såfremt kommunalbestyrelsen stiller minimumskrav til ansøgers eller tilbudsgivers egnethed, skal kriterierne overholde principperne om ligebehandling, gennemsigtighed og proportionalitet.
Det bør endeligt fremgå af kontrakten og betingelserne, hvilke konsekvenser det vil medføre, hvis leverandøren ikke lever op til de stillede egnethedskriterier.
 Kravene, der stilles til den private leverandør, skal fremgå af det fremsendte eller offentliggjorte materiale  f.eks. udbudsmaterialet.
2.3.3.1. Skattemæssigt årsregnskab Kommunalbestyrelsen skal inden kontraktindgåelse med private leverandører stille krav om, at leverandøren sender det seneste skattemæssige årsregnskab til kommunen med henblik på, at kommunen kan vurdere leverandørens økonomi.
 Kommunalbestyrelsen skal samtidig forpligte den private leverandør, som der indgås kontrakt med, til én gang årligt i kontraktperioden at sende skattemæssigt årsregnskab til kommunen med henblik på, at kommunen løbende kan vurdere leverandørens økonomi.
2.3.3.2. Revideret regnskab Kommunalbestyrelsen skal inden kontraktindgåelse med private leverandører stille krav om, at leverandøren, der i medfør af årsregnskabsloven er omfattet af krav til at udarbejde regnskab og krav om at lade regnskabet revidere, endvidere sender det seneste reviderede årsregnskab til kommunen med henblik på, at kommunen kan vurdere leverandørens økonomi.
Den private leverandør kan opfylde sin forpligtelse enten ved at sende det reviderede årsregnskab til kommunen eller ved at oplyse kommunen om den URL-adresse, hvor regnskabet er offentliggjort.
Med URL-adressen menes den internetadresse, der skal benyttes for at komme direkte til regnskabet.
Kommunalbestyrelsen skal samtidig forpligte private leverandører, som der indgås kontrakt med, og som i medfør af årsregnskabsloven er omfattet af krav til at udarbejde regnskab og krav om at lade regnskabet revidere, til én gang årligt i kontraktperioden at sende revideret regnskab til kommunen med henblik på, at kommunen løbende kan vurdere leverandørens økonomi.
Når der foreligger et nyt revideret regnskab, der er godkendt af generalforsamlingen, kan den private leverandør opfylde sin forpligtelse ved enten at sende det reviderede regnskab til kommunen eller ved at oplyse kommunen om den URL-adresse, hvor regnskabet er offentliggjort.
De foreslåede regler stiller krav om, at virksomheder, der i henhold til årsregnskabsloven er omfattet af pligt til at udarbejde et årsregnskab og lade dette revidere, skal indsende virksomhedens reviderede regnskab.
Herved skal forstås det seneste reviderede regnskab, som er godkendt af virksomhedens generalforsamling.
Virksomheder, der endnu ikke har aflagt  og fået godkendt  en årsrapport, fordi virksomheden er nystartet, skal i stedet indsende anden dokumentation for, at virksomheden har den fornødne økonomiske og finansielle formåen.
En ansøger eller en tilbudsgiver kan således godtgøre sin økonomiske og finansielle formåen ved ethvert andet dokument, som ordregiveren vurderer passende, hvis ansøgeren eller tilbudsgiveren af en gyldig grund ikke er i stand til at fremlægge de dokumenter, som ordregiveren forlanger.
2.3.3.3. Forfalden gæld til det offentlige Kommunalbestyrelsen skal inden kontraktindgåelse stille krav om, at den private leverandør, som kommunalbestyrelsen har til hensigt at tildele kontrakten til, fremlægger dokumentation for, at leverandøren ikke har forfalden gæld på 50.000 kr. eller derover til offentlige myndigheder vedrørende skatter, afgifter eller bidrag til sociale sikringsordninger i henhold til dansk lovgivning eller lovgivningen i det land, hvor ansøgeren eller tilbudsgiveren er etableret i det omfang, det sker i overensstemmelse med udbudslovens principper om ligebehandling, gennemsigtighed og proportionalitet.
Ordregiver kan undlade at udelukke ansøgere eller tilbudsgivere, der er omfattet af udbudslovens § 135, stk. 4, dog hvor § 135, stk. 3, jf. § 135, stk. 4, nr. 1 og nr. 2, ændres til en forfalden gæld på 50.000 kr. eller derover.
 Kommunalbestyrelsen skal inden kontraktindgåelse med den private leverandør stille krav om, at leverandøren fremlægger dokumentation fx i form af tro og love-erklæring for, at leverandøren ikke har forfalden gæld på 50.000 kr. eller derover til offentlige myndigheder vedrørende skatter, afgifter eller bidrag til sociale sikringsordninger i henhold til dansk lovgivning eller lovgivningen i det land, hvor ansøgeren eller tilbudsgiveren er etableret.
 Kommunalbestyrelsen skal fastsætte en passende tidsfrist for leverandøren til at fremlægge dokumentationen.
 Det foreslås, at kommunalbestyrelsen i særlige tilfælde kan fravige kravet i stk. 3, nr. 3. Kommunalbestyrelsen kan undlade at udelukke en ansøger eller en tilbudsgiver, der er omfattet af § 92, stk. 3, nr. 3, hvis et af følgende forhold gør sig gældende:
1) Alle ansøgere eller tilbudsgivere er omfattet af stk. 3, nr. 3, 2) Ansøgeren eller tilbudsgiveren stiller sikkerhed for betaling af den del af gælden, der er på 50.000 kr. eller derover, eller 3) Ansøgeren eller tilbudsgiveren har indgået aftale med inddrivelsesmyndigheden om en afviklingsordning og denne ordning er overholdt.
Hvis den forfaldne gæld til det offentlige overstiger 50.000 kr., må kommunalbestyrelsen som udgangspunkt ikke indgå kontrakt med leverandøren.
Da udelukkelse skal ske i overensstemmelse med udbudslovens principper om ligebehandling, gennemsigtighed og proportionalitet, vil spørgsmålet om, hvorvidt der skal ske udelukkelse derfor bero på en konkret vurdering af det enkelte udbud og aftale under en godkendelsesordning.
2.4. Efterberegning af afregningspriser 2.4.1. Gældende ret Det følger af § 91, stk. 2, at kommunalbestyrelsen skal for at opfylde forpligtelsen i medfør af stk. 1 som minimum indgå kontrakt med to eller flere leverandører, eller tilbyde modtagerne et fritvalgsbevis.
Ifølge bemærkningerne til lovforslagets enkelte bestemmelser, jf.
Folketingstidende 2012-13, A, L 121 som fremsat den 24. januar 2013, side 18-19 gælder, at anvender kommunalbestyrelsen en godkendelsesordning, hvormed at prisen fastsættes uden priskonkurrence, fastsættes afregningsprisen på markedsvilkår i den forstand, at afregningsprisen fastsættes på baggrund af de gennemsnitlige, langsigtede omkostninger, som den kommunale leverandør har ved at producere og levere tilsvarende ydelse.
Kommunalbestyrelsen skal sikre, at afregningsprisen justeres løbende, når den bliver bekendt med, at omkostningerne ikke længere stemmer overens med afregningsprisen.
Der er således behov for, at kommunalbestyrelsen med passende mellemrum foretager en efterberegning heraf ved en omkostningskalkulation.
 For så vidt angår efterberegning ved omkostningskalkulation henvises der til vejledningen om omkostningskalkulationer, der kan findes i Budget- og regnskabssystem for kommuner, der er bilag til bekendtgørelse om kommunernes budget- og regnskabsvæsen, revision m.v. nr. 952 af 5. juli 2017.
2.4.2. Sundheds- og Ældreministeriets overvejelser En undersøgelse af konkurser på hjemmehjælpsområdet, som blev gennemført i 2017, viste, at 29 pct. af kommunerne, der anvendte en godkendelsesordning hvormed prisen fastsættes uden priskonkurrence, i 2016 ikke havde foretaget en prisregulering af afregningsprisen på baggrund af efterberegning.
Det statsautoriserede revisionsaktieselskab BDO, som gennemførte undersøgelsen af konkurser på hjemmehjælpsområdet for regeringen i 2017, vurderede i forbindelse med gennemførslen af undersøgelsen, at der ofte er ændringer i den kommunale hjemmeplejeenheds økonomiske grundlag, hvorfor det var bemærkelsesværdigt, at 29 pct. af kommunerne, der anvendte en godkendelsesordning i 2016, ikke regulerede afregningspriserne.
Der vurderes således at være en risiko for, at private leverandører, der har leveret personlig pleje og praktisk hjælp under en godkendelsesordning, har modtaget en ukorrekt afregning.
Det bemærkes, at afregningen ved mangelfuld efterberegning af afregningsprisen både kan have været for høj og for lav.
 Aftalepartierne bag aftalen af den 5. oktober 2017 om forebyggelse af konkurser er enige om, at kommunalbestyrelser, der benytter en godkendelsesordning ved tilvejebringelse af det frie valg af personlig pleje og praktisk hjælp, hvormed prisen fastsættes uden priskonkurrence, skal foretage efterberegning af afregningspriser løbende efter behov og mindst én gang årligt.
 For at sikre korrekte afregningspriser til private leverandører, der leverer personlig pleje og praktisk hjælp under en godkendelsesordning, er det aftalepartiernes vurdering, at der er behov for at forpligte kommunalbestyrelsen til at foretage efterberegning løbende og mindst én gang årligt.
2.4.3. Den foreslåede ordning Med forslaget indføres en forpligtelse for kommunalbestyrelser, der benytter en godkendelsesordning ved tilvejebringelse af det frie valg af personlig pleje og praktisk hjælp, hvormed prisen fastsættes uden priskonkurrence, til at foretage efterberegning af afregningspriser løbende efter behov og mindst én gang årligt.
 Efterberegningen vil fx kunne finde sted i forbindelse med aflæggelse af kommunens regnskab i foråret, hvormed beregningen kan tage udgangspunkt i seneste års regnskabstal, samt løbende hvis kommunalbestyrelsen bliver bekendt med, at de gennemsnitlige, langsigtede omkostninger ikke længere stemmer overens med afregningsprisen.
3. Økonomiske og administrative konsekvenser for det offentlige Med lovforslaget forpligtes kommunalbestyrelsen til at gennemføre en række tiltag, som skal forebygge konkurser hos private leverandører af personlig pleje og praktisk hjælp, samt en beredskabsplan i tilfælde af, at der alligevel opstår en konkurs.
De økonomiske konsekvenser af ændringerne skønnes at udgøre i alt 8,7 mio. kr. årligt.
Der er afsat midler til finansiering heraf med satspuljeaftalen for ældreområdet for 2018-2021.
 4. Økonomiske og administrative konsekvenser for erhvervslivet m.v.
Med lovforslaget forpligtes kommunalbestyrelsen til at stille krav om bankgaranti eller tilsvarende garantistillelse ved kontraktindgåelse med private leverandører af personlig pleje og praktisk hjælp.
En undersøgelse af konkurser på hjemmehjælpsområdet, som blev gennemført i 2017, viste, at 74 pct. af kommunerne stiller krav om bankgaranti ved indgåelse af kontrakt med private leverandør.
For private leverandører i de resterende 26 pct. af kommunerne vil lovforslaget medføre en mindre udgift til tilvejebringelse af bankgaranti eller tilsvarende garantistillelse.
Det forventes, at udgiften overvæltes til kommunerne ved marginalt dyrere tilbud, hvilket er indregnet i de økonomiske konsekvenser for kommunerne oven for.
Der vurderes således ikke at være væsentlige økonomiske konsekvenser for erhvervslivet.
Team Effektiv Regulering i Erhvervsstyrelsen har vurderet, at der vil være administrative konsekvenser ved lovforslaget, dog ikke af væsentligt omfang.
Konsekvenserne består af administrative aktiviteter forbundet med indhentning af bankgaranti, samt indsendelse af det skattemæssige årsregnskab og, såfremt den private leverandør er omfattet af lovpligtigt regnskabskrav og revisionskrav, det reviderede regnskab.
Det er for så vidt angår det skattemæssige årsregnskab og det reviderede regnskab lagt til grund for vurderingen, at regnskaberne allerede er udarbejdet og  for så vidt angår regnskabet i henhold til årsregnskabsloven  revideret og blot skal fremsendes.
5. Administrative konsekvenser for borgerne Lovforslaget har ikke administrative konsekvenser for borgerne.
6. Miljømæssige konsekvenser Lovforslaget har ingen miljømæssige konsekvenser.
7. Forholdet til EU-retten Lovforslaget indeholder ingen EU-retlige aspekter.
 8. Hørte myndigheder og organisationer m.v.
 Et udkast til lovforslag har i perioden fra den 11. januar 2018 til den 8. februar 2018 været sendt i høring hos følgende myndigheder og organisationer mv.:
 Lovforslaget har været sendt i høring hos Alzheimerforeningen, Ankestyrelsen, Center for Sund Aldring, KU, Dansk Arbejdsgiverforening, Dansk Erhverv, Dansk Industri, Dansk Socialrådgiverforening, Dansk Sygeplejeråd, Danske Diakonhjem, Danske Fysioterapeuter, Danske Handicaporganisationer, Danske Regioner, Danske Seniorer, Danske Ældreråd, DemensKoordinatorer i Danmark, De Samvirkende Menighedsplejer, Den Uvildige Konsulentordning på Handicapområdet, Det Centrale Handicapråd, Ensomme Gamles Værn, Ergoterapeutforeningen, Foreningen af Kliniske Diætister, Foreningen af Kommunale Social-, Sundheds- og Arbejdsmarkedschefer i Danmark, FOA, Frivilligrådet, FSR - danske revisorer, Funktionærernes og Tjenestemændenes Fællesråd (FTF), KA Pleje, KL, Kommunale Tjenestemænd og Overenskomstansatte (KTO), Kost & Ernæringsforbundet, Landsforeningen for ansatte i sundhedsfremmende forebyggende hjemmebesøg (SUFO), LOs Faglige Seniorer, Lægeforeningen, Nationalt Videnscenter for Demens, OK-Fonden, PLO, Rådet for frivilligt socialt arbejde, Selveje Danmark, Socialpædagogernes Landsforbund, VIVE  Det Nationale Forsknings- og Analysecenter for Velfærd og Ældre Sagen.
Bemærkninger til lovforslagets enkelte bestemmelser Til § 1 Til nr. 1 Lovforslaget vedrører kommunalbestyrelsens samarbejde med private leverandører af både personlig pleje og/eller praktisk hjælp efter servicelovens § 83, stk. 1, nr. 1 og 2.
 Kommunalbestyrelsen er efter gældende ret ikke forpligtet til at have en skriftlig beredskabsplan med retningslinjer for, hvordan kommunalbestyrelsen håndterer konkurser hos private leverandører af personlig pleje og praktisk hjælp.
Det foreslås i § 1, nr. 1, at kommunalbestyrelsen efter § 92, stk. 1, forpligtes til at have en skriftlig beredskabsplan med retningslinjer for, hvordan kommunalbestyrelsen håndterer konkurser hos private leverandører af personlig pleje og praktisk hjælp, som kommunalbestyrelsen indgår kontrakt med.
Beredskabsplanen skal løbende opdateres efter behov, fx i forbindelse med kontraktindgåelse med ny leverandør.
I tilfælde hvor kommunalbestyrelen har opfyldt deres forpligtelse til at tilvejebringe det frie valg, jf. § 91, stk. 1 og 2, ved at tilbyde modtagerne et fritvalgsbevis, som giver borgere, der er visiteret til hjælp efter § 83, adgang til, at de pågældende borgere selv indgår aftale med en cvr-registreret virksomhed om hjælpens udførelse, vil kommunalbestyrelsen ikke være forpligtet til at have en skriftlig beredskabsplan.
Dette da, der ikke er et kontraktsretligt forhold mellem kommunalbestyrelsen og leverandøren, men alene mellem borger og leverandør.
 Kommunalbestyrelsen er efter gældende ret ikke forpligtet til at stille krav om bankgaranti eller tilsvarende garanti ved kontraktindgåelse med private leverandører af personlig pleje og praktisk hjælp.
Det foreslås i § 1, nr. 1, at kommunalbestyrelsen efter § 92, stk. 2, forpligtes til at stille krav om bankgaranti eller tilsvarende garanti ved kontraktindgåelse med private leverandører af personlig pleje og praktisk hjælp.
Bankgaranti eller tilsvarende garantistillelse skal stilles af de private leverandører, der tilsigtes at indgå kontrakt med i forbindelse med kontraktindgåelse, og ikke i forbindelse med fremsendelse af den private leverandørs tilbud eller ansøgning.
I forbindelse med fastsættelsen af størrelsen af bankgaranti eller tilsvarende garantistillelse skal navnligt proportionalitetsprincippet iagttages, så størrelsen på garantien afhænger af antallet af borgere, der modtager hjemmehjælp fra den pågældende leverandør, og at der samtidig skelnes mellem leverandører, der leverer henholdsvis personlig pleje og praktisk hjælp.
Tilsvarende garantistillelsen kan f.eks. være en indefrysning af et beløb, en aftale med et vikarbureau eller lignende.
Krav om bankgaranti eller tilsvarende garantistillelse skal således skrives ind i kontrakten og gælde for hele aftaleperioden.
Størrelsen på bankgaranti eller tilsvarende garantistillelse kan eventuelt justeres i kontraktperioden afhængig af antallet af borgere, der modtager personlig pleje og praktisk hjælp fra den pågældende leverandør.
Kommunalbestyrelsen er efter gældende ret ikke forpligtet til at opstille specifikke krav om, at private leverandører af personlig pleje og praktisk hjælp skal sende skattemæssige årsregnskaber og revideret regnskab.
Kommunalbestyrelsen er ej heller forpligtet til at stille krav om, at private leverandører af personlig pleje og praktisk hjælp ikke må have forfalden gæld til det offentlige på over 50.000 kr.
 Det foreslås i § 1, nr. 1, at kommunalbestyrelsen efter § 92, stk. 3 forpligtes til i forbindelse med kontraktindgåelse med private leverandører af personlig pleje og praktisk hjælp at stille nedenstående krav, nr. 1-3.
 Det foreslås i nr. 1, at den private leverandør inden kontraktindgåelse og én gang årligt i kontraktperioden skal sende skattemæssige årsregnskaber.
 Kommunalbestyrelsen skal stille krav om, at den private leverandør inden kontraktindgåelsen sender seneste skattemæssige årsregnskab, samt at den private leverandør, som der indgås kontrakt med, én gang årligt i kontraktperioden sender skattemæssigt årsregnskab.
Det foreslås i nr. 2, at den private leverandør, der i medfør af årsregnskabsloven er omfattet af krav til at udarbejde regnskab og krav om at lade regnskabet revidere, skal inden kontraktindgåelse og én gang årligt i kontraktperioden sende revideret regnskab til kommunen eller henvise kommunen til, hvor regnskabet kan findes på www.cvr.dk.
Hvis leverandøren endnu ikke har aflagt regnskab efter årsregnskabsloven, kan kommunalbestyrelsen fastsætte krav om anden passende dokumentation.
Kommunalbestyrelsen skal stille krav om, at den private leverandør sender seneste revideret regnskab, samt at den private leverandør, som der indgås kontrakt med, én gang årligt i kontraktperioden sender revideret regnskab.
Den private leverandør kan opfylde sin forpligtelse enten ved at sende det reviderede årsregnskab til kommunen eller ved at oplyse kommunen om den URL-adresse, hvor regnskabet er offentliggjort.
Med URL-adressen menes den internetadresse, der skal benyttes for at komme direkte til regnskabet.
De foreslåede regler stiller krav om, at virksomheder, der i henhold til årsregnskabsloven er omfattet af pligt til at udarbejde et årsregnskab og lade dette revidere, skal indsende virksomhedens reviderede regnskab.
Herved skal forstås det seneste reviderede regnskab, som er godkendt af virksomhedens generalforsamling.
Undtagelsen om, at leverandører, der ikke har aflagt årsrapport er tiltænkt virksomheder, der endnu ikke har aflagt  og fået godkendt  en årsrapport, fordi virksomheden er nystartet, skal i stedet for indsende anden dokumentation for, at virksomheden har den fornødne økonomiske og finansielle formåen.
Leverandører som endnu ikke har aflagt regnskab efter årsregnskabsloven kan således godtgøre sin økonomiske og finansielle formåen ved ethvert andet dokument, som ordregiveren vurderer passende, hvis ansøgeren eller tilbudsgiveren af en gyldig grund ikke er i stand til at fremlægge de dokumenter, som ordregiveren forlanger.
Det foreslås i nr. 3, at den private leverandør skal dokumentere, at der ikke ved kontraktindgåelse er forfalden gæld på 50.000 kr. eller derover til offentlige myndigheder vedrørende skatter, afgifter eller bidrag til sociale sikringsordninger i henhold til dansk lovgivning eller lovgivningen i det land, hvor ansøgeren eller tilbudsgiveren er etableret.
Kommunalbestyrelsen kan i særlige tilfælde fravige kravet i stk. 3, nr. 3.
 For så vidt angår krav om forfalden gæld gælder, at den private leverandør på tidspunkt for tildeling af kontrakt ikke må have forfalden gæld på 50.000 kr. eller derover til offentlige myndigheder vedrørende skatter, afgifter eller bidrag til sociale sikringsordninger i henhold til dansk lovgivning eller lovgivningen i det land, hvor ansøgeren eller tilbudsgiveren er etableret.
 Det foreslås i § 1, nr. 1, at kommunalbestyrelsen efter § 92, stk. 4, i særlige tilfælde kan fravige kravet i stk. 3, nr. 3. Kommunalbestyrelsen kan undlade at udelukke en ansøger eller en tilbudsgiver, der er omfattet af § 92, stk. 3, nr. 3, hvis et af følgende forhold gør sig gældende:
1) Alle ansøgere eller tilbudsgivere er omfattet af stk. 3, nr. 3 2) Ansøgeren eller tilbudsgiveren stiller sikkerhed for betaling af den del af gælden, der er på 50.000 kr. eller derover, eller 3) Ansøgeren eller tilbudsgiveren har indgået aftale med inddrivelsesmyndigheden om en afviklingsordning og denne ordning er overholdt.
Hvis den forfaldne gæld til det offentlige overstiger 50.000 kr., må kommunalbestyrelsen som udgangspunkt ikke indgå kontrakt med leverandøren.
Da udelukkelse skal ske i overensstemmelse med udbudslovens principper om ligebehandling, gennemsigtighed og proportionalitet, vil spørgsmålet om, hvorvidt der skal ske udelukkelse derfor bero på en konkret vurdering af det enkelte udbud og aftale under en godkendelsesordning.
Kommunalbestyrelsen er efter gældende ret forpligtet til at sikre, at afregningsprisen justeres løbende, når den bliver bekendt med, at de gennemsnitlige, langsigtede omkostninger ikke længere stemmer overens med afregningsprisen.
Der er således behov for, at kommunalbestyrelsen med passende mellemrum foretager en efterberegning heraf ved en omkostningskalkulation.
 Det foreslås i § 1, nr. 1, at kommunalbestyrelser, der benytter en godkendelsesordning ved tilvejebringelse af det frie valg af personlig pleje og praktisk hjælp, hvormed prisen fastsættes uden priskonkurrence, efter § 92, stk. 5 skal foretage efterberegning af afregningspriser løbende efter behov og mindst én gang årligt.
 Efterberegningen vil fx kunne finde sted i forbindelse med aflæggelse af kommunens regnskab i foråret, hvormed beregningen kan tage udgangspunkt i seneste års regnskabstal, samt løbende hvis kommunalbestyrelsen bliver bekendt med, at de gennemsnitlige, langsigtede omkostninger ikke længere stemmer overens med afregningsprisen.
Til § 2 Det foreslås i § 2, stk. 1, at loven træder i kraft den 1. juli 2018.
 Ikrafttrædelsesdatoen indebærer, at kommunalbestyrelsen fra 1. juli 2018 er forpligtet til at have en skriftlig beredskabsplan med retningslinjer for, hvordan kommunalbestyrelsen håndterer konkurser hos private leverandører af personlig pleje og praktisk hjælp, jf. § 92, stk. 1.
 Det indebærer endvidere, at kommunalbestyrelsen fra 1. juli 2018 er forpligtet til at stille de krav ved kontraktindgåelse, som følger af § 92, stk. 2-3.
 Endvidere indebærer det, at kommunalbestyrelsen fra 1. juli 2018 er forpligtet til at foretage efterberegning af afregningspriser løbende efter behov og mindst én gang årligt, jf. § 92 stk. 5.
 Det foreslås i § 2, stk. 2, at § 92, stk. 2-5, som affattet ved denne lovs § 1, nr. 1, ikke finder anvendelse på konkurrenceudsatte opgaver og aftaler under en godkendelsesordning, der er iværksat før lovens ikrafttræden.
Kommunalbestyrelsen kan eksempelvis tilrettelægge borgernes frie valg af leverandør ved en udbuds- eller en godkendelsesordning.
Ved konkurrenceudsatte opgaver forstås opgaver vedr. personlig pleje og praktisk hjælp, der er skabt konkurrence om fx gennem udbud, mens aftaler under en godkendelsesordning er, når kommunalbestyrelsen godkender en række leverandører af personlig pleje og praktisk hjælp (private som offentlige), som de visiterede borgere herefter kan vælge imellem, jf. pkt. 136 i vejledning 2 til serviceloven (VEJ nr. 9341 af 08/05/2015).
Ved iværksat skal forstås tidspunktet for kommunalbestyrelsens offentliggørelse af en udbudsbekendtgørelse.
Ved annoncering af kontrakter under EU-tærskelværdierne, men med klar grænseoverskridende interesse er det tidspunktet for offentliggørelse af annonce.
Ved kontrakter under EU-tærskelværdierne uden klar grænseoverskridende interesse anses indkøbet iværksat på tidspunktet for ordregiverens fremsendelse af opfordring til at afgive tilbud eller offentliggørelse af annonce.
Annullerer en ordregiver et udbud, som er iværksat inden lovens ikrafttrædelse og genudbyder kontrakten efter lovens ikrafttræden, finder denne lov anvendelse på genudbuddet.
 Ved anvendelse af en aftale under en godkendelsesordning skal iværksat forstås som tidspunktet, hvor kommunalbestyrelsen offentliggør godkendelseskriterier og øvrige betingelser for betaling for den udførte ydelse efter den fælles afregningsmodel.
 Lovforslaget gælder ikke for Færøerne og Grønland, da serviceloven hverken gælder Færøerne eller Grønland, jf. servicelovens § 196, stk. 1.
