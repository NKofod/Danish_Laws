Bekendtgørelse om delegation af ministeren for videnskab, teknologi og udviklings beføjelser i lov om adgang til udøvelse af visse erhverv i Danmark I medfør af § 7, stk. 1 og 2, i lov om adgang til udøvelse af visse erhverv i Danmark, jf. lovbekendtgørelse nr. 334 af 20. marts 2007 som ændret ved lov nr. 1280 af 16. december 2009, fastsættes:
 § 1. Følgende beføjelser i lov om adgang til udøvelse af visse erhverv i Danmark delegeres fra ministeren for videnskab, teknologi og udvikling til Styrelsen for International Uddannelse, sådan at Styrelsen for International Uddannelse:
 1) Efter forhandling med økonomi- og erhvervsministeren for så vidt angår nærmere angivne erhverv kan bestemme, at lovens bestemmelser kun finder anvendelse, hvis ansøgningen behandles efter EUs direktiv om anerkendelse af erhvervsmæssige kvalifikationer, jf. lovens § 1, stk. 2.
 2) Modtager indberetninger om statistiske oplysninger om anmeldelser og afgørelser efter lovens § 3, jf. lovens § 4, stk. 1, 1. pkt.
 3) Kan anmode de kompetente myndigheder om uddybende oplysninger til brug for den beretning, ministeren for videnskab, teknologi og udvikling skal afgive til Folketinget, jf. lov om vurdering af udenlandske uddannelseskvalifikationer m.v., og den rapport, der skal afgives til Europa-Kommissionen, jf. lovens § 4, stk. 1, 2. pkt.
 4) Fastsætter nærmere regler om de oplysninger, der skal indberettes, og indberetningens form, jf. lovens § 4, stk. 2.
 5) Koordinerer gennemførelsen af EUs direktiv om anerkendelse af erhvervsmæssige kvalifikationer og fastsætter nærmere regler med henblik på opfyldelse heraf, jf. lovens § 5.
 Stk. 2. Afgørelser truffet af Styrelsen for International Uddannelse efter stk. 1 kan ikke påklages til ministeren for videnskab, teknologi og udvikling.
 § 2. Ministeren for videnskab, teknologi og udvikling kan overtage en beføjelse, der efter bekendtgørelsen skal udøves af Styrelsen for International Uddannelse.
 § 3. Bekendtgørelsen træder i kraft den 1. januar 2010.
