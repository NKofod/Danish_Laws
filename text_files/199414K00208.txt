Nr BTL 208 Betænkning over Forslag til lov om statstilskud til omstilling af  

 elopvarmede bygninger   

 Nr L 208 1994-95, 1. samling Afgivet af Det Energipolitiske Udvalg Afgivet: 19950524 Udvalget har behandlet lovforslaget i nogle møder og har herunder stillet spørgsmål til miljø- og energiministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Dansk Erhvervsgartnerforening, Danske Elværkers Forening, Den Sønderjyske Elforsyning og Landbrugsraadet.
 Der er af miljø- og energiministeren stillet ændringsforslag, hvorom  

 henvises til de ledsagende bemærkninger.
 Herefter indstiller et mindretal (Socialdemokratiets, Det Radikale  

 Venstres og Centrum-Demokraternes medlemmer af udvalget) lovforslaget til  

vedtagelse med de stillede ændringsforslag.
 Et andet mindretal (Venstres og Det Konservative Folkepartis  

 medlemmer af udvalget) indstiller lovforslaget til forkastelse ved 3.  

 behandling og vil stemme hverken for eller imod de stillede ændringsforslag  

 ved 2. behandling.
Mindretallet finder, at lovforslaget udtrykker en holdning om, at elvarme  

 er en dårlig opvarmningsform i område 4, hvilket mindretallet er uenig i.
Der  

 er meget, der taler for, at elvarme er en både effektiv, økonomisk og meget  

 miljøvenlig opvarmningsform i område 4 m.fl.
Venstre og Det Konservative Folkeparti mener i denne forbindelse, at  

 område 4 er et oplagt sted at forsøge at få distributionsbegrebet  

 »afbrydelig elvarme« udmøntet til en særlig lav tarif.
Mindretallet  

 er af den opfattelse, at udbygningen med kraftvarmeværker yderligere øger  

 produktionen af strøm på lavpristidspunkter på døgnet.
Til gengæld er  

 mindretallet enig med miljø- og energiministeren i, at der sker en voldsom  

 forringelse af konkurrenceevnen som følge af regeringens miljøpakke for de  

 områder, der ligger uden for de kollektive varme- og naturgasnet.  

 Vurderingen, målt på konkurrenceforringelsen efter vedtagelsen af regeringens  

 grønne lovpakke, ligger på omkring 20 pct., og dette faktum vil medføre en  

 helt uoverskuelig ændring i den danske erhvervsstruktur.
Den eneste effektive løsning af dette problem er derfor at trække  

 »miljøafgiftspakken« tilbage.
For det første er der tale om nye og  

 højere skatter i et land, der i forvejen har et for højt skattetryk.
For det  

 andet ødelægges konkurrenceevnen i en række vigtige danske virksomheder og  

 endog hele brancher til skade for produktion, eksport og beskæftigelse.
For  

 det tredje er pakken med sine varierende afgiftssatser, diverse  

 tilskudsordninger og indbyggede forhandlinger med staten om aftaler udtryk  

 for en rendyrket socialistisk planøkonomi.
Med pakkens vedtagelse skal den enkelte virksomhed for fremtiden have sine  

 produktionsprocesser og investeringsplaner godkendt af staten med henblik på  

 at få lavere afgifter.
Godkendelsen er endda kun midlertidig, hvilket  

 efterlader virksomheder i stor usikkerhed.
For det fjerde vil lovpakken med  

 sit forsøg på at skelne mellem tunge processer, lette processer,  

 rumopvarmning, direkte og indirekte procesomkostninger samt tilskud efter et  

 statsligt skøn alt i alt virke vilkårligt og tilfældigt for den enkelte  

 virksomhed.
Alle disse skadelige virkninger for samfundet skal ses i forhold  

 til, at Danmarks miljømål kunne nås ad frivillighedens vej uden afgifter.
 De mange ændringsforslag vil i visse tilfælde være udtryk for  

 imødekommenhed i forhold til nogle virksomheder, men samtidig er der  

 overhovedet ikke vist imødekommenhed over for andre virksomheder og brancher.
 Hertil kommer, at mange virksomheder formentlig slet ikke har nået at få  

 overblik over virkningerne, og deres ønsker har man således slet ikke kunnet  

 tage stilling til.
 På denne baggrund synes ændringsforslagene som helhed at være tilfældige  

 og vil medvirke til, at hele lovpakken forskelsbehandler virksomheder og  

 brancher.
 På denne baggrund vil Venstre og Det Konservative Folkeparti undlade at  

 stemme ved ændringsforslagene.
 Et tredje mindretal (Socialistisk Folkepartis medlemmer af  

 udvalget) indstiller lovforslaget til vedtagelse ved 3. behandling og  

 vil stemme hverken for eller imod de stillede ændringsforslag ved 2.  

 behandling.
Mindretallet indstiller lovforslagene vedrørende grønne afgifter for  

 erhverv til vedtagelse, fordi mindretallet opfatter forslagene som et  

 fremskridt i indsatsen for at nå en reduktion i forureningen med kuldioxid og  

 svovl.
Men SF beklager stærkt, at regeringen har valgt at reducere sit  

 oprindelige oplæg, så lovkomplekset ikke yder det planlagte bidrag til at nå  

 målsætningen om en 20 pct.-reduktion af kuldioxidudslippet i år 2005.
 SF deltog fra starten i politiske forhandlinger om afgiftspakken,  

 forhandlinger, som regeringen ensidigt afbrød, alene fordi Det Konservative  

 Folkeparti og Venstre ikke længere ønskede at forhandle.
 Dette brud indebærer, at mindretallet ikke kan tage noget samlet ansvar  

 for pakkens udformning, og at mindretallet er frit stillet til senere at  

 fremsætte forslag til forbedringer af pakken såvel i udformningen af de  

 enkelte regler som forslag, der øger chancerne for at nå miljømålsætningen.
Regeringens ændringsforslag afspejler et ønske om at tage hensyn til de  

 mange reaktioner, der er kommet fra virksomhederne.
På en række punkter er  

 ændringerne velbegrundede, på andre punkter mere tvivlsomme.
SF vil for at  

 understrege, at detailudformningen alene sker på regeringens ansvar, undlade  

 at stemme ved ændringsforslagene.
 Et fjerde mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling, men vil  

 stemme for de stillede ændringsforslag.
Mindretallet finder, at elvarme er godt! Gennem de sidste mange år har  

 skiftende regeringer med stigende intensitet jagtet brugere af elvarme.
Det  

 er Fremskridtspartiet modstander af.
Fremskridtspartiet mener, det er godt og  

 lødigt, at ganske mange husstande har fulgt opfordringerne fra politisk side  

 om at skifte til elvarme op gennem 1980'erne.
De samme husstande bliver nu  

 lagt for had og får deres privatøkonomi lagt i ruiner.
Huse med elvarme er ofte godt isoleret.
Elvarme giver en hurtig og meget  

 energirigtig regulering af varmen.
Mange huse med elvarme er bygget til denne  

 ene varmekilde.
Skal der indlægges vandbaserede anlæg, vil det kræve store  

 bygningsændringer, som er helt unødvendige.
Samfundsøkonomisk er det totalt  

 ressourcespild.
Regeringens argumenter om, at det giver megen lokal  

 beskæftigelse er, end ikke et argument.
Det svarer til det klassiske argument  

 om, at det giver beskæftigelse, hvis man smadrer ruder hos alle byens  

 handlende.
De økonomiske ressourcer, som elvarmekonverteringen vil allokere  

 til dette fejlslagne projekt, bliver jo taget fra andre områder, hvorved det  

 i bedste fald er en nulsumsløsning.
I værste fald - og mest sandsynlige - vil  

 det give et direkte velfærdstab.
Spørgsmålet er jo så i øvrigt, hvad folk  

 skal skifte til.
Der er tale om områder uden for kollektiv energiforsyning,  

 hvorfor det ikke er muligt at gå over til fjernvarme eller naturgas.  

 Regeringen har minsandten foreslået f.eks. oliefyr.
Det var ellers budskabet  

 for år tilbage, at oliefyr var det værste i denne verden.
Budskabet kom i  

 øvrigt fra de samme personer, som nu vil tvinge folk fra elvarme til oliefyr.  

 Det vil være langt bedre for miljøet, om folk fortsatte med den rene og  

 miljøvenlige elvarme.
Lovforslaget giver adgang til, at folk i de små lokalsamfund uden  

 kollektiv energiforsyning kan få et ekstra statstilskud til konverteringen.  

 Men netop i disse områder er folks økonomi i forvejen anstrengt.
Høje  

 benzinpriser, frastjålne kørselsfradrag og andre urimeligheder forårsaget af  

 regeringen har gjort det lidet attraktivt at bo ude i de små byer.
Derfor  

 sker der en løbende affolkning af de små samfund.
Det har fået regeringen til  

 at nedsætte udvalg og skrive tykke rapporter om, hvordan vi kan bevare  

 landsbyerne m.v.
Lovforslaget vil medvirke til en yderligere affolkning.  

 Hvorfor? Fordi det tilskud, som staten yder, ikke dækker de 60-90.000 kr, det  

 typisk koster at lægge vandbaseret varmeforsyning ind i bygningen.
Regeringen har søgt at tvinge elværkerne til at give tilskud til  

 elvarmekonverteringen.
Elværkerne har heldigvis sagt nej.
Fremskridtspartiet  

 håber, de står fast.
Det er jo helt omvendt argumentering, at elværkerne skal  

 betale tilskud for at miste kunder.
Fremskridtspartiet er desuden af den opfattelse, at det samfundsøkonomisk  

 og miljømæssigt vil være langt bedre, om indsatsen koncentreres om at lave  

 miljøforbedringerne på de centrale elværker og så lade elvarmefolket i fred.  

 Det er langt bedre at lave central røgrensning m.v. end at flytte 3.000  

 husstande over på f.eks. oliefyr.
Miljøargumentet for dette lovforslag er  

 derfor meget utroværdigt.
Det handler ene og alene om, at der i øjeblikket  

 hersker en virus blandt miljøfanatikerne, som bevirker, at de får udslet, når  

 de ser elvarme.
Om et par år kan de samme folk så jagte oliefyrsfolket osv.  

 Hver gang giver det store tab for de enkelte familier, og det giver  

 betragtelige tab for samfundsøkonomien.
 Fremskridtspartiet kan kun håbe på, at regeringens levetid bliver kort,  

 således at Fremskridtspartiet sammen med andre realitetsbevidste partier kan  

 få nærværende lov ophævet igen.
 ÆndringsforslagAf miljø- og energiministeren, tiltrådt af et  

mindretal (S, FP, RV og CD):
 Til § 2 1) I stk. 4 indsættes efter »hvortil der ydes  

 tilskud,»: »samt tilhørende opvarmningsanlæg«.
 Til § 3 2) Paragraffen udgår.
 Til § 4 3) § 4 affattes således:
»§ 4. Ansøgning om tilskud indsendes til Energistyrelsen, som  

 på grundlag af ansøgningen kan meddele tilsagn om tilskud.« Til § 5 4) I stk. 1 og 3 ændres  

 »Kommunalbestyrelsen« til: »Energistyrelsen«.
 Ny paragraf 5) Efter § 5 indsættes som ny paragraf:
»§ 01. Miljø- og energiministeren kan i nærmere angivet  

 omfang henlægge administrationen af tilskud til offentlige eller private  

 sagkyndige institutioner m.v.« Til § 6 6) I stk. 1 udgår »Kommunalbestyrelsens  

 og«.
 7) Efter stk. 1 indsættes som nye stykker:
 »Stk. 2. Hvis afgørelser efter denne lov henlægges til andre,  

 jf. § 01, kan disse afgørelser påklages til Energistyrelsen inden for en  

 frist af 4 uger efter, at afgørelsen er meddelt til pågældende.
Stk. 3. Miljø- og energiministeren kan bestemme, at de i stk. 2  

 nævnte afgørelser i nærmere angivet omfang ikke kan påklages.« Til § 7 8) Stk. 1 affattes således:
»Miljø- og energiministeren kan fastsætte regler om lovens  

 gennemførelse, herunder om 1) afgrænsning af tilskudsberettigede arbejder, 2) tilskuddets størrelse, beregning og udbetaling, 3) tidsfrister fastsat efter § 5 og 4) udførelse af de i § 01 omhandlede opgaver.« 9) Efter stk. 3 indsættes som nyt stykke:
»Stk. 4. Miljø- og energiministeren eller den, der er  

 bemyndiget hertil, kan til brug for behandlingen af ansøgninger efter denne  

 lov indhente de fornødne oplysninger hos ansøgeren, kommuner,  

 forsyningsvirksomheder, leverandører og installatører m.v.« Til § 9 10) Paragraffen affattes således:
 »§ 9. I lov om påligningen af indkomst- og formueskat til  

 staten (ligningsloven), jf. lovbekendtgørelse nr. 851 af 30. september 1994,  

 som senest ændret ved § 2 i lov nr. 313 af 17. maj 1995, foretages følgende  

 ændring:
 I § 7 F, stk. 1, indsættes som nr. 7:
»7) Tilskud efter lov om statstilskud til omstilling af elopvarmede  

 bygninger.«» Bemærkninger Til nr. 1-10 Ved lovforslaget, som blev fremsat den 6. april 1995,  

 foreslås der indført et statstilskud til omstilling af elopvarmede bygninger  

 til centralvarme i områder uden kollektiv varmeforsyning.
 Ved ændringsforslagene foreslås tilskudsordninger målrettet, således at  

 omstillingen af elopvarmede bygninger så vidt muligt kombineres med  

 udbredelsen af vedvarende energianlæg i de områder, der ikke har kollektiv  

 varmeforsyning.
Der skal, som foreslået i lovforslaget, gives tilskud til installation af  

 centralvarmeanlæg (rørsystemer, radiatorer m.m.) i elopvarmede bygninger i  

 områder uden kollektiv varmeforsyning.
Hertil afses 60 mio. kr. årligt i 5 år  

 fra 1996 til 2000, nemlig de 30 mio. kr., som var afsat i lovforslaget, og  

 yderligere 30 mio. kr. årligt.
 Det foreslåede tilskud vil blive kombineret med de eksisterende  

 standardtilskud til vedvarende energianlæg efter lov om udnyttelse af  

 vedvarende energikilder.
De bygninger, der vil være berettiget til tilskud, vil fortsat, som i  

 lovforslaget, være bygninger til ikkeerhvervsmæssig brug uden for kollektivt  

 forsynede områder.
Med de nævnte tilskudsrammer og de tilskudsstørrelser, der  

 skitseres i det følgende, vil der kunne gives tilskud til ca. 3.000 bygninger  

 årligt.
 Det anses for vigtigt at påbegynde omstillingen fra elvarme allerede på  

 nuværende tidspunkt for at fastholde og styrke mulighederne for, at målene i  

 »Energi 2000-Opfølgningen« kan nås.
 Hertil kommer, at lovforslaget medfører en målrettet indsats for at  

 udbrede vedvarende energianlæg i områder uden kollektiv varmeforsyning.  

 Derved sikres der et marked for udvikling af vedvarende energiteknologier,  

 ligesom erhvervsudviklingen og den lokale beskæftigelse kan fremmes.
 Tilskuddet vil for dem, der omstiller deres bygninger fra elvarme til  

 anden opvarmningsform, kompensere for den stigende afgiftsbelastning på  

 elektricitet.
Tilskud til centralvarmeanlæg skal gøre omstillingen fra elvarme attraktiv  

 for bygningens ejer.
Støttebehovet er umiddelbart anslået til ca. 20.000 kr.  

 i gennemsnit pr. bygning i områder uden kollektiv varmeforsyning, men  

 størrelsen vil kunne ændres, eksempelvis hvis erfaringer med pakkeløsninger  

 og samlede udbud viser, at anlægsomkostningerne kan reduceres.
Det er hensigten at fastsætte forskellige tilskudsstørrelser til  

 centralvarmeanlæg bl.a. under hensyn til miljøvirkningen af omstillingen fra  

 elvarme.
Der kan således gives større tilskud, hvis anlægget kombineres med  

 opvarmningsanlæg på vedvarende energi, herunder solvarmeforberedt  

 varmtvandsbeholder, end ved overgang til f.eks. almindeligt oliefyr.
 I øvrigt vil tilskuddet blive fastsat som et standardbeløb for forskellige  

 bygningskategorier med et eventuelt tillæg pr. m2.
Det foreslåede tilskud til centralvarmeanlæg i bygninger, der omstilles  

 fra elopvarmning, kan kombineres med tilskud fra den eksisterende  

 standardtilskudsordning til installation af opvarmningsanlæg, der anvender  

 vedvarende energikilder.
Det drejer sig om ordninger, der i dag omfatter  

 varmepumper, solfangere og gårdbiogasanlæg, og de ordninger, der planlægges  

 for fyringsanlæg med halm eller flis, samt eventuelle fremtidige  

 tilskudsordninger for vedvarende energianlæg.
 Der vil blive taget initiativ til på anden vis at påbegynde omstillingen  

 fra elopvarmning i områder med kollektiv varmeforsyning.
Økonomiske og administrative konsekvenser Ændringsforslagene indebærer visse ændringer af de økonomiske og  

 administrative konsekvenser af lovforslaget.
 Der tilføres yderligere 30 mio. kr. årligt i 5 år, som stammer fra  

 provenuet af den foreslåede svovlafgift fra husholdningerne.
Ændringsforslagene medfører, at der ikke længere henlægges administrative  

 opgaver til kommunerne.
Administrationen af ordningen i Energistyrelsen vil  

 blive kombineret med behandlingen af standardtilskud til vedvarende  

 energianlæg.
Ad nr. 1 Tilføjelsen indebærer, at der også kan stilles krav til energieffektivitet  

 i opvarmningsanlæg, som skal forsyne det centralvarmeanlæg, hvortil der søges  

 tilskud.
Ad nr. 2-4 og 6 Det foreslås, at tilskudsordningen administreres af Energistyrelsen.
I  

 lovforslaget var administrationen foreslået henlagt til kommunerne.
Som følge  

 heraf udgår § 3 i lovforslaget om tilsagnsrammer for kommunerne, ligesom der  

 foretages rettelser i de hidtidige §§ 4 og 5 om behandlingen af  

 tilskudssager.
Vedrørende den hidtidige § 4, stk. 2, i lovforslaget henvises  

 til bemærkningerne til nr. 9.
Da Energistyrelsen allerede har opbygget en administration af tilskud til  

 vedvarende energianlæg, vil det være hensigtsmæssigt, at styrelsen også  

 varetager administration af det foreslåede tilskud.
Administrationen vil  

 blive opbygget, så den efterfølgende kan udlægges f.eks. til kommunerne, jf.  

 ændringsforslag nr. 5.
 Energistyrelsen vil af tilskudsmidlerne kunne afholde særlige udgifter til  

 informationskampagner, pilotprojekter m.v. til at fremme ordningen.
Ad nr. 5 Miljø- og energiministeren kan delegere dele af tilskudsbehandlingen til  

 offentlige eller private sagkyndige institutioner, organisationer m.v. for at  

 sikre en fleksibel administration og inddrage særlige fagkundskab.
 Energistyrelsen vil i øvrigt tilrettelægge administrationen af ordningen,  

 således at interessenterne på området, herunder leverandører af energianlæg  

 og brændsler, installatører m.v., får mulighed for at medvirke aktivt til at  

 fremme omstillingen fra elvarme til andre opvarmningsformer.
 I den forbindelse kan Energistyrelsen bl.a. arbejde for, at  

 installationsarbejder så vidt muligt udbydes samlet, således at omstillingen  

 kan billiggøres gennem standardiserede pakkeløsninger, samlede tilbud på  

 entrepriser etc.
Ad nr. 7 Hvis tilskudsadministrationen delvis delegeres til andre, jf.  

 ændringsforslag nr. 5, foreslås der adgang til at påklage deres afgørelser om  

 tilskud til Energistyrelsen, dog således at klageadgangen helt eller delvis  

 kan afskæres efter omstændighederne.
Ad nr. 8 Ændringerne i forhold til § 7, stk. 1, i lovforslaget er en konsekvens af  

 de ændrede administrative rammer, jf. ændringforslag nr. 6.
Ad nr. 9 Med det nye stk. 4 får de organer, der administrerer ordningen, mulighed  

 for at indhente fornødne oplysninger hos de relevante myndigheder,  

 virksomheder og enkeltpersoner.
Ad nr. 10 Der er alene tale om en korrektion uden selvstændig indholdsmæssig  

 betydning.
 Da tilskuddet er fastsat under hensyn til skattefriheden, indebærer  

 lovforslagets bestemmelser om skattefrihed ikke et egentligt provenutab.
Martin Glerup (S) nfmd.
Henning Gjellerod (S) Erik Mortensen (S) Helge  

 Mortensen (S) Inger Bierbaum (S) Anni Svanholt (SF) Kristen Touborg (SF)  

 Elsebeth Gerner Nielsen (RV) Peter Duetoft (CD) Peter Hansen-Nord (V) Knud  

 Enggaard (V) Birgit Thye-Petersen (V) Jens Vibjerg (V) Eva Møller (KF)  

 Pernille Sams (KF) Niels J.
Langkilde (KF) Kim Behnke (FP) fmd.
 Enhedslisten havde ikke medlemmer i udvalget.
