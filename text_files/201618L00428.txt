Ændringsforslag stillet den 19. december 2016 uden for tillægsbetænkningen Ændringsforslag til 3. behandling af Forslag til lov om ændring af lov om fremme af vedvarende energi (Kommunal indsigelsesret, udvidelse af køberetsordningen og den grønne ordning, pristillæg og afregningsvilkår for havvindmølleparkerne Vesterhav Syd, Vesterhav Nord og Kriegers Flak samt midlertidig suspension af støtteordninger og indsættelse af loft for støtte til visse anlæg) [af energi-, forsynings- og klimaministeren (Lars Christian Lilleholt)]:
Til § 3 Af energi-, forsynings- og klimaministeren:
 6) Stk. 1 udgår, og i stedet indsættes som nye stykker:
 »Stk. 1. Loven træder i kraft ved bekendtgørelsen i Lovtidende, jf. dog stk. 5.
 Stk. 2. Lovforslaget kan stadfæstes 3 søgnedage efter dets vedtagelse.
 Stk. 3. Regler udstedt i medfør af § 56 a i lov om fremme af vedvarende energi som affattet ved § 1, nr. 01, jf. § 47, stk. 6, i lov om fremme af vedvarende energi, jf. lovbekendtgørelse nr. 1288 af 27. oktober 2016 med senere ændringer, kan træde i kraft ved bekendtgørelsen i Lovtidende.
Stk. 4. Loven finder ikke anvendelse på afgørelser, der træffes efter § 7, stk. 5, i lov nr. 744 af 1. juni 2015, og som er meddelt før lovens ikrafttræden.
For sådanne afgørelser finder de hidtil gældende regler anvendelse.« Stk. 2-4 bliver herefter stk. 5-7.
[Lovens stadfæstelse og ikrafttræden] 7) Stk. 3, der bliver stk. 6, affattes således:
»Stk. 6. § 22 b og § 23, stk. 4, 3. pkt., i lov om fremme af vedvarende energi som indsat ved denne lovs § 1, nr. 10 og 11, finder ikke anvendelse for ansøgninger om forundersøgelsestilladelse modtaget før den 1. januar 2017. For sådanne ansøgninger finder de hidtil gældende regler anvendelse, jf. dog stk. 7.« [Lovteknisk præcisering og lovens virkning for forundersøgelsestilladelse] 8) Stk. 4, der bliver stk. 7, affattes således:
»Stk. 7. Kommunalbestyrelsen kan gøre indsigelse mod, at der gives etableringstilladelse efter § 25 i lov om fremme af vedvarende energi på baggrund af en forundersøgelsesrapport, der er stillet til rådighed efter § 24, stk. 4, i lov om fremme af vedvarende energi, hvis ansøgningen om forundersøgelsestilladelse er modtaget før den 1. januar 2017 og ansøgningen om etableringstilladelse på baggrund af forundersøgelsesrapporten er modtaget efter den 1. januar 2017. § 22 b, stk. 2 og 3, og § 23, stk. 4, 3. pkt., som affattet ved denne lovs § 1, nr. 10 og 11, finder tilsvarende anvendelse for indsigelse efter denne bestemmelse.
Indsigelse skal indgives i forbindelse med høring af relevante myndigheder, inden der træffes afgørelse om etableringstilladelse.« [Lovteknisk præcisering og lovens virkning for forundersøgelsestilladelse] Bemærkninger Til nr. 6 Det foreslås i stk. 1, at loven træder i kraft ved bekendtgørelsen i Lovtidende.
Dette skyldes et ønske om at suspendere overgangsordningen snarest muligt for at undgå, at Energinet.dk kan træffe afgørelse om pristillæg til en langt større udbygning med solcelleanlæg end hidtil forudsat.
Det er derfor nødvendigt, at lovforslaget kan træde i kraft snarest muligt.
 Den foreslåede ændring indebærer, at loven træder i kraft tidligere end det hidtil foreslåede ikrafttrædelsestidspunkt den 1. januar 2017 og ændres, med henblik på at ministeren kan udstede regler om at suspendere overgangsordningen snarest muligt for at imødegå en potentiel betydelig finansiering af støttebehovet til fremstilling af elektricitet fra solcelleanlæg, som Energi-, Forsynings- og Klimaministeriet er blevet bekendt den 15. december 2016.
Energinet.dk har den 16. december 2016 oplyst Energi-, Forsynings- og Klimaministeriet, at der den 15. december 2016 blev modtaget ansøgninger om afgørelse efter overgangsordningen svarende til 1.660 MW ud over de ansøgninger, som Energinet.dk allerede behandler efter § 7, stk. 5, i lov nr. 744 af 1. juni 2015. Afgørelser, som meddeles til ejere af anlæg, der producerer elektricitet svarende til 1.660 MW, vil potentielt indebære udbetaling af 4,5 mia. kr.
Dette vil indebære langt større udbygning med solcelleanlæg end hidtil forudsat.
 Ændringsforslaget skal således ses i sammenhæng med det tidligere fremsatte ændringsforslag, hvorefter der indsættes et nyt kapitel 6 a med den foreslåede § 56 a, hvorefter energi-, forsynings- og klimaministeren efter forelæggelse for et af Folketinget nedsat udvalg kan fastsætte regler om, at der ikke kan træffes afgørelse om støtte eller udbetaling af støtte efter overgangsordningen i § 7, stk. 5, i lov nr. 744 af 1. juni 2015, medmindre overgangsordningen er gjort forenelig med EUs statsstøtteregler, herunder at Europa-Kommissionen har godkendt overgangsordningen, i det omfang dette måtte være nødvendigt, eller indtil der træffes beslutning om at lukke overgangsordningen for tilgang af nye anlæg.
 Den foreslåede ændring indebærer således, at ministeren kan udnytte den foreslåede bemyndigelse i § 56 a til at suspendere ordningen tidligere end det hidtil forudsatte tidspunkt.
 Det forudsættes således, at energi-, forsynings- og klimaministeren på det foreslåede tidspunkt for lovens ikrafttræden samtidig fastsætter regler om, at der ikke kan træffe afgørelse efter § 7, stk. 5, i lov nr. 744 af 1. juni 2015, jf. § 47, stk. 6, der omhandler pristillæg for fremstilling af elektricitet fra solcelleanlæg (60-40-ordningen). Det bemærkes, at ministeren ikke forudsættes at fastsætte regler med et fremrykket ikrafttrædelsestidspunkt for de øvrige støtteordninger, der er omfattet af overgangsordningen, jf. § 41, stk. 3 (250-150-ordningen til hustandsvindmøller), § 43 a, stk. 7, § 44, stk. 5, og § 47, stk. 9 (andre små VE-anlæg).
 Af bestemmelsen i § 7, stk. 5, i lov nr. 744 af 1. juni 2015 fremgår følgende:
»Der kan ydes pristillæg efter § 41, stk. 3, § 43 a, stk. 7, § 44, stk. 5, og § 47, stk. 6 og 9, i lov om fremme af vedvarende energi, jf. lovbekendtgørelse nr. 122 af 6. februar 2015, for elektricitet fremstillet på anlæg, som er nettilsluttet den 1. januar 2016 eller senere, hvis projektet er påbegyndt inden den 1. juli 2015, og hvis det forhold, at nettilslutning ikke er opnået inden den 1. januar 2016, ikke kan tilregnes ejeren af anlægget.
Har et anlæg, som er omfattet af 1. pkt., en installeret effekt på 500 kW eller derover, er det endvidere en betingelse, at der er truffet afgørelse herom i 2015, og at ansøgning herom er modtaget af Energinet.dk senest den 31. oktober 2015.« Bestemmelsen indebærer, at Energinet.dk træffer en afgørelse, der har karakter af en skønsmæssig forvaltningsakt, da bestemmelsen ikke fuldt ud normerer indholdet af afgørelsen.
Denne vurdering beror på, dels at bestemmelsen angiver ordet »kan«, dels at de betingelser, der ifølge bestemmelsen skal være opfyldt, for at ejere kan modtage pristillæg, er skønsmæssige.
Det er således eksempelvis et krav, at »det forhold, at nettilslutning ikke er opnået inden den 1. januar 2016, ikke kan tilregnes ejeren af anlægget«.
Vurderingen af, om en ansøger i den konkrete situation opfylder kravet om manglende tilregnelse, forudsætter udøvelsen af et skøn, efter hvilket Energinet.dk ifølge forarbejderne bl.a. kan inddrage forhold som lang sagsbehandlingstid eller spørgsmål om anlæggets karakter.
Efter overgangsordningen i § 7, stk. 5, i lov nr. 744 af 1. juni 2015, stiftes ansøgers retskrav på støtte på tidspunktet, hvor Energinet.dk træffer afgørelse om pristillæg.
Det betyder, at ejere af anlæg omfattet af ordningen i § 7, stk. 5, i lov nr. 744 af 1. juni 2015 ikke kan anses for at have opnået et retskrav på støtte i henhold til dansk ret, før Energinet.dk har truffet en afgørelse herom.
Det kan efter Energi-, Forsynings- og Klimaministeriets opfattelse ikke på forhånd udelukkes, at der kan forekomme tilfælde, hvor en bekendtgørelse, der fastsætter regler om suspension af overgangsordningen, kan ramme potentielle støttemodtagere, som har afholdt udgifter i tillid til muligheden for at erhverve ret til støtte, så økonomisk intensivt og atypisk, at der vil være tale om ekspropriation.
Det må bero på en konkret vurdering, om der i det enkelte tilfælde foreligger ekspropriation.
I vurderingen vil bl.a. indgå den økonomiske betydning af de ændrede regler og de nærmere omstændigheder, der ligger til grund for, at den potentielle støttemodtager ikke har kunnet opfylde støttebetingelserne forud for suspensionen.
Er indgrebet ekspropriativt, vil den pågældende have krav på erstatning i medfør af grundlovens § 73. Kravet på erstatning må i mangel af enighed rejses ved domstolene.
Det foreslås endvidere i stk. 2, at lovforslaget kan stadfæstes 3 søgnedage efter dets vedtagelse.
Bestemmelsen fastslår, at lovforslaget følger de almindelige regler for stadfæstelse, som følger af grundlovens § 73, stk. 2. I den forbindelse bemærkes, at udgifterne til støtte for elektricitet fremstillet på solcelleanlæg kan stige markant, hvis adgangen til at træffe afgørelse efter overgangsordningen i § 7, stk. 5, i lov nr. 744 af 1. juni 2015 ikke kan suspenderes eller lukkes snarest muligt.
 Det foreslås i stk. 3, at regler udstedt i medfør af § 56 a om 60-40-ordningen, jf. 47, stk. 6, i lov om fremme af vedvarende energi, jf. lovbekendtgørelse nr. 1288 af 27. oktober 2016 med senere ændringer, kan træde i kraft ved bekendtgørelsen i Lovtidende.
 Den foreslåede ændring indebærer, at energi-, forsynings- og klimaministeren kan fastsætte regler, som træder i kraft ved bekendtgørelsen i Lovtidende.
 Formålet med ændringen er, at regler om at suspendere overgangsordningen med henblik på at imødegå en potentiel betydelig finansiering af støttebehovet til fremstilling af elektricitet fra solcelleanlæg kan træde i kraft snarest muligt.
Det foreslås i stk. 4, at loven ikke finder anvendelse på afgørelser, der er truffet efter § 7, stk. 5, i lov nr. 744 af 1. juni 2015, jf. § 47, stk. 6, i lov om fremme af vedvarende energi, jf. lovbekendtgørelse nr. 1288 af 27. oktober 2016 med senere ændringer, og som er meddelt før lovens ikrafttræden.
For sådanne afgørelser finder de hidtil gældende regler anvendelse.
Til nr. 7 Der er tale om en lovteknisk præcisering.
Med ændringen tydeliggøres, at der i bestemmelsen henvises til § 22 b og § 23, stk. 4, 3. pkt., i lov om fremme af vedvarende energi som indsat ved lovforslagets § 1, nr. 10 og 11.
 Herudover indebærer ændringsforslaget, at lovforslagets forudsatte tidspunkt for, hvornår loven har virkning for ansøgning om forundersøgelsestilladelser fastholdes.
 Ændringsforslaget træder i stedet for nr. 4 stillet i Energi-, Forsynings- og Klimaudvalgets betænkning den 16. december 2016, som samtidig tages tilbage.
Til nr. 8 Der er tale om en lovteknisk præcisering.
Med nyaffattelsen tydeliggøres, at der i bestemmelsen henvises til § 25, § 24, stk. 4, § 22 b, stk. 2 og 3, og § 23, stk. 4, 3. pkt., i lov om fremme af vedvarende energi.
Med nyaffattelsen tydeliggøres endvidere, at § 22 b, stk. 2 og 3, og § 23, stk. 4, 3. pkt., er indsat ved lovforslagets § 1, nr. 10 og 11.
 Herudover indebærer ændringsforslaget, at lovforslagets forudsatte tidspunkt for, hvornår loven har virkning for ansøgning om forundersøgelsestilladelser og etableringstilladelser, fastholdes.
 Ændringsforslaget træder i stedet for nr. 5 stillet i Energi-, Forsynings- og Klimaudvalgets betænkning den 16. december 2016, som samtidig tages tilbage.
