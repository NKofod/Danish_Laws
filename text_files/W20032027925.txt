Ankestyrelsens principafgørelse U-27-03 om 5 - årsfrist - anerkendelse - erhvervssygdom - rygsmerter - arbejdsskade - genoptagelse Resume:
 Ankestyrelsen har behandlet en sag om beregning af 5-årsfristen for genoptagelse, hvor der første gang blev truffet afgørelse om afslag på anerkendelse inden lidelsen var optaget på erhvervssygdomsfortegnelsen.
 Sagen blev inden for 5 år genoptaget efter anmodning herom i forbindelse med lidelsens optagelse på erhvervssygdomsfortegnelsen.
 Der blev på ny anmodet om genoptagelse på et tidspunkt, hvor der var gået mere end 5 år fra første afgørelse.
 Efter Ankestyrelsens vurdering var 5-årsfristen ikke udløbet, idet 5-årsfristen for genoptagelse i denne situation løb fra afgørelsen om anerkendelse, efter at lidelsen kom på erhvervssygdomsfortegnelsen, da der ved denne afgørelse forelå et nyt retligt grundlag.
 Love:
Lov om sikring mod følger af arbejdsskade - lovbekendtgørelse nr. 943 af 16. oktober 2000 - § 24, stk. 1 Sagsfremstilling:
Der blev anmeldt rygsmerter som erhvervssygdom hos en slagter, der i perioden 1983-88 var ansat dels i almindelig slagterbutik og dels på fabrik med udskæring af pålæg.
I perioden 1988-92 var sikrede beskæftiget på forskellige slagterier, og i perioden 1992-94 var han beskæftiget som asfaltarbejder.
 Der blev første gang givet afslag på anerkendelse den 24. april 1995. Lidelsen var ikke optaget på erhvervssygdomsfortegnelsen, og der var ikke grundlag for at forelægge sagen for Erhvervssygdomsudvalget.
 Der blev den 28. september 1999 anmodet om genoptagelse af sagen, da lænderyglidelser nu var optaget på erhvervssygdomsfortegnelsen.
 Den 26. oktober 1999 blev der givet afslag på anerkendelse efter erhvervssygdomsfortegnelsens gruppe E, pkt. 11 a) og b).
 Der blev den 2. november 2001 på ny anmodet om genoptagelse af sagen.
 Sagen blev behandlet i principielt møde med henblik på afklaring af fra hvilket tidspunkt 5-årsfristen for genoptagelse skulle løbe.
 Afgørelse:
 Ankestyrelsen fandt, at 5-årsfristen for sagens genoptagelse skulle regnes fra den 26. oktober 1999, hvor der første gang blev truffet afgørelse om anerkendelse, efter at lidelsen kom på erhvervssygdomsfortegnelsen.
 Ved vurderingen lagde Ankestyrelsen vægt på, at der ved afgørelsen af 26. oktober 1999 forelå et nyt retligt grundlag.
 Ankestyrelsen stadfæstede, at sagen ikke kunne genoptages, da der ikke var fremkommet nye oplysninger om omfanget af sikredes rygbelastende arbejde.
