Fremsat den 2. oktober 2013 af ministeren for forskning, innovation og videregående uddannelser (Morten Østergaard) Forslag til Lov om ændring af lov om professionshøjskoler for videregående uddannelser og lov om Danmarks Evalueringsinstitut og om ophævelse af lov om uddannelsen til professionsbachelor som pædagog (Ændringer som følge af ny pædagoguddannelse) § 1 I lov om professionshøjskoler for videregående uddannelser, jf. lovbekendtgørelse nr. 215 af 27. februar 2013, foretages følgende ændring:
 1. I § 49, stk. 4, 1. pkt., udgår », og af § 16 i lov nr. 315 af 19. april 2006 om uddannelsen til professionsbachelor som pædagog«.
§ 2 I lov om Danmarks Evalueringsinstitut, jf. lovbekendtgørelse nr. 1073 af 15. september 2010, som ændret ved § 3 i lov nr. 1235 af 18. december 2012, foretages følgende ændring:
 1. Bilag 1, nr. 3, ophæves.
 Nr. 4-27 bliver herefter nr. 3-26.
§ 3 Stk. 1. Loven træder i kraft den 1. juni 2014.
 Stk. 2. Lov nr. 315 af 19. april 2006 om uddannelsen til professionsbachelor som pædagog ophæves.
 Stk. 3. Ministeren for forskning, innovation og videregående uddannelser kan fastsætte regler for studerende, der er begyndt på uddannelsen til professionsbachelor som pædagog før den 1. juni 2014, om gennemførelse af uddannelsen.
Bemærkninger til lovforslaget Almindelige bemærkninger 1. Indledning Lovforslagets formål er at ophæve lov om uddannelsen til professionsbachelor som pædagog.
 Lovforslaget er en konsekvens af stemmeaftalen af 26. september 2013 om reform af pædagoguddannelsen mellem regeringen (Socialdemokraterne, Det Radikale Venstre og Socialistisk Folkeparti), Venstre, Dansk Folkeparti, Enhedslisten, Liberal Alliance og Det Konservative Folkeparti.
Lov om uddannelsen til professionsbachelor som pædagog blev vedtaget af Folketinget den 6. april 2006, jf.
Folketingstidende 2005-06, forhandlingerne side 2797, 5317 og 5474, tillæg A side 3322 og 3342, tillæg B side 825 og tillæg C side 438. Loven trådte i kraft 1. januar 2007. I starten af 2011 nedsatte den daværende undervisningsminister en faglig følgegruppe for uddannelsen, der skulle give generel rådgivning om uddannelsen samt planlægge og følge en evaluering af uddannelsen.
I perioden august 2011 til marts 2012 gennemførte Rambøll evalueringen af pædagoguddannelsen.
Evalueringen blev offentliggjort i april 2012. Følgegruppens anbefalinger på baggrund af evalueringen blev offentliggjort i maj 2013 i rapporten »En styrket pædagoguddannelse  anbefalinger fra Følgegruppen for pædagoguddannelsen«.
Anbefalingerne koncentrerede sig om syv temaer: deregulering og kompetencemål, faglig fordybelse og bedre rammevilkår, revision af praktik, øget specialisering, ændring af linjefagene, en mere fleksibel uddannelse samt fortsat styrkelse af uddannelsens videngrundlag.
2. Gældende ret Professionsbacheloruddannelsen til pædagog reguleres ved lov om uddannelsen til professionsbachelor som pædagog.
Loven regulerer bl.a. uddannelsens varighed, fag og faglige elementer, herunder specialisering.
Uddannelsens mål, struktur, indhold, tilrettelæggelse m.v. er reguleret i bekendtgørelse om uddannelsen til professionsbachelor som pædagog, der er udstedt med hjemmel i loven.
3. Lovforslagets indhold 3.1. Den foreslåede ordning Lovforslaget er en konsekvens af ønsket om deregulering, hvorefter regelstyringen af pædagoguddannelsen foreslås ændret.
Lov om uddannelsen til professionsbachelor som pædagog foreslås ophævet med henblik på at opnå den nødvendige fleksibilitet, der kan sikre den løbende tilpasning af pædagoguddannelsen i forhold til de krav omverdenen, og herunder pædagogernes arbejdsmarked, stiller.
Pædagoguddannelsen vil herefter blive reguleret i en bekendtgørelse, der udstedes med hjemmel i lov om erhvervsakademiuddannelser og professionsbacheloruddannelser.
Bekendtgørelsen vil blive udarbejdet på baggrund af beskrivelsen af uddannelsen i pkt. 3.2.
 Lovforslaget indeholder endvidere ændringer i lov om professionshøjskoler for videregående uddannelser og i lov om Danmarks Evalueringsinstitut som konsekvens af den foreslåede ophævelse af lov om uddannelsen til professionsbachelor som pædagog.
3.2. Fremadrettet regulering af uddannelsen til professionsbachelor som pædagog 3.2.1. Den nye pædagoguddannelse Trygge og udviklende dagtilbud til børn og unge er en af grundpillerne i det danske velfærdssystem.
Reformen af pædagoguddannelsen skal understøtte målet om øget social mobilitet i befolkningen.
Den negative sociale arv skal brydes via en tidlig indsats, så flere unge får forudsætninger for at gennemføre en erhvervskompetencegivende uddannelse.
Der skal skabes bedre rammer for det enkelte menneskes udvikling, så alle kan leve et værdigt liv, og i realiseringen af den ambition spiller det pædagogiske arbejde i velfærdsinstitutionerne en stadig større rolle.
Vuggestue- og børnehavealderen er det tidspunkt, hvor børn er både mest sårbare og mest modtagelige for støtte og indflydelse, der kan understøtte dem i deres udvikling.
Alle skal sikres mulighed for et godt liv  blandt andet via en forebyggende indsats på det sociale område.
Dette indebærer øgede krav til både dybden og bredden af de professionskompetencer, som en pædagog bør besidde.
3.2.2. Indhold i den nye pædagoguddannelse Det er hensigten, at reformen skal styrke pædagoguddannelsen på fire områder:
  Højere faglighed og kvalitet.
  Handlekompetencer og bedre sammenhæng til praksis.
  Øget specialisering med mere arbejdsmarkedsrelevans.
  Styrkede tværprofessionelle kompetencer.
 Reformen fastholder pædagoguddannelsen som en enhedsuddannelse, hvor godt og vel det første år af den 3½-årige uddannelse er fælles (Grundfagligheden). Derefter kan den studerende vælge mellem tre specialiseringer:
 1) Dagtilbudspædagogik (0-5-årige).
 2) Skole- og fritidspædagogik (6-18-årige).
 3) Social- og specialpædagogik, som tilrettelægges, så den retter sig mod tre målgrupper:
a) Børn og unge med særlige behov, b) mennesker med sociale vanskeligheder som f.eks. misbrug, hjemløshed og prostitution og c) mennesker med fysiske og psykiske funktionsnedsættelser.
Uddannelsen styrkes endvidere med et tværprofessionelt element, som skal understøtte øget samarbejde mellem blandt andet pædagoger og lærere i folkeskolen samt mellem pædagoger og socialrådgivere, sygeplejersker m.v.
Fokus skal være på det hele menneske og på det enkelte menneske.
Endelig skal uddannelsens internationale dimension styrkes, således at pædagogstuderende i fremtiden eksempelvis får bedre mulighed for at gennemføre en del af uddannelsen i udlandet.
3.2.3. Fællesdel Fællesdelen består af grundfag (60 European Credit Transfer System (ECTS)) og 1. praktikperiode (10 ECTS). Der vil i særlige tilfælde blive mulighed for at forlænge fællesdelens grundfag med 10 ECTS, således at fællesdelens grundfag i omfang kan strække sig op til 70 ECTS.
Denne mulighed vil kunne anvendes, hvis der ud fra faglige hensyn er behov for at tilrettelægge forløb med en særlig profil.
 Grundfagene vil indeholde elementer af de obligatoriske fag i den nuværende uddannelse: pædagogik, dansk, kultur og kommunikation samt institution, individ og samfund samt linjefagene.
Grundfagene vil skulle indeholde aspekter af fagligheder fra de nuværende grundfag samt en basisviden om kendskab til processer vedrørende værksted, natur, teknik, idræt m.m. fra de nuværende linjefag, som i høj grad anvendes i arbejdet med tilrettelæggelse og gennemførelse af aktiviteter.
I Grundfagligheden vil der derfor indgå viden om:
  Pædagogik.
  Psykologi (udviklingspsykologi).
  Sundhed.
  Sprog (dansk) og Kommunikation.
  Samfund.
  Æstetiske lærings- og udtryksformer.
  It- og mediepædagogik.
Det sikres, at kønsdimensionen indgår i de relevante vidensområder i grundfagligheden.
Desuden sikres det, at alle studerende har kompetencer til at kunne gennemføre »den svære samtale«, eksempelvis med forældre.
Endelig sikres det, at viden om etik og værdier indgår i grundfagligheden.
3.2.4. Specialiseringsdel Øgede specialiseringsmuligheder skal give de studerende mulighed for at tilegne sig en mere specialiseret viden og kompetencer, der matcher behovet på henholdsvis småbørnsområdet, børne- og ungeområdet samt det socialpædagogiske område.
Den studerende vælger specialisering efter at have gennemført 1. praktikperiode på fællesdelens 2. semester.
Specialiseringsdelen består af specialiseringsfag på 60 ECTS, 2., 3., og 4. praktikperiode på henholdsvis 30, 30 og 5 ECTS samt bachelorprojektet på 15 ECTS.
Som nævnt vil der i særlige tilfælde blive mulighed for at forlænge fællesdelens grundfag med 10 ECTS, således at specialiseringsfagene i omfang kan reduceres til 50 ECTS.
Sådanne forløb skal være begrundet i faglige hensyn eller særlige aftagermæssige behov.
I alle tilfælde skal uddannelsen have et samlet omfang på 210 ECTS.
3.2.4.1. Overordnet indholdsbeskrivelse af specialiseringerne 3.2.4.1.1. Dagtilbudspædagogik Pædagoger med denne specialisering opnår særlige kompetencer til at arbejde inden for det pædagogiske felt, der retter sig mod 0-5-årige.
Formålet er at uddanne pædagoger, der har særlige kompetencer til at skabe et miljø, hvor omsorg, udvikling og læring skaber optimale betingelser for et stimulerende og trygt børneliv.
 Pædagoger med denne specialisering vil særligt opnå viden, herunder specialpædagogisk viden, om bl.a. 0-5-åriges udviklingsbehov, opsporing og forebyggelse af mistrivsel, sprogtilegnelse og -stimulering, herunder i forhold til tosprogede børn, inklusionsarbejde, herunder i forhold til udsatte børn, forældresamarbejde, leg og bevægelser samt pædagogisk udvikling og læring.
 Specialiseringen målrettes især vuggestuer og børnehaver.
3.2.4.1.2. Skole- og fritidspædagogik Pædagoger, der har valgt at gennemføre denne specialisering, opnår særlige kompetencer til at arbejde inden for det pædagogiske felt, der retter sig mod skolebørn og unge i 6-18 års alderen.
Formålet er at uddanne pædagoger, der har særlige kompetencer både til at indgå i det pædagogiske arbejde med børn og unge inden for det fritids- og ungdomspædagogiske område, herunder skolefritidsordninger, fritidshjem og klubber.
Desuden vil pædagogerne få kompetencer til at indgå i skolens samlede aktivitetsområder, herunder i en understøttende rolle i forhold til undervisningen generelt samt i afgrænsede undervisningsopgaver i indskolingen.
 Pædagoger med denne specialisering vil særligt opnå viden, herunder specialpædagogisk viden, om bl.a. 6-18-åriges udviklingsbehov, dannelsesprocesser i forhold til børn og unge, udvikling af børns og unges lærelyst samt kreativitet og sociale kompetencer, forebyggelse og sundhed for børn og unge, sprogtilegnelse og -stimulering, forældresamarbejde, inklusionsarbejde, herunder i forhold til udsatte børn og unge samt pædagogik og didaktik.
3.2.4.1.3. Social- og specialpædagogik Pædagoger, der har valgt denne specialisering, opnår særlige kompetencer til at opspore, støtte og udvikle børn med særlige behov, f.eks. fysiske og psykiske funktionsnedsættelser.
Specialiseringen skal desuden give pædagoger kompetencer til at sikre omsorg, læring og udvikling for unge og voksne.
Formålet er at uddanne pædagoger, der har særlige kompetencer til at indgå i det pædagogiske arbejde i forhold til tre overordnede målgrupper:
 a) Børn og unge med særlige behov.
 b) Mennesker med sociale vanskeligheder som f.eks. misbrug, hjemløshed og prostitution.
 c) Mennesker med fysiske og psykiske funktionsnedsættelser.
 Pædagoger med specialisering i social- og specialpædagogik vil særligt opnå viden om bl.a. lovgivningen på det sociale område, målgruppens karakteristika og behov, forebyggelse af marginalisering og udstødelse, etik og værdier, iværksættelse af processer, der understøtter borgerens motivation, udvikling og evne til at danne relationer m.m.
3.2.5. Kompetencemål Der udvikles fælles kompetencemål for uddannelsen.
Kompetencemålene fastsættes i den kommende bekendtgørelse.
 I fællesdelen forventes at indgå følgende kompetencemål:
  2 kompetencemål med afsluttende prøver for grundfagene.
  1 kompetencemål med afsluttende prøve for 1. praktik.
 I specialiseringsdelen forventes at indgå følgende kompetencemål:
  1-2 obligatoriske kompetencemål med afsluttende prøver (herunder monofaglige kompetencer, som kun har relevans for en enkelt specialisering).
  1-2 valgfrie kompetencemål med afsluttende prøver (herunder tværgående kompetencer).
  1 kompetencemål med afsluttende prøve for det tværprofessionelle element.
  2 kompetencemål med afsluttende prøver for 2. og 3. praktik.
  1 kompetencemål med afsluttende prøve for bachelorprojektet (hvori 4. praktik er knyttet).
 Antallet af kompetencemål vil kunne blive justeret i samspil med sektorens faglige eksperter.
Studerende på de tre specialiseringer skal bestå i alt tre afsluttende prøver i obligatoriske og valgfri kompetencemål som en del af deres specialisering.
I de obligatoriske kompetencemål vil der kunne indgå monofaglige elementer, som kun har relevans for den pågældende specialisering.
Et eksempel kunne være diagnoser og medikamenters virkning inden for social- og specialpædagogik.
De valgfri kompetencemål skal som udgangspunkt indeholde tværfaglige elementer.
Et eksempel kunne være sundhed, krop og bevægelse, men også elementer som afspejler aktuelle behov på arbejdsmarkedet, f.eks. i forhold til udsatte børn og unge.
De valgfri kompetencemål skal som udgangspunkt indeholde tværfaglige elementer med henblik på stadig at sikre de studerende tværfaglige, specialiserede kompetencer.
Udgangspunkt for indholdet af de valgfrie kompetencemål er, at de særligt tager afsæt i de praktiske elementer af de nuværende linjefag/aktivitetsfag (sundhed, krop og bevægelse, udtryk, musik og drama samt værksted, natur og teknik), herunder tilrettelæggelse af udviklings-/læringsaktiviteter der tager afsæt i aspekter af idræt, biologi, viden om kost og hygiejne, musik, drama, billedkunst, håndværk, natur og fritidsliv, it og medier.
Der skal igangsættes et fagligt funderet udviklingsarbejde med henblik på udvikling af kompetencemålene.
I dette arbejde skal det sikres, at de praktisk-musiske fagområder bliver stærkt repræsenteret i forbindelse med de valgfri kompetencemål.
Den enkelte professionshøjskole får en forpligtelse til at udbyde fagmoduler, der skal sikre, at de studerende er fagligt forberedt på at gå til afsluttende prøver i samtlige kompetencemål på pædagoguddannelsen, herunder også de valgfrie kompetencemål.
Af hensyn til sikringen af det nødvendige studentergrundlag og faglige niveau vil det enkelte uddannelsessted imidlertid ikke være forpligtet til at udbyde fagmoduler og gennemføre afsluttende prøver i samtlige kompetencemål.
Derfor skal professionshøjskolen sikre, at en studerende, der ønsker et kompetencemål, som ikke udbydes på det pågældende uddannelsessted, har mulighed for at gennemføre dette på et af professionshøjskolens øvrige uddannelsessteder.
3.2.6. Det tværprofessionelle element og bachelorprojektet Som en del af uddannelsens specialiseringsdel indgår det tværprofessionelle element, der giver muligheder for en styrkelse af de studerendes viden om og kompetencer til at samarbejde på tværs af fag- og professionsgrænser og indgå i fleksibel opgavevaretagelse om eksempelvis udsatte børn eller samarbejde med lærere i folkeskolen.
Den faglige skærpelse af det tværprofessionelle vil sikres i kompetencemålet herfor.
Også bachelorprojektet vil indgå som en del af specialiseringen.
Forøgelsen af bachelorprojektet fra 12 ECTS til 15 ECTS skal styrke fagligheden.
For at øge uddannelsens kobling til praksis, skal der indgå praksiselementer i projektet bl.a. gennem øgede krav om selvstændig indsamling af empiri i sidste praktikperiode.
3.2.7. Tilrettelæggelse af praktikken Praktikken omlægges, så størstedelen af den samlede praktik afvikles i relation til specialiseringen.
I stedet for de nuværende 3 praktikperioder vil der i den ny uddannelse indgå 4 praktikperioder, hvoraf den første ligger inden for rammerne af fællesdelen, og de øvrige tre perioder indgår som en del af uddannelsens specialiseringsdel.
Udvidelsen fra 3 til 4 praktikperioder skal bidrage til bedre dynamik og en hyppigere vekselvirkning mellem teori og praksis.
3.2.7.1. Praktikforløbet Første praktikperiode: Grundpraktik på 10 ECTS: Ulønnet prøvepraktik på 2. semester, hvor den studerende oplever hverdagen i et praktiksted som et led i fællesdelen.
 Anden praktikperiode: Specialiseringspraktik på 30 ECTS (6 måneder): Lønnet praktik med start i 3. semester, som skal foregå på et praktiksted i tilknytning til specialiseringen.
 Tredje praktikperiode: Specialiseringspraktik på 30 ECTS (6 måneder): Lønnet praktik med start i 5. semester, som skal foregå på et praktiksted i tilknytning til specialiseringen.
Fjerde praktikperiode: Undersøgende praktik på 5 ECTS: Ulønnet praktik i 7. semester i sammenhæng med bachelorprojektet, som vil foregå på praktikstedet i tilknytning til specialiseringen.
Praktikken er en observationspraktik, hvor den studerende indhenter empiri med henblik på en større praksisdimension i bachelorprojektet.
Med henblik på en bedre kobling mellem teori og praktik og for at øge de studerendes læringsudbytte skal der stilles centrale krav til studiedage under praktikken.
Der indføres en bestemmelse i bekendtgørelsen, som beskriver formålet med studiedagene og de krav, der stilles til gennemførelsen af studiedagene som en central del af praktikken.
Hensigten er, at de studerende kan opnå den viden og de færdigheder, som beskrives i kompetencemålene (slutmålene) for praktikken.
De afsluttende prøver i kompetencemål for 1., 2. og 3. praktik bedømmes »Bestået« henholdsvis »Ikke bestået«. 4. praktik er tilknyttet bachelorprojektet.
Hvis prøven bedømmes til »Ikke bestået«, afholder professionshøjskolen en afklarende samtale om det videre studieforløb med den studerende inden reeksamen.
3.2.8. Udbud og dimensionering Professionshøjskolen skal inden for institutionens samlede dimensionering for pædagoguddannelsen vægte de tre specialiseringer efter arbejdsmarkedets efterspørgsel inden for de tre områder, herunder sikre at der er specialiserede praktikpladser nok til alle studerende på hver specialisering.
Alle professionshøjskoler, der udbyder den nuværende pædagoguddannelse, skal som udgangspunkt udbyde alle tre specialiseringer.
Den enkelte professionshøjskole skal dog dokumentere den nødvendige faglige kapacitet og studentergrundlag som forudsætning for udbud af specialiseringerne.
En professionshøjskole vil kunne søge Ministeriet for Forskning, Innovation og Videregående Uddannelser om dispensation til udelukkende at udbyde to specialiseringer.
 Professionshøjskolerne får tilsammen en national forsyningsforpligtelse i forhold til at sikre et samlet udbud og en samlet volumen af de tre specialiseringer, der sikrer arbejdsmarkedets behov over hele landet.
3.2.9. Sammenligning af den nuværende og den foreslåede nye pædagoguddannelse *I den nuværende uddannelse udgør specialiseringen i alt 35 ECTS-point, sammensat af 10 ECTS-point fra pædagogikfaget, 5 ECTS-point fra linjefaget og 15 ECTS-point fra praktikken.
Der er afsat 5 selvstændige ECTS-point, der ikke er bundet op på de øvrige fag eller praktikken.
**Uddannelsens tværprofessionelle element er bundet op på de øvrige fag og sammensættes af elementer svarende til 8 ECTS.
Der er ikke afsat selvstændige ECTS-point til det tværprofessionelle element.
 Den nye pædagoguddannelse vil blive evalueret i 2020, som er 2 år efter uddannelsens første gennemløb.
4. Økonomiske og administrative konsekvenser for stat, regioner og kommuner Lovforslaget har ingen økonomiske og administrative konsekvenser for stat, regioner og kommuner.
5. Økonomiske og administrative konsekvenser for erhvervslivet Lovforslaget har ingen økonomiske og administrative konsekvenser for erhvervslivet.
6. Administrative konsekvenser for borgerne Lovforslaget har ingen administrative konsekvenser for borgerne.
7. Miljømæssige konsekvenser Lovforslaget har ingen miljømæssige konsekvenser.
8. Forholdet til EU-retten Lovforslaget indeholder ikke EU-retlige aspekter.
9. Høring Et udkast til lovforslag har været sendt i høring hos følgende myndigheder, organisationer m.v.:
 Akademikernes Centralorganisation, BUPL, Børnerådet, Børnesagens Fællesråd, Censorformandskabet for Pædagoguddannelsen, Danmarks Evalueringsinstitut, Danmarks Lærerforening, Skolelederforeningen, Dansk Arbejdsgiverforening, Dansk Erhverv, Dansk Industri, Dansk Magisterforening, Danske Regioner, Danske Studerendes Fællesråd, Danske Universiteter, De Samvirkende Invalideorganisationer, Det Centrale Handicapråd, Funktionærernes og Tjenestemændenes Fællesråd, KL, Landsorganisationen i Danmark (LO), Lærernes Centralorganisation, Pædagogstuderendes Landssammenslutning, Professionshøjskolernes Bestyrelsesforening, Professionshøjskolernes Rektorkollegium, Rådet for Erhvervsakademiuddannelser og Professionsbacheloruddannelser, Rådet for Socialt Udsatte, Skole og Forældre, Socialpædagogernes Landsforbund.
10. Sammenfattende skema Bemærkninger til lovforslagets enkelte bestemmelser Til § 1 Ministeren for forskning, innovation og videregående uddannelser har i lov om professionshøjskoler for videregående uddannelser hjemmel til ved bekendtgørelse at ophæve § 16 i lov om uddannelsen til professionsbachelor som pædagog.
Da lov om uddannelsen til professionsbachelor som pædagog i det hele foreslås ophævet, jf. lovforslagets § 3, stk. 2, foreslås ministerens hjemmel til alene at ophæve § 16 i lov om uddannelsen til professionsbachelor som pædagog at udgå af lov om professionshøjskoler for videregående uddannelser.
Til § 2 Efter § 2, stk. 1, 1. pkt., i lov om Danmarks Evalueringsinstitut gennemfører Danmarks Evalueringsinstitut (EVA) systematiske evalueringer af læring og uddannelser og undervisning ved offentlige og private institutioner, der er omfattet af de love, der er nævnt i lovens bilag 1, hvilket lov om uddannelsen til professionsbachelor som pædagog er.
Da lov om uddannelsen til professionsbachelor som pædagog i det hele foreslås ophævet, jf. lovforslagets § 3, stk. 2, foreslås henvisningen til denne lov i bilag 1 i lov om Danmarks Evalueringsinstitut tilsvarende ophævet.
Uddannelsen til professionsbachelor som pædagog kan dog stadig evalueres af EVA, da lov om erhvervsakademiuddannelser og professionsbacheloruddannelser, der fremadrettet er den retlige ramme for pædagoguddannelsen, er omfattet af EVAs kompetence, jf. bilag 1, nr. 1, i lov om Danmarks Evalueringsinstitut.
Til § 3 Det foreslås i bestemmelsens stk. 1, at loven træder i kraft den 1. juni 2014.
 Ikrafttrædelsestidspunktet skal sikre, at iværksættelse af ændringerne af pædagoguddannelsen kan træde i kraft så hurtigt som muligt med henblik på optagelse august 2014.
Den foreslåede bestemmelse i stk. 2, ophæver lov om uddannelsen til professionsbachelor som pædagog.
Pædagoguddannelsen skal fremover reguleres ved en bekendtgørelse udstedt med hjemmel i § 22 i lov om erhvervsakademiuddannelser og professionsbacheloruddannelser i lighed med andre professionsbacheloruddannelser.
Målet er bedre sammenhæng og fleksibilitet med henblik på et samlet løft af de videregående uddannelser.
Med den foreslåede bemyndigelse i stk. 3, kan ministeren for forskning, innovation og videregående uddannelser fastsætte bestemmelser i den kommende bekendtgørelse om pædagoguddannelsen for studerende, der er begyndt på uddannelsen til professionsbachelor som pædagog før 1. juni 2014, om gennemførelse af uddannelsen.
Det kan herunder bestemmes, at de studerende kan fortsætte uddannelsen efter de hidtidige regler eller skal fortsætte uddannelsen efter de nye regler.
Ministeren kan bemyndige uddannelsesinstitutionerne til at fastsætte regler herom i studieordningen.
