Skriftlig fremsættelse (8. oktober 2014) Økonomi- og indenrigsministeren (Morten Østergaard):
 Herved tillader jeg mig for Folketinget at fremsætte:
Forslag til lov om ændring af lov om frikommuner m.v. (Forlængelse af perioden for frikommuneforsøg) (Lovforslag nr.
L 12) Med lovforslaget ønsker regeringen at skabe mulighed for, at de forsøg, som de ni frikommuner har haft mulighed for at igangsætte under frikommuneforsøget, kan videreføres frem til den 30. juni 2017.
 Lovforslaget er en del af udmøntningen af regeringens og KLs aftale af 3. juni 2014 om kommunernes økonomi for 2015.
 Det fremgår bl.a. af aftalen, at regeringen vil søge tilslutning til, at igangværende frikommuneforsøg kan videreføres indtil medio 2017. Efter den gældende lov om frikommuner m.v. udløber frikommuneforsøget den 31. december 2015. Med en forlængelse kan forsøgene fortsætte, mens frikommunerne i foråret 2016 evaluerer forsøgene, og regeringen og Folketinget efterfølgende beslutter, hvilke forsøg der skal føre til lovændringer, som kan komme alle 98 kommuner til gavn.
 En forlængelse med 18 måneder forventes at give de nødvendige tidsmæssige rammer for frikommunernes evalueringer af de enkelte forsøg, den tværgående opsamling herpå, den politiske opfølgning og endelig den eventuelle lovgivningsmæssige udmøntning.
Forlængelsen vil give mulighed for, at frikommunerne ikke skal afvikle forsøg, der er politisk ønske om skal føre til lovændringer til glæde for alle landets kommuner.
Det vil bidrage til en mere smidig og ubureaukratisk overgang ved forsøg, der måtte give anledning til ændret regulering for alle 98 kommuner.
 Lovforslaget foreslås at træde i kraft den 1. januar 2015.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
