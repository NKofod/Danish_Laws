SU - renter og gebyrer ved opsigelse af lån Statens Administrations tilskrivning af rente og gebyr for hhv. opsigelse og rykkerskrivelser var i overensstemmelse med retsgrundlaget, dog var SU-bekendtgørelsen rette hjemmel for opkrævning af gebyr for opsigelsen af lånet.
Afgørelse herom var inden for ankenævnets kompetenceområde.
Din klage vedrørende renter og gebyrer I e-mail af 27. januar 2013 har du klaget over Statens Administrations (tidl. Økonomistyrelsen) afgørelse af 23. januar 2013 om opsigelse med tilskrivning af renter og gebyrer.
Ankenævnets afgørelse Nævnet tiltræder Statens Administrations afgørelse af 23. januar 2013 om tillæg af renter, rykkergebyr og opsigelsesgebyr i forbindelse med opsigelsen af gæld efter for meget udbetalt SU.
Begrundelse Ankenævnet skal indledende bemærke, at nævnet har kompetence til at træffe afgørelse i sagen, da de krav, som er opstået på baggrund af renter og gebyrer, alle er tilskrevet det oprindelige krav med henvisning til reglerne i SU-loven og tilhørende bekendtgørelser.
På den baggrund har nævnet besluttet at behandle din klage.
Vedrørende rentetilskrivning SU-loven (dagældende lovbekendtgørelse nr. 661 af 29. juni 2009) indeholder bl.a. følgende bestemmelser (uddrag):
§ 31. () Stk. 3. De til enhver tid skyldige beløb, herunder misligholdt gæld, forrentes med en årlig rente, der svarer til den, der følger af lov om renter ved forsinket betaling.
Renten tilskrives månedligt.
 Renteloven (lovbekendtgørelse nr. 743 af 04. september 2002) indeholder bl.a. følgende bestemmelser (uddrag):
§ 5. Renten efter forfaldsdagen fastsættes til en årlig rente, der svarer til den fastsatte referencesats med et tillæg på 7 pct.
Som referencesats anses i denne lov den officielle udlånsrente, som Nationalbanken har fastsat henholdsvis pr. den 1. januar og den 1. juli det pågældende år.
() Du har i din klage bl.a. anført, at hovedstolen incl. renter og gebyrer ikke er korrekt.
Du har i din skrivelse af 7. februar 2013 anført, at gebyrer og renter ikke er opkrævet på et sagligt grundlag.
Ankenævnet må imidlertid konstatere, at kravet i tiden mellem august 2012 og oktober 2012 er tillagt renter i overensstemmelse med lovgivningen herom, og har ikke på den baggrund grundlag for at tilsidesætte Statens Administrations afgørelse af 23. januar 2013 for så vidt angår renterne indtil 1. februar 2013.
Gebyr for 2 rykkerskrivelser SU-bekendtgørelsen (dagældende bekendtgørelse nr. 455 af 08. juni 2009) indeholdt på tidspunktet for udstedelsen af rykkerne bl.a. følgende bestemmelse (uddrag):
§ 75. Der udskrives rykkermeddelelse eller opsigelse af tilbagebetalingsordningen, hvis indbetaling ikke sker rettidigt på gæld som følge af for meget udbetalt uddannelsesstøtte.
Der beregnes et gebyr på 35 kr. for udskrivning af hver rykkermeddelelse. () Du har i din skrivelse af 7. februar 2013 anført, at gebyrerne ikke er opkrævet på et sagligt grundlag.
Ankenævnet må imidlertid konstatere, at der er sendt to rykkere til dig, og at der i overensstemmelse hermed er opkrævet rykkergebyr i afgørelsen af 23. januar 2013 i, jf.
SU-bekendtgørelsens § 75.
 Nævnet har ikke på den baggrund grundlag for at tilsidesætte Statens Administrations afgørelse af 23. januar 2013 for så vidt angår rykkergebyrerne.
Gebyr for opsigelse SU-loven (dagældende lovbekendtgørelse nr. 661 af 29. juni 2009) indeholder bl.a. følgende bestemmelser (uddrag):
 § 38. Undervisningsministeren fastsætter regler om gebyr for rykkerbrev og opsigelse efter udløbet af den betalingsfrist, der er fastsat ved opkrævning af for meget udbetalt uddannelsesstøtte, der er givet efter denne lov eller tidligere lovgivning om uddannelsesstøtte.
 Stk. 2. Finansministeren fastsætter regler om betaling af gebyrer i forbindelse med tilbagebetaling af stats- og studielån.
 Gebyrbekendtgørelsen (bekendtgørelse nr. 1341 af 20. december 2012 om gebyrer for ekspedition af Statens Administrations finansforvaltningsopgaver), som har hjemmel i SU-lovens § 38, stk. 2, indeholder bl.a. følgende bestemmelser (uddrag):
 § 2. For ekspedition af finansforvaltningsopgaver i forbindelse med tilbagebetaling af studiegæld opkræves følgende gebyrer:
() 4) Opsigelse af lån: 150 kr.
 SU-bekendtgørelsen (bekendtgørelse nr. 1269 af 17. december 2012, som trådte i kraft 1. januar 2013) indeholdt på tidspunktet for opsigelsen bl.a. følgende bestemmelse (uddrag):
§ 75. Der udskrives rykkermeddelelse eller opsigelse af tilbagebetalingsordningen, hvis indbetaling ikke sker rettidigt på gæld som følge af for meget udbetalt uddannelsesstøtte. (). Der beregnes et gebyr på 150 kr. for udskrivning af hver opsigelse.
Beløbet lægges til gælden, og indbetaling afskrives forlods på gebyret.
 Du har i din skrivelse af 7. februar 2013 bl.a. anført, at det ikke fremgår af hjemmesiden, at der skal betales opsigelsesgebyr.
 Opsigelsesgebyret, som blev tilskrevet gælden i afgørelse af 23. januar 2013, er ifølge Statens Administrations afgørelse af 1. februar 2013 opkrævet i medfør af bekendtgørelsen om gebyrer for ekspedition, og er tilskrevet hovedstolen i forbindelse med opsigelsen af lånet den 23. januar 2013.
Ankenævnet kan konstatere, at § 2, stk. 1, nr. 4, i bekendtgørelsen om gebyrer ikke indeholder hjemmel til at tillægge gælden gebyr ved opsigelse af gæld som følge af for meget udbetalt SU.
Bestemmelsen omhandler ifølge sin ordlyd alene lån.
Hjemmelsbestemmelsen for bekendtgørelsen, SU-lovens § 38, stk. 2, indeholder alene hjemmel til at udstede regler om betaling af gebyrer i forbindelse med tilbagebetaling af stats- og studielån.
Der er således ikke hjemmel i den specifikke bestemmelse, som Statens Administration henviser til.
Det følger imidlertid af SU-bekendtgørelsens § 75, stk. 1, 3. pkt., at der beregnes et gebyr på 150 kr. for opsigelse.
Gebyret har således hjemmel i SU-bekendtgørelsen og er lovligt tillagt gælden.
Det forhold, at Statens Administration i sin afgørelse af 1. februar 2013 henviser til en anden regel, kan ikke føre til andet resultat.
 På den baggrund har ankenævnet ikke grundlag for at tilsidesætte Statens Administrations afgørelse af 23. januar 2013 om tilskrivning af opsigelsesgebyr.
Sagsfremstilling Statens Administration har i brev af 18. december 2012 fremsendt 2. rykkerskrivelse til dig vedrørende tilbagebetaling af for meget udbetalt SU.
 Statens Administration har i brev af 23. januar 2013 opsagt gælden til omgående indfrielse og tillagt renter, rykkergebyrer og opsigelsesgebyr til den samlede gæld.
Du har i e-mail af 27. januar 2013 klaget over afgørelsen om opsigelse, idet du henviser til, at du finder din gæld betalt, og at den hovedstol, som fremkommer ved tilskrivning af renter, rykkergebyr og opsigelsesgebyr, ikke er korrekt.
Du henviser til, at du på styrelsens hjemmeside har været oplyst om et lavere slutbeløb, som du har betalt.
Statens Administration har i brev af 1. februar 2013 henvist til, at du den 16. oktober 2012 indbetalte et beløb svarende til kravets størrelse den 1. august 2012, og at beløbet er tilskrevet renter siden da.
Statens Administration henviser til reglerne i gebyrbekendtgørelsens § 2, stk. 4, vedrørende opsigelsesgebyret, og til reglerne i § 75 i SU-bekendtgørelsen vedrørende rykkergebyrerne.
 Du har i e-mail af 7. februar 2013 klaget til Ankenævnet for Statens Uddannelsesstøtteordninger og bl.a. anført, at gebyr og renter er opkrævet uden sagligt grundlag, og at der ikke fremgår noget opsigelsesgebyr af hjemmesiden.
 Statens Administration har i brev af 11. februar 2013 til dig henvist til, at der tilskrives renter ifølge § 31, stk. 3, i SU-loven, at din indbetaling den 16. oktober 2012 ikke tog højde for de renter, der er tilskrevet siden august 2012, at rykkerskrivelserne er pålagt gebyr i henhold til § 75 i SU-bekendtgørelsen, og at opsigelsen den [23]. januar 2013 er pålagt et opsigelsesgebyr i henhold til § 2, stk. 1, nr. 4, i gebyrbekendtgørelsen.
 Finansministeriet har i e-mail af 22. februar 2013 fremsendt din klage, som ministeriet har modtaget af Statens Administration, til ankenævnet, idet ministeriet finder, at ankenævnet er rette klageinstans.
Ankenævnet har ved brev af 20. marts 2013 fremsendt sagens akter til dig, således at du havde lejlighed til at fremkomme med bemærkninger hertil.
Ankenævnet har ikke modtaget bemærkninger fra dig i den anledning.
