Fremsat den 14. marts 2017 af Josephine Fock (ALT), René Gade (ALT) og Roger Matthisen (ALT) Forslag til folketingsbeslutning om mulighed for lokale valutaer Folketinget pålægger regeringen at fremsætte lovforslag, der muliggør indførelsen af lokale valutaer i Danmark.
Lovforslaget skal fremsættes inden den  1. november 2017.
Bemærkninger til forslaget Inden for de sidste årtier, og især efter finanskrisen, er flere og flere lokale valutaer med succes skudt op rundt omkring i Europa.
 Lokale valutaer, også kaldet komplementære valutaer, fungerer i samarbejde med og ikke i konkurrence med nationale valutaer og har i flere tilfælde haft en positiv effekt på den lokale handel.
I lande som Frankrig, Holland, Tyskland og England har man flere steder indført lokale valutaer, der har gavnet det lokale forretningsliv, den lokale kreativitet og den lokale fællesskabsfølelse.
I bydelen Brixton i London gik det lokale forretnings- og foreningsliv sammen og lavede Brixton Pound, der i dag kan bruges som betaling i omkring 250 lokale forretninger, som så igen bruger Brixton Pound lokalt.
På den måde kommer pengene altså i lokal cirkulation, hvilket har været medvirkende til at øge efterspørgslen på lokale varer og løsninger.
I Brixton har lokale borgerinitiativer for eksempel sat solceller op på tagene af de lokale bygninger, og de sælger strømmen til lokale forretninger, ligesom små bæredygtige drivhuse, der sælger salat til lokale forretninger, popper op rundtom i bydelen.
Lokale valutaer understøtter således både eksisterende forretninger og inspirerer og støtter lokalt, bæredygtigt iværksætteri.
 En anden fordel ved lokale valutaer er, at de kan have en positiv effekt på miljøet, fordi transporttiden og de miljømæssige omkostninger reduceres, når afstanden mellem producent og sælger forkortes.
Behov for fleksibel lov med klare rammer I dag er er det kun Nationalbanken, der må trykke penge i Danmark, hvorfor det ikke er muligt at oprette lokale valutaer.
Således siger § 170 i straffeloven  der senest blev anvendt under anden verdenskrig  at trykkeri af lokal valuta kan straffes med op til 3 måneders fængsel.
Der henvises til svar fra finansministeren på ULØ alm. del  spørgsmål 13 (folketingsåret 2016-17).
Alternativet ønsker at ændre denne bestemmelse i straffeloven og åbne op for, at man på lokalt plan kan eksperimentere med lokale valutaer.
Derudover bør § 8 i lov om Nationalbanken og §§ 2 og 4 i møntloven tilpasses, så de ligeledes åbner op for udstedelse af lokale valutaer.
Lokale valutaer kan udmøntes på mange forskellige måder, alt efter lokalområdets behov.
Ofte vil den lokale valuta både have en digital form og en fysisk form, men der er også eksempler på lokale valutaer, som udelukkende er digitale, og lokale valutaer, som udelukkende er fysiske.
Det er også muligt at opbygge betalingssystemer, hvor brugerne delvis kan betale i den komplementære valuta og delvis i den nationale valuta.
Det afgørende er, at lovgivningen sætter nogle klare, men fleksible rammer for lokale valutaer.
Lokal valuta understøtter alle tre bundlinjer En af fordelene ved lokale valutaer er, at de kan understøtte den økonomiske bundlinje ved at fremme lokal handel og sammenhængskraft, samtidig med at de har potentialet til at styrke den sociale og miljømæssige bundlinje.
På den måde er lokale valutaer altså mere end blot et anonymt betalingsmiddel, som hjælper profit med at skifte hænder, fordi de netop også understøtter alt det, som ligger rundt om de rent monetære transaktioner.
En anden fordel er, at lokale valutaer er lokale i deres natur og derfor ikke bliver flyttet ud af landet.
Det understøtter lokale virksomheder og iværksættere og forhindrer, at pengene bliver flyttet i skattely, men det gør også, at lokalsamfundet ikke kun arbejder for pengenes skyld, fordi pengene også kommer til at arbejde for lokalsamfundet.
En tredje fordel er, at lokale valutaer typisk cirkulerer hurtigere end den nationale valuta.
Dette betyder større likviditet og højere omsætning for små og mellemstore virksomheder i lokalsamfundet.
Lokale valutaer i EU Lokale valutaer trives allerede rigtig mange steder i EU.
Som eksempler kan nævnes Bristol Pound i Storbritannien, Chiemgauer i Tyskland og SoNantes i Frankrig.
Alle disse lokale valutaer er indrettet på forskellige måder, som passer til det enkelte lokalsamfund.
Den udbredte brug af lokal valuta viser, at der ikke er nogen EU-forhold, som forhindrer Danmark i at lovliggøre lokale valutaer.
Faktisk modtager flere af initiativerne for lokale valutaer støtte fra EU, som også har set potentialet til at skabe lokal bæredygtig vækst og sammenhold i og på tværs af lokalsamfund gennem brugen af lokale valutaer.
Adgang til SKAT og falskmøntneri Handler med lokal valuta er omfattet de samme skatte-, moms- og afgiftsregler som al anden handel.
For at sikre en fornuftig indføring af lokale valutaer, og for at sikre ukomplicerede moms-, afgifts- og skattebetalinger, bør det være muligt for de deltagende forretninger at indberette moms og salg i den lokale valuta elektronisk på lige fod med danske kroner.
Dette ventes ikke at udgøre et større problem, da de lokale valutaer som udgangspunkt er 1:1 med kronen.
Derudover er der med lokal valuta, som med al valuta, en risiko for falskmøntneri.
Denne risiko skal man selvfølgelig tage alvorligt, men det antages, at den lokale natur af de komplimentære valutaer gør risikoen mindre  både fordi gevinsten ved falskmøntneri er mindre, da pengene kan bruges færre steder, og fordi risikoen for at blive opdaget er større i et lokalsamfund, hvor borgerne i mange tilfælde kender hinanden.
Skriftlig fremsættelse Josephine Fock (ALT):
 Som ordfører for forslagsstillerne tillader jeg mig herved at fremsætte:
Forslag til folketingsbeslutning om mulighed for lokale valutaer (Beslutningsforslag nr.
B 82) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
