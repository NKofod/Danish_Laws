Skriftlig fremsættelse (3. oktober 2017) Skatteministeren (Karsten Lauritzen):
 Herved tillader jeg mig for Folketinget at fremsætte:
Forslag til lov om ændring af registreringsafgiftsloven og brændstofforbrugsafgiftsloven (Ændring af registreringsafgiften, ændring af fradrag for sikkerhedsudstyr, forhøjelse af tærskelværdi og tillæg for energieffektivitet, stramning af regler om leasing m.v. af køretøjer, forhøjelse af reparationsgrænsen og forhøjelse og øget differentiering af brændstofforbrugsafgift m.v.) (Lovforslag nr.
L 4) Regeringen og Dansk Folkeparti indgik den 21. september 2017 aftale om omlægning af bilafgifterne, der bl.a. nedsætter registreringsafgiften og tilskynder til mere trafiksikre biler.
 Lovforslaget udmønter de dele af aftalen, som vedrører bilafgifterne.
Et dynamisk samfund bygger på, at man let og sikkert kan bevæge sig fra sted til sted.
Mobilitet er et samfundsgode.
Derfor skal det være billigere at bevæge sig for familier med et stort transportbehov.
 De høje afgifter på nye biler hindrer også en omstilling til sikrere biler, som samtidig anvender den nyeste miljøvenlige teknologi.
 På trods af de seneste to års lempelser af bilafgifter, har Danmark fortsat verdens højeste afgifter, som trods afgifternes høje niveau kun i begrænset omfang afspejler den enkelte bils miljøbelastning.
Afgifterne på bilerne bidrager til finansiering af den offentlige velfærd.
Men i stigende grad opleves det, at leasingbiler kan køre rundt i Danmark til en meget lav eller slet ingen afgift.
 Formålet med lovforslaget er at sikre, at danskerne og især familierne får bedre muligheder for at købe sikrere og mere miljørigtige biler, som i højere grad afspejler deres behov.
Med lovforslaget nedsættes den lave registreringsafgiftssats for personbiler og motorcykler samtidigt med at skalaknækket forhøjes.
Ligeledes nedsættes den gældende minimumsafgift for campingbiler.
Lovforslaget indeholder herudover en stramning af reglerne om leasing af biler, hvor der indføres nye regler om genberegning af afgiftspligtig værdi og eventuel efteropkrævning af registreringsafgift.
Med forslaget indføres et generelt loft over den afgiftsmæssige fordel, som leasingvirksomheder kan opnå igennem rabatterede indkøbspriser på biler, samt visse andre justeringer Lovforslaget indeholder yderligere en forhøjelse af grænserne i registreringsafgiftsloven for, hvornår der gives fradrag for god brændstoføkonomi eller beregnes tillæg for dårlig brændstoføkonomi og en forhøjelse af satsen for tillæg for dårlig brændstoføkonomi.
Det foreslås dog, at denne ændring ikke skal gælde for veteranbiler.
 Lovforslaget indeholder endelig en omlægning af de eksisterende sikkerhedsfradrag, en forhøjelse af den grønne ejerafgift for nye personbiler og en forhøjelse af reparationsgrænsen med gradvis indfasning fra 2019.
 Lovforslaget har ikke været sendt i høring forud for fremsættelsen, men sendes i høring samtidig hermed.
 Lovforslaget indebærer en fravigelse af de fælles ikrafttrædelsesdatoer, idet det foreslås, at loven skal træde i kraft dagen efter bekendtgørelsen i Lovtidende for at minimere de negative økonomiske og administrative konsekvenser for både virksomhederne og SKAT.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
