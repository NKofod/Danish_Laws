Betænkning afgivet af Indfødsretsudvalget den 9. december 2021 Betænkning over Forslag til lov om indfødsrets meddelelse [af udlændinge- og integrationsministeren (Mattias Tesfaye)]:
1. Ændringsforslag Der er stillet 9 ændringsforslag til lovforslaget.
Dansk Folkepartis medlemmer af udvalget har stillet ændringsforslag nr. 1 og 6. Udlændinge- og integrationsministeren har stillet ændringsforslag nr. 2-5 og 7-9.
2. Indstillinger Et flertal i udvalget (S og V) indstiller lovforslaget til vedtagelse med de under nr. 2-5 og 7-9 stillede ændringsforslag.
Flertallet vil stemme imod de under nr. 1 og 6 stillede ændringsforslag.
Et mindretal i udvalget (SF, RV og EL) indstiller lovforslaget til vedtagelse med de under nr. 4, 5 og 7-9 stillede ændringsforslag.
Mindretallet vil stemme imod de under nr. 1-3 og 6 stillede ændringsforslag.
Et andet mindretal i udvalget (DF) indstiller lovforslaget til vedtagelse med de stillede ændringsforslag.
Såfremt de af mindretallet under nr. 1 og 6 stillede ændringsforslag ikke vedtages, vil mindretallet stemme imod lovforslagets endelige vedtagelse.
Et tredje mindretal i udvalget (KF)  vil redegøre for sin stilling til lovforslaget ved 3. behandling.
Mindretallet vil stemme for de under nr. 2-5 og 7-9 stillede ændringsforslag og imod de under nr. 1 og 6 stillede ændringsforslag.
Et fjerde mindretal (NB) indstiller lovforslaget til forkastelse ved 3. behandling.
Mindretallet vil stemme for de stillede ændringsforslag.
 Liberal Alliance, Frie Grønne, Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Dansk Folkeparti Dansk Folkepartis medlemmer af udvalget har stillet ændringsforslag nr. 1 og 6, som indebærer, at ansøgere fra MENAPT-lande udtages fra lovforslaget.
DF støtter, at de øvrige ansøgere på lovforslaget tildeles dansk indfødsret, ligesom DF også gerne vil støtte genindførelse af håndtrykket ved grundlovsceremonier.
Hvis DFs ændringsforslag ikke vedtages, således at ansøgere fra MENAPT-lande udtages af lovforslaget, vil DF være nødsaget til at stemme nej til lovforslaget ved 3. behandling, eftersom loven i uændret udgave vil bidrage til en yderligere islamisering af Danmark.
DF ønsker at stoppe islamiseringen af Danmark.
Radikale Venstre Radikale Venstres medlem af udvalget gratulerer de kvinder, mænd og børn, som har opfyldt alle de svære krav og nu er blevet danske statsborgere.
 Det fremgår af den nye indfødsretsaftale indgået mellem regeringen, Venstre, Det Konservative Folkeparti og Liberal Alliance, at regeringen »forpligter sig med aftalen til i fremtidige lovforslag om indfødsrets meddelelse på baggrund af ansøgernes statsborgerskab at anføre ansøgerne i områdegrupperne nordiske lande, andre vestlige lande, MENAP-lande samt Tyrkiet og andre ikke-vestlige lande.« Nærværende lovforslag indeholder således særskilte afsnit med oplistning af statsborgerskabsområder: »nordiske statsborgere«, »andre vestlige lande end lande i Norden«, »MENAP-lande eller Tyrkiet og statsløse« og »andre ikke-vestlige lande end MENAP-lande eller Tyrkiet«.
 Oplysningerne er fremgået af tidligere lovforslag om indfødsrets meddelelse, således at det er selve kravet om gruppering, der nu er fastslået i indfødsretsaftalen.
 Det store spørgsmål om, hvorvidt der ville komme et ændringsforslag om opdeling af lovforslaget om indfødsrets meddelelse i ansøgere fra muslimske lande og ansøgere fra andre lande, er nu besvaret, idet Dansk Folkeparti har stillet ændringsforslag nr. 1 og 6 om udskillelse af denne gruppe.
Det fremgår af statsborgerretskonventionens artikel 5, at en »kontraherende stats regler vedrørende statsborgerret må ikke indeholde forskelle eller omfatte praksis, der indebærer, at der finder forskelsbehandling sted på grund af køn, religion, race, hudfarve, national eller etnisk oprindelse.« Udlændinge- og Integrationsministeriets jurister har selv vurderet, at staten kan få erstatningsansvar ved en opdeling af lovforslag om indfødsrets meddelelse efter lande eller områder.
Hvis et flertal konsekvent stemmer nej til dele af lovforslaget omfattende personer fra MENAP-lande, vil disse personer kunne rejse et erstatningskrav mod Danmark for at handle i strid med Danmarks internationale forpligtelser.
RV har således på Folketingets talerstol og i udvalgsarbejdet advaret mod denne risiko for ikke bare at komme til at betale erstatning, men også risikoen for at overtræde konventionen.
RV vil derfor blive ved med at arbejde for, at vi overholder retsprincipper og konventioner, og at vi ikke kommer til at ulejlige skatteyderne med at skulle betale erstatninger via fælleskassen.
Men tillykke til dem, som nu ifølge dette lovforslag rent faktisk er godkendte statsborgerskabsansøgere.
RV støtter hermed lovforslaget.
4. Ændringsforslag med bemærkninger Ændringsforslag Til § 3 Af et mindretal (DF), tiltrådt af et mindretal (NB):
 1) Paragraffen udgår.
[Udskillelse af personer, som er statsløse eller statsborgere i MENAP-lande eller Tyrkiet] Af udlændinge- og integrationsministeren, tiltrådt af et flertal (S, V, DF, KF og NB):
 2) Nr. 91 udgår.
[Udtagelse af person] 3) Nr. 124 udgår.
[Udtagelse af person] Til § 5 Af udlændinge- og integrationsministeren, tiltrådt af udvalget:
 4) I stk. 3 ændres »personer omfattet af« til: »personer optaget på«.
[Korrektion] Til § 7 5) I nr. 307 ændres »Biby« til: »Bibby«.
[Korrektion] Til § 8 Af et mindretal (DF), tiltrådt af et mindretal (NB):
 6) Paragraffen udgår.
[Udskillelse af personer, som er statsløse eller statsborgere i MENAP-lande eller Tyrkiet, og hvis tildeling af statsborgerskab er betinget af deltagelsen i en grundlovsceremoni] Til § 9 Af udlændinge- og integrationsministeren, tiltrådt af udvalget:
 7) I nr. 1554 ændres »Priyadrashana« til: »Priyadarshana«.
[Korrektion] 8) I nr. 1909 ændres »Abas« til: »Abbas«.
[Korrektion] Til § 10 9) I stk. 1, 1. pkt., ændres »personer, der ikke er omfattet af« til: »personer, der ikke er optaget på«.
[Korrektion] Bemærkninger Til nr. 1 og 6 Ændringsforslagene indebærer, at §§ 3 og 8, som omfatter statsløse personer eller personer, der er statsborgere i MENAP-lande eller Tyrkiet, udgår af lovforslaget.
Dansk Folkeparti ønsker med ændringsforslagene at begrænse antallet af statsborgerskaber til personer med islamisk baggrund.
DF ønsker ikke en islamisering af Danmark, men ønsker derimod et loft over antallet af personer fra disse lande.
Til nr. 2 Ansøgeren under nr. 91 er behandlet efter retningslinjerne i cirkulæreskrivelse nr. 9779 af 14. september 2018 om naturalisation.
Ansøgeren foreslås udtaget af lovforslagets § 3, fordi den pågældende ikke opfylder retningslinjerne for naturalisation i cirkulæreskrivelsen.
Til nr. 3 Ansøgeren under nr. 124 er behandlet efter retningslinjerne i cirkulæreskrivelse nr. 9779 af 14. september 2018 om naturalisation.
Ansøgeren foreslås udtaget af lovforslagets § 3, fordi den pågældende ikke opfylder retningslinjerne for naturalisation i cirkulæreskrivelsen.
Til nr. 4 Ændringsforslaget er en teknisk korrektion.
I det fremsatte lovforslag er der i § 5, stk. 1 og 3, anvendt forskellige formuleringer ved henvisningen til personer optaget på de efterfølgende bestemmelser i §§ 6-9. Med ændringsforslaget ensrettes formuleringerne af henvisningen.
Til nr. 5, 7 og 8 Ændringsforslagene er en berigtigelse af ansøgerens navn.
Til nr. 9 Ændringsforslaget er en teknisk korrektion.
I det fremsatte lovforslag er der i § 10, stk. 1, 1. pkt., og i stk. 1, nr. 1 og 2, anvendt forskellige formuleringer ved henvisningen til personer, der ikke er optaget på lovforslaget, og personer, der har været optaget på tidligere love om indfødsrets meddelelse.
Med ændringsforslaget ensrettes formuleringen.
5. Udvalgsarbejdet Lovforslaget blev fremsat den 28. oktober 2021 og var til 1. behandling den 9. november 2021. Lovforslaget blev efter 1. behandling henvist til behandling i Indfødsretsudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 2 møder.
Bilag Under udvalgsarbejdet er der omdelt 16 bilag på lovforslaget.
Skriftlige henvendelser Udvalget har under udvalgsarbejdet modtaget 2 skriftlige henvendelser om lovforslaget.
Spørgsmål Udvalget har under udvalgsarbejdet stillet 10 spørgsmål til udlændinge- og integrationsministeren til skriftlig besvarelse, som ministeren har besvaret.
Birgitte Vind (S) Camilla Fabricius (S) Lars Aslan Rasmussen (S) Malte Larsen (S) Rasmus Stoklund (S) Rasmus Horn Langhoff (S) Carl Valentin (SF) Susan Kronborg (RV) Peder Hvelplund (EL) Anne Rasmussen (V) nfmd.
Morten Dahlin (V) Kim Valentin (V) Mads Fuglede (V) Marie Krarup (DF) fmd.
Morten Messerschmidt (DF) Marcus Knuth (KF) Mette Thiesen (NB) Liberal Alliance, Frie Grønne, Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
