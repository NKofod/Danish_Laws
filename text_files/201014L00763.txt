Bilag 1 Betænkning afgivet af Retsudvalget den 7. april 2011 Betænkning over Forslag til lov om ændring af våbenloven og lov om krigsmateriel m.v.
(Forenkling af fremgangsmåden og meddelelse af udførselstilladelse m.v.) [af justitsministeren (Lars Barfoed)] 1. Ændringsforslag Justitsministeren har stillet 3 ændringsforslag til lovforslaget.
2. Udvalgsarbejdet Lovforslaget blev fremsat den 9. februar 2011 og var til 1. behandling den 1. marts 2011. Lovforslaget blev efter 1. behandling henvist til behandling i Retsudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og justitsministeren sendte den 15. december 2010 dette udkast til udvalget, jf.
REU alm. del  bilag 143. Den 7. februar 2011 sendte justitsministeren de indkomne høringssvar og et notat herom til udvalget.
Spørgsmål Udvalget har stillet 8 spørgsmål til justitsministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (V, S, SF, KF, RV og LA) indstiller lovforslaget til vedtagelse med de af justitsministeren stillede ændringsforslag.
For Socialistisk Folkepartis medlemmer af udvalget er det vigtigt, at våbenhandel sker under nøje kontrol og opmærksomhed.
Vi noterer os, at lovforslaget ikke medfører ændringer af, hvilke genstande der kan handles, og at de administrative lettelser modsvares af en mere intensiv kontrol, således at der ikke slækkes på sikkerheden, jf. svar på spørgsmål nr. 1. Det er afgørende for SF's opbakning til lovforslaget, at det udelukkende handler om lettelser i papirgangen og ikke i forhold til kontrol med risiko for, at det i fremtiden bliver nemmere at handle våben, som kan ende i forkerte hænder eller bruges til krænkelser af menneskerettigheder.
Et mindretal i udvalget (DF og EL) indstiller lovforslaget til forkastelse ved 3. behandling.
Mindretallet vil stemme for de stillede ændringsforslag.
 Dansk Folkepartis medlemmer af udvalget kan ikke støtte lovforslaget.
 DF finder det underligt, at justitsministeren i Europaudvalget har anbefalet EU-direktivet for derefter ved implementeringen i dansk lov at vælge eksempelvis at bevare den eksisterende interne kontrolordning, der bl.a. kræver indførselstilladelse til skydevåben, ammunition, håndgranater, eksplosivstoffer m.v. efter våbenlovens § 1, stk. 1.
 Justitsministeriet har vurderet, at opretholdelse af strengere krav på flere områder er i overensstemmelse med direktivet, og henviser bl.a. til forsvarsdirektivets artikel 1, stk. 2, og til præambelbetragtning 28.
 DF er af den opfattelse, at det altid skal være en national beslutning, hvorvidt forsvarsrelaterede produkter  herunder våben  skal kunne indføres, udføres eller gives transittilladelse.
 DF er ikke beroliget af Justitsministeriets vurderinger af, at Danmark kan opretholde strengere krav, end direktivet foreskriver.
 Kristendemokraterne, Inuit Ataqatigiit, Siumut, Tjóðveldi og Sambandsflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til titlen Af justitsministeren, tiltrådt af udvalget:
 1) I fodnoten til lovens titel indsættes efter »gennemfører«: »dele af«.
[Præcisering af fodnoten til ændringslovforslagets titel] Til § 1 2) Nr. 1 affattes således:
 »1. Fodnoten til lovens titel affattes således:
»1) Loven indeholder bestemmelser, der gennemfører dele af Europa-Parlamentets og Rådets direktiv 2008/51/EF af 21. maj 2008 om ændring af Rådets direktiv 91/477/EØF om erhvervelse og besiddelse af våben, EU-Tidende 2008, nr.
L 179, side 5, og dele af Europa-Parlamentets og Rådets direktiv 2009/43/EF af 6. maj 2009 om forenkling af vilkår og betingelser for overførsel af forsvarsrelaterede produkter inden for Fællesskabet, EU-Tidende 2009, nr.
L 146, side 1.«« [Præcisering af fodnoten til våbenlovens titel] Til § 2 3) Før nr. 1 indsættes som nyt nummer:
 »01. Som fodnote til lovens titel indsættes:
»1) Loven indeholder bestemmelser, der gennemfører dele af Europa-Parlamentets og Rådets direktiv 2008/51/EF af 21. maj 2008 om ændring af Rådets direktiv 91/477/EØF om erhvervelse og besiddelse af våben, EU-Tidende 2008, nr.
L 179, side 5, og dele af Europa-Parlamentets og Rådets direktiv 2009/43/EF af 6. maj 2009 om forenkling af vilkår og betingelser for overførsel af forsvarsrelaterede produkter inden for Fællesskabet, EU-Tidende 2009, nr.
L 146, side 1.«« [Indsættelse af en fodnote til krigsmateriellovens titel] Bemærkninger Til nr. 1 Formålet med den foreslåede ændring er at præcisere, at lovforslaget indeholder bestemmelser, der gennemfører dele af Europa-Parlamentets og Rådets direktiv 2009/43/EF af 6. maj 2009 om forenkling af vilkår og betingelser for overførsel af forsvarsrelaterede produkter inden for Fællesskabet, EU-Tidende 2009, nr.
L 146, side 1 (Forsvarsdirektivet). De øvrige ændringer af de gældende regler om udførsel af forsvarsmateriel, som forsvarsdirektivet nødvendiggør, vil blive gennemført administrativt ved en ændring af bekendtgørelse om våben og ammunition m.v., ved udstedelse af en ny bekendtgørelse om udførsel af forsvarsmateriel og ved udstedelse af en bekendtgørelse om certificering af virksomheder, der vil indføre visse forsvarsrelaterede produkter.
Til nr. 2 Formålet med den foreslåede ændring er at angive, at fodnoten om, at våbenloven gennemfører Europa-Parlamentets og Rådets direktiv 2008/51/EF af 21. maj 2008 om ændring af Rådets direktiv 91/477/EØF om erhvervelse og besiddelse af våben, EU-Tidende 2008, nr.
L 179, side 5, der blev indsat ved § 1 i lov nr. 538 af 26. maj 2010, fortsat skal være gældende, dog med den præcisering, at loven indeholder bestemmelser, der alene gennemfører dele af det pågældende direktiv.
Den foreslåede ændring præciserer desuden, at våbenloven indeholder bestemmelser, der alene gennemfører dele af Europa-Parlamentets og Rådets direktiv 2009/43/EF af 6. maj 2009 om forenkling af vilkår og betingelser for overførsel af forsvarsrelaterede produkter inden for Fællesskabet, EU-Tidende 2009, nr.
L 146, side 1.
Til nr. 3 Formålet med den foreslåede fodnote er at angive, at lov om krigsmateriel m.v. indeholder bestemmelser, der gennemfører dele af Europa-Parlamentets og Rådets direktiv 2008/51/EF af 21. maj 2008 om ændring af Rådets direktiv 91/477/EØF om erhvervelse og besiddelse af våben, EU-Tidende 2008, nr.
L 179, side 5, jf. § 2 i lov nr. 538 af 26. maj 2010.
Samtidig angiver den foreslåede fodnote, at lov om krigsmateriel m.v. indeholder bestemmelser, der gennemfører dele af Europa-Parlamentets og Rådets direktiv 2009/43/EF af 6. maj 2009 om forenkling af vilkår og betingelser for overførsel af forsvarsrelaterede produkter inden for Fællesskabet, EU-Tidende 2009, nr.
L 146, side 1.
Kim Andersen (V) Kristian Pihl Lorentzen (V) Karsten Nonbo (V) Peter Skaarup (DF) fmd.
Marlene Harpsøe (DF) Pia Adelsteen (DF) Tom Behnke (KF) Vivi Kier (KF) Simon Emil Ammitzbøll (LA) Bjarne Laustsen (S) Maja Panduro (S) Benny Engelbrecht (S) Julie Skovsby (S) Anne Baastrup (SF) Karina Lorentzen Dehnhardt (SF) nfmd.
Manu Sareen (RV) Line Barfod (EL) Kristendemokraterne, Inuit Ataqatigiit, Siumut, Tjóðveldi og Sambandsflokkurin havde ikke medlemmer i udvalget.
