Skriftlig fremsættelse (10. december 2003) Trafikministeren  

  

 (Flemming Hansen):
 Herved tillader jeg mig for Folketinget at fremsætte:
Forslag til lov om  

 ændring af lov om jernbanevirksomhed m.v., lov om luftfart og ophævelse af  

 lov  

 om jernbanesikkerhed m.v.  


  

 (Jernbanereform) (Lovforslag nr.
L 109).
Regeringen besluttede som led i udmøntningen af  

 regeringsgrundlaget i marts 2002 at igangsætte et strategiarbejde for en  

 fortsat liberalisering af jernbaneområdet omfattende liberalisering af  

 togdriften og institutionelle tilpasninger til fortsatte udbud og  

 effektiviseringer.
Med dette lovforslag lægger regeringen op til en reform af  

 jernbanesektorens institutioner, så institutionerne understøtter disse  

 målsætninger.
Lovforslaget indebærer navnlig, at de to love på  

 jernbaneområdet (lov om jernbanevirksomhed m.v. og lov om jernbanesikkerhed  

 m.v.), samles i en lov med titlen lov om jernbane.
Dette sker  

 ved, at lov om  

 jernbanesikkerhed ophæves samtidig med, at lovens bestemmelser skrives ind i  

 lov om jernbanevirksomhed.
 Lov om jernbanesikkerhed indeholder bl.a. bestemmelser om  

 Jernbanetilsynets virksomhed, herunder godkendelser, tilsyn og undersøgelser,  

 samt bestemmelser om forbud mod anvendelse af alkohol og  

 bevidsthedsforstyrrende midler i forbindelse med sikkerhedsklassificerede  

 funktioner.
 Desuden giver jernbanesikkerhedsloven trafikministeren  

 bemyndigelse til at fastsætte regler om sikkerhed på jernbaneområdet samt til  

 at fastsætte regler med henblik på anvendelse eller gennemførelse af  

 EU-retsakter på jernbanesikkerhedsområdet.
 I forbindelse med ophævelsen af lov om jernbanesikkerhed  

 m.v. foreslås, at Jernbanetilsynets hidtidige undersøgelsesopgaver vedrørende  

 jernbaneulykker og -hændelser lægges sammen med Havarikommissionen for Civil  

 Luftfart, således at der etableres en fælles havarikommission   

 Havarikommissionen for Civil Luftfart og Jernbane.
 Udover sammenskrivningen af lov om jernbanevirksomhed m.v.  

 og lov om jernbanesikkerhed m.v., foretages der i forbindelse med  

 lovforslaget  

 tilpasninger på andre områder af jernbanevirksomhedsloven, herunder en  

 udvidelse af Jernbaneklagenævnet med ekspertise på jernbanesikkerhedsområdet.
 Endeligt indeholder lovforslaget bestemmelser om  

 sikkerhedsopgavernes varetagelse i Trafikstyrelsen for jernbane og færger.
 Lovforslaget vil ligeledes være et led i forenklingen af  

 regelgrundlaget på jernbaneområdet, idet de to hovedlove på jernbaneområdet  

 nu  

 samles i én lov  lov om jernbane.
 Idet jeg i øvrigt henviser til lovforslaget med tilhørende  

 bemærkninger, tillader jeg mig at anbefale forslaget til Tingets hurtige og  

 velvillige behandling.
