Skriftlig fremsættelse (3. december 1999) Skatteministeren (Ole Stavad):
 Herved tillader jeg mig for Folketinget at  

 fremsætte:
 Forslag til lov om ændring af lov om  

 afgift af ledningsført vand. (Ændring af  

 afgiftsperioden).
(Lovforslag nr.
L 119).
Som led i finanslovsaftalen for 2000 mellem regeringen,  

 Socialistisk Folkeparti, Centrum Demokraterne og Enhedslisten  foreslås  

 det at ændre afgiftsperioden og dermed også kredittiden for  

 virksomheder, der  er registreret efter  lov om afgift af ledningsført  

 vand hos Told*Skat.
Afgiftsperioden efter vandafgiftsloven er i dag kvartalet  

 for disse virksomheder.
Ifølge forslaget skal afgiftsperioden  

 være den samme som den afgiftsperiode, virksomheden har efter  

 momsloven. Ændringen vil berøre størstedelen af de  

 registrerede virksomheder, hovedsageligt vandværkerne.
 For de afgiftspligtige virksomheder eller institutioner,  

 der ikke leverer momspligtige varer eller ydelser, og som følgelig  

 ikke er momsregistreret,  foreslås den hidtidige afgiftsperiode  

 på et kvartal fastholdt.
 Forslaget indebærer, at virksomheder, hvis samlede  

 momspligtige leverancer er større end 10 mio. kr. årligt,  

 får måneden som afgiftsperiode i stedet for kvartalet, mens  

 virksomheder med momspligtige leverancer for under 1 mio. kr. årligt  

 får kalenderhalvåret som afgiftsperiode.  For de virksomheder,  

 hvis leverancer ligger mellem 1 og 10 mio. kr., vil afgiftsperioden fortsat  

 være kvartalet.
 Forkortelsen af afgiftsperioden til en måned vil kun  

 berøre en meget begrænset del af vandværkerne, da  der kun  

 er få værker med leverancer for over 10 mio. kr. årligt.  

 Disse værker udgør ca. 1 pct. af værkerne og har ca. 75  

 pct. af omsætningen.  Samtidig vil de små vandværker, der  

 udgør størstedelen af vandværkerne (ca. 85 pct.),  

 få en længere afgiftsperiode end i dag.
 Forslaget medfører en engangsindtægt for  

 staten for finansåret 2000 på ca. 215 mio. kr., mens den varige  

 budgetforbedring (rentegevinsten) er på ca. 5 mill. kr. om  

 året.
Vandværkerne vil få en omkostningsstigning  

 på 5 mill. kr. årligt.
Da en del af omkostningsstigningen vil  

 blive overvæltet på erhvervene, skønnes erhvervenes  

 omkostninger at stige med ca. 1 mill. kr.
Forslaget vil indebære en mindre administrativ  

 lettelse for ca. 2300 vandværker eller ca. 85 pct. af  

 vandværkerne og en øget administrativ byrde for ca. 30  

 værker eller ca. 1 pct. af værkerne.
Antallet af angivelser vil  

 alt i alt falde med ca. 40 pct.
 Det foreslås, at forslaget træder i kraft den  

 1. januar 2000.
 Idet jeg i øvrigt henviser til bemærkningerne  

 i lovforslaget, skal jeg anbefale det til Tingets velvillige behandling.
