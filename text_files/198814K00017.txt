Nr BTL 17 Betænkning over Forslag til lov om ændring af lov om tipning og lov om  

 eliteidrættens fremme (Indførelse af et lottospil)   

 Nr L 17 1988-89, 1. samling Afgivet af Skatte- og Afgiftsudvalget Afgivet: 19881202 Udvalget har behandlet lovforslaget i nogle møder og har herunder stillet spørgsmål til skatteministeren og kulturministeren, som disse har besvaret skriftligt.
 Udvalget har endvidere modtaget mundtlige og/eller skriftlige henvendelser  

 fra:
Dansk Amatør Teater Samvirke, Dansk Travsports Centralforbund, Dansk Ungdoms Fællesråd, Børneteatersammenslutningen, Folkevirke, Foreningen for Folkehøjskoler, Mellemfolkeligt Samvirke, Kræftens Bekæmpelse, Miljøorganisationen NOAH, Sammenslutningen af Danske Travheste- ejerforeninger og Vanførefonden.
 Skatteministerens kommentarer til en af disse henvendelser er optrykt som  

 bilag til denne betænkning.
 Der er af skatteministeren og af to mindretal stillet ændringsforslag,  

 hvorom henvises til de ledsagende bemærkninger.
 Herefter indstiller et flertal (Socialdemokratiets, Det  

 Konservative Folkepartis, Venstres og Det Radikale Venstres medlemmer af  

 udvalget) lovforlaget til vedtagelse med de af skatteministeren  

 stillede ændringsforslag.
 Flertallet understreger, at hvis forudsætningerne for omsætnings- og  

 overskudsudviklingen klart ændres, kan fordelingen medtages i drøftelserne  

 ved revisionen i folketingsåret 1992-93. Til den tid kender man  

 omsætningstallene og har et reelt grundlag for drøftelserne.
 Flertallet henstiller til finansministeren, at han ved fordeling af  

 midlerne under § 6 B også tilgodeser Vanførefonden, som var den organisation,  

 der først af alle indførte lottospillet for at skaffe midler til sit  

 humanitære arbejde.
Et mindretal inden for dette flertal (Socialdemokratiets medlemmer  

 af udvalget) henstiller til kulturministeren, - at han ud af sine midler i vidt omfang tilgodeser andre kulturelle  

 aktiviteter end idrætsformål, som ved denne lov i øvrigt er fint tilgodeset,  

 og - at han igen lader oplysningsforbundene indgå i fordelingen af  

 Kulturministeriets andel af lotto- og tipsmidlerne.
Indtil 1983 var tilskuddene til oplysningsforbundene på finansloven.
I  

 1984 og 1985 modtog forbundene tilskud fra tipsmidlerne.
 Den forventede højere omsætning vil give ministeren flere midler til  

 fordeling, således at muligheden igen vil være til stede for tilskud til  

 oplysningsforbundene.
 Socialdemokratiet forventer, at Team Danmark og Dansk Idræts Forbund inden  

 sommeren 1989 ud af deres tildelte tipsmidler anvender beløb til udarbejdelse  

 af en handlingsplan, der viser, at danske idrætsorganisationer og sportsfolk  

 ved selvjustits kan forhindre ethvert forbrug af dopingmidler.
 Socialdemokratiet fastholder i øvrigt, at penge, der via lottoloven ydes  

 til breddeidrætsformål, på ingen måde må kanaliseres over til eliteidræt.
Socialdemokratiet glæder sig over, at denne lov giver bedre vilkår for  

 vore mange tusinde frivillige foreninger og deres tusindvis af dygtige  

 ledere.
Vi glæder os også over, at vi er i stand til at yde store beløb til  

 de mange humanitære organisationer. Ændringsforslagene vil gøre det muligt at  

 tilføre mange penge til ungdommens friluftsliv og til et utal af kulturelle  

 formål.
Et mindretal (Socialistisk Folkepartis medlemmer af udvalget)  

 indstiller lovforlaget til vedtagelse med de af mindretallet stillede  

 ændringsforslag.
Mindretallet vil redegøre for sin stiling til de øvrige  

 ændringsforslag ved lovforslagets 2. behandling.
Mindretallet stiller sig i  

 øvrigt ganske uforstående over for, at Folketingets øvrige partier ikke har  

 ønsket at medvirke til en diskussion om fordelingen af de kommende  

 lottopenge.
Socialistisk Folkeparti har aldrig anset det for en naturlov, at  

 fordelingen af næsten alle indtægterne fra indførelsen af et nyt statsligt  

 tallotteri skulle være indbygget i selve lovteksten.
Dette anser SF for en  

 usædvanlig fremgangsmåde, som i hvert fald ikke er almindeligt forekommende.
 SF har set fordelingen af lottopengene som en enestående chance for at  

 give det danske kulturliv, herunder naturligvis også idrætten, et højst  

 tiltrængt løft midt i denne nedskæringstid.
 SF mener stadig, at de små forbedringer, som er fremkommet under  

 udvalgsbehandlingen, er utilstrækkelige, og SF vil gerne udtrykke den  

 mistanke, at baggrunden for de øvrige partiers afvisning af at ville  

 diskutere fordelingen af lottopengene er en angst for at lægge sig ud med de  

 magtfulde idrætsorganisationer.
 SF finder det endelig ganske grotesk, at lottopengenes fordeling til  

 idrætten ikke indeholder nogen garanti for, at disse penge bliver brugt til  

 aktiviteter blandt aktive idrætsudøvere.
 Der er heller ingen garanti for, at de stadig flere uorganiserede  

 idrætsfolk bliver tilgodeset.
Endelig vil SF anbefale, at den indbyggede revisionsbestemmelse i loven  

 bliver gjort parallel med vedtagelsen af lov om folkeoplysning.
Derved vil  

 der blive frigivet økonomiske midler, som med fornuft vil kunne finansiere  

 dele af denne lov.
 Et andet mindretal (Fremskridtspartiets medlem af udvalget)  

 indstiller lovforslaget til vedtagelse med de af Socialistisk  

 Folkeparti stillede ændringsforslag.
 Mindretallet udtaler, at grunden til, at nærværende lovforslag overhovedet  

 er nødvendigt, er, at lovgivningsmagten ikke for længst har ophævet de  

 pietistisk begrundede hasardforbud fra 1700-tallet.
 Stod det til Fremskridtspartiet, ville der ske en øjeblikkelig total  

 ophævelse af den lovgivning sammen med de titusinder af andre skadelige  

 lovparagraffer, som Folketingets flertal stadig holder i kraft.
 Skulle man alene give en lottolov, ville den bedst kunne udformes i tre -  

 og kun tre - ord: »Lotto er tilladt«.
En af Danmarks store ulykker er nemlig, at lovgivningsmagten har afskåret  

 tusindvis af menneskelige handlingsmuligheder ud fra den selvgode  

 fejlvurdering, at lovgiverne bedst skulle vide, hvad de enkelte skal og må.  

 Hver gang en af disse spændetrøjer løsnes, bliver det bedre for danskerne.  

 Det foreliggende lovforslag rummer derfor det gode, at det ophæver forbudet  

 mod lottospil.
Derfor er det et fremskridt, også selv om der kun lindes en  

 smule.
Der er lang vej til en rimelig grad af personlig frihed for den  

 enkelte, og lovforslaget er unødig restriktivt på et væld af punkter, men som  

 altid stemmer Fremskridtspartiet ja til alt, hvad der repræsenterer et  

 fremskridt, uanset hvor lille, magert og beskedent det så end er.
Derfor  

 indstiller partiet lovforslaget til vedtagelse.
Når staten kommer til at drive lottovirksomhed, bør et eventuelt oveskud  

 indgå i samme fælles prioriteringsrækkefølge, som er gældende for  

 statsindtægterne i al almindelighed, jf. nærmere Fremskridtspartiets  

 antichatolkasseindstilling under behandling af lovforslag nr.
L 192 af 14.  

 marts 1979 (Momsfonden) og lovforslag nr.
L 216 af 8. maj 1979 (Helsefonden)  

 med henvisninger.
 I konsekvens af det anførte vil Fremskridtspartiet stemme for de af  

 Socialistisk Folkeparti stillede ændringsforslag om deling af lovforslaget.
 Derimod stemmer Fremskridtspartiet imod de gamle partiers og  

 Centrum-Demokraternes ændringsforslag om at nedprioritere dansk idræt og om  

 at lovfæste adgangen for Dansk Ungdoms Fællesråd til at uddele statsmidler.
Et tredje mindretal (Centrum-Demokraternes medlem af udvalget)  

 indstiller lovforslaget til vedtagelse med det af mindretallet  

 stillede ændringsforslag.
Mindretallet vil redegøre for sin stilling til de  

 øvrige ændringsforslag ved lovforslagets 2. behandling.
 Et fjerde mindretal (Kristeligt Folkepartis medlem af udvalget)  

 indstiller lovforslaget til vedtagelse og vil redegøre for sin  

 stilling til ændringsforslagene ved lovforslagets 2. behandling.
Ændringsforslag a Ændringsforslag om deling af lovforslaget Af et mindretal (SF), tiltrådt af et mindretal (FP):
 1) Lovforslaget deles i to lovforslag med følgende titler og indhold:
 A. »Forslag til lov om ændring af lov om tipning. (Indførelse af et  

 lottospil)», omfattende § 1, indledningen, nr. 1-5 og nr. 13 og 14, samt  

 § 3, stk. 1.
 B. »Forslag til lov om ændring af lov om tipning og lov om  

 eliteidrættens fremme. (Ændret fordelingsnøgle som følge af indførelsen af et  

 lottospil)», omfattende § 1, indledningen, nr. 1, 6-12 og 15, samt § 2  

 og § 3.
b Ændringsforslag til det under B nævnte lovforslag.
Til § 3 2) I stk. 2 udgår »nr. 2,».
c Ændringsforslag til det udelte lovforslag.
Til § 1 Af et mindretal (CD):
 3) Det under nr. 7 foreslåede § 6 A, stk. 3, affattes  

 således:
» Stk. 3. De dele af den maksimale ydelse, der ikke overføres  

 til Team Danmark og Danmarks Olympiske Komite, overføres til specielt  

 idrætslige formål, herunder dopingkontrol og dopingforskning.« Af skatteministeren, tiltrådt af et flertal (S, KF, V og  

 RV):
 4) Det under nr. 7 foreslåede § 6 A, stk. 3, affattes  

 således:
» Stk. 3. De dele af den maksimale ydelse, der ikke overføres  

 til Team Danmark og Danmarks Olympiske Komite, overføres til  

 kulturministerens midler til formål af alment kulturel karakter.« 5) Efter nr. 12 indsættes som nye numre:
 »01. § 7, stk. 7, affattes således:
» Stk. 7. For det beløb, der efter stk. 1 skal anvendes til  

 støtte af andre ungdomsformål, fordeler Dansk Ungdoms Fællesråd støtten efter  

 retningslinier godkendt af kulturministeren.
Den del af beløbet, der ønskes  

 tildelt Dansk Ungdoms Fællesråd selv, forelægges forinden kulturministeren  

 til godkendelse.« 02. I § 7, stk. 8, ændres »stk. 4-7« til: »stk.  

 4-6«.' Bemærkninger Til nr. 1 Ved deling af lovforslaget opnås, at Folketinget hurtigt kan give den  

 fornødne hjemmel til indførelse af et lottospil, således at det  

 administrative arbejde kan gennemføres med henblik på en igangsætning af  

 lottospillet pr. 1. oktober 1989. Da forslagsstillerne finder, at der stadig  

 er problemer med fordelingen af midlerne fra den samlede pulje fra tips og  

 lotto, kan dette spørgsmål danne grundlag for fornyede overvejelser i  

 udvalget.
Til nr. 2 Ændringen er redaktionel.
Til nr. 3 Det forudsættes, at de beløb, som årligt fastsættes af Kulturministeriet,  

 udgør ca. 47 mio. kr. til Team Danmark og ca. 2 mio. kr. til Danmarks  

 Olympiske Komite.
Disse beløb reguleres årligt som finanslovsbevillingerne.
Med dette  

 forslag ønsker Centrum-Demokraterne at tilkendegive, at det fulde beløb  

 tilføres idrætten.
 Centrum-Demokraterne ønsker, at der fra den specielle pulje årligt  

 afsættes midler til dopingkontrol og dopingforskning på en sum af minimum  

 500.000 kr.
Dopingproblemet er ikke kun et dansk problem, men et fælles problem  

 landene imellem.
Derfor må der også bruges midler til international  

 dopingkontrol og dopingforskningsarbejde.
Til nr. 4 Det forudsættes, at de beløb, som årligt fastsættes af kulturministeren,  

 maksimalt udgør ca. 47 mio. kr. til Team Danmark og ca. 2 mio. kr. til  

 Danmarks Olympiske Komite.
Disse beløb reguleres årligt på samme måde som  

 regulering af finanslovsbevillinger.
 Regeringen ønsker med dette ændringsforslag i øvrigt at skabe mulighed for  

 en øget indsats på det alment kulturelle område.
Til nr. 5 I henhold til gældende § 7, stk. 7, »træffer undervisningsministeren  

 efter forslag fra Dansk Ungdoms Fællesråd og med godkendelse af Folketingets  

 Finansudvalg afgørelse om størrelsen af det beløb, der i det enkelte år  

 anvendes, og om dette beløbs fordeling«.
 Sagsområdet er ved kongelig resolution af 3. juni 1988 overført til  

 kulturministeren.
 Retningslinier for fordelingen er fastsat af Dansk Ungdoms Fællesråd (DUF)  

 og godkendt af ministeren.
 Når meddelelse om tipstjenestens overskud foreligger, udarbejder DUF på  

 grundlag af de indsendte ansøgninger forslag til fordeling af beløbet (senest  

 ca. 42 mio. kr.). Fordelingen skal godkendes af DUF's styrelse, som består af  

 formand, næstformand og 13 bestyrelsesmedlemmer, stort set valgt af de  

 støtteberettigede organisationer.
 Fremgangsmåden er herefter, at DUF sender indstilling til minsteriet, der  

 forelægger den for Finansudvalget.
DUF's indstillingsforslag har gennem de forløbne år praktisk taget ikke  

 givet anledning til ændringer, idet ministeriet som altovervejende hovedregel  

 godkender indstillingen og videresender forslaget til Finansudvalget.
Blandt  

 andet som følge heraf har Finansudvalget tidligere godkendt en ordning,  

 hvorefter udbetaling til de enkelte organisationer sker umiddelbart efter, at  

 DUF's indstilling er modtaget i ministeriet, således at der til  

 organisationer, der tidligere har modtaget tipsstøtte, udbetales 80 pct. af  

 det ansøgte beløb og til organisationer, der ikke tidligere har modtaget  

 støtte, 50 pct. af det ansøgte beløb.
De resterende beløb udbetales først,  

 efter at Finansudvalget har tiltrådt indstillingen.
DUF har foreslået sagsgangen forenklet, således at det samlede tipsbeløb,  

 så snart dette er fastslået, straks udbetales direkte til DUF, hvorefter  

 fællesrådet selv fordeler beløbet til de enkelte ansøgerorganisationer i  

 overensstemmelse med de gældende retningslinier.
En ændring af disse  

 retningslinier skal fortsat godkendes af ministeriet, ligesom DUF fortsat  

 skal følge den ligeledes af minsteriet godkendte revisorinstruks samt anvende  

 advokat- og arkitektbistand.
Endvidere skal DUF efter det foreslåede system  

 indsende fyldestgørende oversigter over fordelingen, således at ministeriet  

 har mulighed for at vurdere, hvordan retningslinierne virker, ligesom det er  

 en forudsætning, at ministeriet får adgang til ved stikprøver at kontrollere,  

 om fordelingen er sket i overensstemmelse med de godkendte retningslinier.
For de beløb, som DUF ønskes tildelt til sin egen administration, husleje  

 m.v., ønskes dog fortsat forudgående godkendelse fra ministeriet samt  

 efterfølgende regnskab herfor indsendt.
Dette vil fremgå af de godkendte  

 retningslinier.
Aagaard (KF) Else Theill Sørensen (KF) Pernille Sams (KF) Svend Heiselberg  

 (V) nfmd.
Skrumsager Skau (V) Glistrup (FP) Elisabeth Arnold (RV) Bente  

 Juncker (CD) Kofod-Svendsen (KRF) Helen Beim (S) Erling Christensen (S) Pia  

 Gjellerup (S) Klaus Hækkerup (S) Grete Schødts (S) Stavad (S) fmd.  

Bjørn Poulsen (SF) Jens Thoft (SF) Bilag Skatteministerens kommentarer til en af henvendelserne til udvalget.  

 Kræftens Bekæmpelse har i brev af 25. november 1988 (L 17 - bilag 34)  

 protesteret mod den foreslåede affattelse af tipslovens § 10, stk. 5.
 Kræftens Bekæmpelse mener, at Tipstjenesten herefter kan markedsføre nye  

 lotterispil i tilknytning til tips- og lottospillene, der vil betyde en  

 væsentlig trussel for de humanitære organisationers postomdelte landslotteri.  

 Til sammenligning anføres bl.a. det vesttyske »Spiel 77« med en  

 angivet omsætning på ca. 4 mia. kr.
Bestemmelsen i tipslovens § 10, stk. 5, er først og fremmest et værn mod,  

 at andre end bevillingshaveren anvender tipskuponen, specielt den løbende  

 nummerering, i forbindelse med præmiekonkurrencer og lignende.
Dette værn  

 foreslås udvidet til også at omfatte lottokuponer.
Derudover foreslås det, at Tipstjenesten kan foretage præmiekonkurrencer  

 og lignende ved anvendelse af tips- og lottokuponer.
Baggrunden herfor er som  

 nævnt i bemærkningerne til lovforslaget, at afholdelse af mindre  

 præmiekonkurrencer kan være et fornuftigt led i markedsføringen af  

 lottospillet.
De præmiekonkurrencer, der påtænkes foretaget i Tipstjenesten, vil blive  

 betalt over markedsføringsbudgettet.
Denne form for markedsføring vil kun  

 blive anvendt nogle få gange om året.
 Når der henses til den forholdsvis begrænsede præmiesum og det begrænsede  

 antal bortlodninger, der påtænkes efter den foreslåede ændring af § 10, stk.  

 5, mener jeg ikke, at der er grundlag for at imødekomme den anførte kritik.  

 Bestemmelsen sigter således ikke mod indførelse af et nyt spil som forudsat  

 af Kræftens Bekæmpelse.
Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde.
 Udvalget har endvidere modtaget mundtlige og/eller skriftlige henvendelser  

 fra:
Dansk Forfatterforening, Dansk Kunstnerråd, Det Danske Jazzcenter, Foreningen af Bildende Kunstnere, Foreningen af Huse i Danmark, Plantagehuset, Thisted, Repræsentantskabet for Statens Musikråd og Ældre Sagen.
 Herefter indstiller et flertal (udvalget med undtagelse af  

 Socialistisk Folkepartis medlemmer) lovforslaget til vedtagelse i den  

 affattelse, hvori det foreligger efter 2. behandling.
 Et mindretal (Socialistisk Folkepartis medlemmer af udvalget) vil  

 redegøre for sin stilling til lovforslaget ved dettes 3. behandling.
