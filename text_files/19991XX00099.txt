Skriftlig fremsættelse (17. november 1999) Undervisningsministeren (Margrethe Vestager):
 Herved tillader jeg mig for Folketinget at  

 fremsætte:
 Forslag til lov om ændring af lov om folkeskolen.  

 (Ændret opgavefordeling vedr. den vidtgående  

 specialundervisning).
(Lovforslag nr.
L 97).
Lovforslaget bygger på et af forslagene i  

 Opgavekommissionens betænkning 1366 fra december 1998 om fordeling af  

 opgaver i den offentlige sektor.
Det går ud på at tillægge  

 kommunerne et større ansvar for den vidtgående  

 specialundervisning, således at undervisningen i højere grad kan  

 tilrettelægges tættere på det enkelte barn og familiens  

 nære omgivelser.
Kommunerne får efter forslaget kompetencen til  

 at afgøre, hvorvidt en elev i folkeskolen skal henvises til  

 specialundervisning ved en amtskommunal foranstaltning men således, at  

 amtet efter forhandling med den pågældende kommune træffer  

 afgørelse om foranstaltningens nærmere indhold.
 Amtskommunerne får fortsat ansvaret for  

 specialskoletilbud, specialrådgivning og for de lands- og  

 landsdelsdækkende institutioner, medens kommunerne får ansvaret  

 for den specialundervisning, der kan finde sted i den enkelte kommune.
Forslaget indebærer, at de pågældende  

 kommunale og amtskommunale myndigheder indgår i et dialogpræget  

 og forpligtende samarbejde om varetagelse af opgaven med at tage stilling  

 til, om en elev skal tilbydes vidtgående specialundervisning og i  

 bekræftende fald, hvad foranstaltningen nærmere skal gå ud  

 på.
Eleven og forældrene skal være deltagere i dette  

 samarbejde.
Samarbejdet skal indledes så tidligt, som det er muligt, og  

 det forventes, at amternes ekspertise i forhold til børn og unge med  

 særligt vidtgående behov opretholdes og anvendes af kommunerne i  

 relevant omfang.
 Undervisningsministeriet vil i samarbejde med de  

 berørte organisationer iværksætte et udviklingsprogram,  

 som skal forøge kvaliteten i undervisningen og rådgivningen af  

 elever i grundskolen med særlige behov (handicappede) i lyset af de nye  

 muligheder, som lovforslaget indebærer.
Forslaget indeholder i konsekvens af den foreslåede  

 kompetencefordeling en ændring af klagereglerne, hvorefter  

 forældrene får adgang til at klage over kommunens  

 afgørelse vedrørende visitationen og over amtets  

 afgørelse vedrørende foranstaltningens nærmere indhold.  

 En kommunes indsats til støtte for opnåelse af en bestemt  

 amtskommunal foranstaltning forudsættes ydet gennem dialog og  

 forhandling og ikke som nu gennem indgivelse af klage over amtsrådets  

 afgørelse.
Klagesagerne afgøres efter forslaget af et  

 klagenævn, der træffer den endelige administrative  

 afgørelse i den enkelte sag.
 Forslaget indebærer, at hele den foreslåede  

 ordning evalueres efter 3 år således, at de bestemmelser, der  

 ændres ved lovforslaget, på dette grundlag kan tages op til  

 revision i folketingsåret 2005-2006.
Forslaget om den ændrede kompetencefordeling mellem  

 kommuner og amter er udviklet over meget lang tid, og det har til stadighed  

 været med i overvejelserne, at en ændret opgavefordeling skulle  

 ledsages af en ændret byrdefordeling.
Dette aspekt indgår  

 også i Opgavekommissionens betænkning, hvori det kommunale  

 takstbeløb blev anbefalet, jeg citerer: »hævet til et  

 væsentligt højere beløb end i dag, således at i  

 hvert tilfælde hovedparten af de elever, der går i almindelige  

 folkeskoler bliver et kommunalt anliggende, mens de elever, der går  

 på specialskoler eller i specialklasser, fortsat hører under det  

 amtskommunale ansvarsområde«.
Med dette takstniveau fandt et stort  

 flertal i kommissionen, at man på den ene side kunne tilgodese hensynet  

 til en sikring af et kommunalt incitament til at finde nødvendige og  

 tilstrækkelige lokale løsninger og på den anden side  

 hensynet til at sikre en fortsat tilstedeværelse og anvendelse af den  

 specielle undervisningsekspertise, som er påkrævet i forhold til  

 børn og unge med særligt vidtgående fysiske eller psykiske  

 handicap.
De kommunale organisationer har på denne baggrund  

 indgået aftale om en økonomisk ordning, hvorefter hovedparten af  

 den vidtgående specialundervisning, der finder sted som integreret  

 undervisning i almindelige folkeskoleklasser, efter de foretagne vurderinger  

 også økonomisk bliver et lokalt anliggende.
Det forventes  

 samtidig, at takstniveauet indeholder incitamenter for kommunerne til fortsat  

 at benytte den amtslige ekspertise i relevant omfang.
Finansieringsudvalget under Indenrigsministeriet har  

 iværksat et udredningsarbejde vedrørende både  

 takstforhøjelsen på folkeskoleområdet og indførelse  

 af en grundtakstmodel på servicelovens område.
Udvalget skal dels  

 opgøre størrelsen af den samlede overførsel, der skal  

 ske fra det amtskommunale til det kommunale bloktilskud, dels foretage en  

 vurdering af de byrdefordelingsmæssige forskydninger for den enkelte  

 kommune med henblik på eventuelle ændringer i udligningssystemet.  

 Som grundlag for Finansieringsudvalgets arbejde foretages en  

 rundspørge til samtlige amter og kommuner, således at de  

 udgiftsmæssige ændringer som følge af de foreslåede  

 takstændringer kan opgøres for hver enkelt kommune og  

 amtskommune.
Rundspørgen er iværksat den 12. oktober 1999, og  

 det forventes, at der i begyndelsen af det nye år vil foreligge et  

 beslutningsgrundlag vedrørende den nødvendige  

 bloktilskudsregulering og den eventuelle regulering af  

 udligningssystemet.
 Lovforslaget fremsættes på nuværende  

 tidspunkt for at skabe de bedst mulige betingelser for en grundig behandling  

 af det samlede forslag, som forventes at kunne træde i kraft fra  

 begyndelsen af skoleåret 2000/2001. Det anerkendes samtidig, at  

 resultatet af finansieringsudvalgets analyse kan få betydning for den  

 endelige tilslutning til dette lovforslag.
 Idet jeg henviser til lovforslaget med bemærkninger,  

 tillader jeg mig at anbefale lovforslaget til velvillig behandling i det  

 høje Ting.
