Nr LSF 245 Forslag til Lov om ændring af lov om radiokommunikation Fremsat af forskningsministeren (Frank Jensen) den 16. april 1996 Vedtaget ved tredjebehandling den 31. maj 1996 Lov nr. 470 af 12/06/1996 § 1 I lov om radiokommunikation, jf. lovbekendtgørelse nr. 297 af 22. april  

 1992, foretages følgende ændringer:
 1. § 1 affattes således:
 » § 1. Oprettelse og drift af anlæg til radiokommunikation  

 (radioanlæg) må på dansk territorium kun ske, hvis Telestyrelsen har meddelt  

 tilladelse til brugen af de for driften nødvendige frekvenser.
 Stk. 2. Uanset stk. 1 må følgende radioanlæg oprettes og drives,  

 uden at der er meddelt tilladelse til brugen af de for driften nødvendige  

 frekvenser:
 1) Radioanlæg, der benyttes i det nationale forsvars tjeneste.
 2) Radioanlæg, der alene er indrettet til modtagning.
 Stk. 3. Forskningsministeren kan fastsætte bestemmelser om, at  

 andre kategorier af radioanlæg end dem, der er nævnt i stk. 2, må oprettes  

 eller drives, uden at der er meddelt tilladelse til brugen af de for driften  

 nødvendige frekvenser.
Stk. 4. Ved bedømmelse af, om tilladelse efter stk. 1 kan gives,  

 vil der bl.a. blive lagt vægt på, 1) at frekvensanvendelsen sker med respekt af hensynet til en effektiv  

 udnyttelse af radiofrekvensspektret, og 2) at der ikke herved sker en usaglig og utilsigtet diskriminering af  

 andre eller kommende udbydere af telekommunikationstjenester.
Stk. 5. Ved radiokommunikation forstås enhver overføring,  

 udsendelse eller modtagning af tegn, signaler, skrift, billeder, lyd eller  

 efterretninger af enhver art ved hjælp af radiobølger.« 2. § 3, stk. 1, affattes således:
»Forskningsministeren fastsætter nærmere regler om vilkår for  

 tilladelser til frekvensanvendelse efter § 1, herunder frekvensanvendelse i  

 skibe og luftfartøjer under dansk flag.« 3. § 3, stk. 2, nr. 1 og 2, affattes således:
 »1) Krav om typegodkendelse af radioanlæg eller godkendelse af  

 kvalitetssystemer.
2) Anvendelsen, herunder geografisk, af de tildelte frekvenser.« 4. I § 3, stk. 2, nr. 4, ændres  

 »kommunikationsministerens« til: »Telestyrelsens«.
 5. I § 4, § 5, stk. 2, og § 6 ændres »§ 1, stk.  

 1, nr. 2-4, og § 1, stk. 2« til: »§ 1, stk. 2, nr. 2, og stk.  

 3«.
 6. I § 4 indsættes efter nr. 2 som nye numre:
 »3) Krav om dokumentation for overholdelse af de tekniske krav ved  

 anvendelse af fabrikanterklæring for radioanlæg (modtagere), som benyttes i  

 kommunikationssystemer, hvori der indgår sendere.
 4) Krav om typegodkendelse af radioanlæg (modtagere), der indgår i nød- og  

 sikkerhedstjenester.
 5) Krav om typegodkendelse af radioanlæg (kombinerede sendere og  

 modtagere).
6) Krav om typegodkendelse af radioanlæg (sendere).« 7. § 4 b affattes således:
» § 4 b.
Forskningsministeren kan fastsætte regler om gebyrer  

 til dækning af omkostninger ved administration af loven og administrative  

 forskrifter udstedt i medfør af denne, herunder gebyrer for udstedelse og  

 ændring af tilladelser, typegodkendelser og andre godkendelser.« 8. I § 6 a, nr. 1, udgår »til enhver tid mod behørig  

 legitimation uden retskendelse«.
 9. I § 6 a, nr. 2, ændres »hvortil der ikke foreligger  

 en tilladelse« til: »som er oprettet i strid med § 1«.
 10. Efter § 6 a indsættes:
» § 6 b.
Forskningsministeren kan fastsætte nærmere regler,  

 hvorefter offentlige myndigheder og private foretagender bemyndiges til at  

 udføre visse opgaver, der i denne lov er tillagt ministeren.
§ 6 c.
Afgørelser truffet af Telestyrelsen efter denne lov eller  

 af myndigheder, herunder Telestyrelsen, og private foretagender i henhold til  

 administrative forskrifter udstedt i medfør af loven samt klager over  

 Telestyrelsens sagsbehandling i forbindelse hermed kan påklages til  

 Teleklagenævnet, der er oprettet i medfør af lov om konkurrenceforhold og  

 samtrafik i telesektoren.
Stk. 2. Forskningsministeren kan ikke give Telestyrelsen  

 tjenestebefaling om varetagelsen af myndighedsopgaven vedrørende konkrete  

 sager om radiokommunikation eller om behandling og afgørelse af enkeltsager  

 efter denne lov eller forskrifter udstedt med hjemmel heri, herunder  

 udstedelse af tilladelser.« 11. § 7, stk. 1, affattes således:
»Overtrædelse af §§ 1 og 2 straffes med bøde.« 12. § 7 a ophæves.
§ 2 Loven træder i kraft den 1. juli 1996.
§ 3 Stk. 1. Tilladelser til oprettelse og drift af radioanlæg, der er  

 udstedt i henhold til hidtil gældende bestemmelser, bevarer deres gyldighed,  

 indtil de tilbagekaldes eller ændres.
 Stk. 2. Forskningsministeren kan fastsætte bestemmelser om, at der  

 indtil den 30. juni 1997 efter lovens § 1, stk. 1, tillige kan meddeles  

 tilladelser til oprettelse og drift af de enkelte radioanlæg, herunder at  

 lovens § 3 kan anvendes på disse tilladelser.
§ 4 Loven gælder ikke for Færøerne og Grønland, men kan ved kongelig anordning  

 sættes i kraft for disse landsdele med de afvigelser, som de særlige færøske  

 og grønlandske forhold måtte tilsige.
Oprindeligt fremsat forslag § 1 I lov om radiokommunikation, jf. lovbekendtgørelse nr. 297 af 22. april  

 1992, foretages følgende ændringer:
 1. § 1 affattes således:
 » § 1. Oprettelse og drift af anlæg til radiokommunikation  

 (radioanlæg) må på dansk territorium kun ske, hvis Telestyrelsen har meddelt  

 tilladelse til brugen af de for driften nødvendige frekvenser.
 Stk. 2. Uanset stk. 1 må følgende radioanlæg oprettes og drives,  

 uden at der er meddelt tilladelse til brugen af de for driften nødvendige  

 frekvenser:
 1) Radioanlæg, der benyttes i det nationale forsvars tjeneste.
 2) Radioanlæg, der alene er indrettet til modtagning.
 Stk. 3. Forskningsministeren kan fastsætte bestemmelser om, at  

 andre kategorier af radioanlæg end dem, der er nævnt i stk. 2, må oprettes  

 eller drives, uden at der er meddelt tilladelse til brugen af de for driften  

 nødvendige frekvenser.
 Stk. 4. Ved bedømmelse af, om tilladelse efter stk. 1 kan gives,  

 vil der bl.a. blive lagt vægt på:
1) at frekvensanvendelsen sker med respekt af hensynet til en effektiv  

 udnyttelse af radiofrekvensspektret, og 2) at der ikke herved sker en usaglig og utilsigtet diskriminering af  

 andre eller kommende udbydere af telekommunikationstjenester.
 Stk. 5. Ved radiokommunikation forstås enhver overføring,  

 udsendelse eller modtagning af tegn, signaler, skrift, billeder, lyd eller  

 efterretninger af enhver art ved hjælp af radiobølger.«.
 2. § 3, stk. 1, affattes således:
 » § 3. Forskningsministeren fastsætter nærmere regler om  

 vilkår for tilladelser til frekvensanvendelse efter § 1, herunder  

 frekvensanvendelse i skibe og luftfartøjer under dansk flag.«.
 3. § 3, stk. 2, nr. 1 og 2, affattes således:
 »1) Krav om typegodkendelse af radioanlæg eller godkendelse af  

 kvalitetssystemer.
 2) Anvendelsen, herunder geografisk, af de tildelte frekvenser.«.
 4. I § 3, stk. 2, nr. 4, ændres  

 »kommunikationsministerens« til: »Telestyrelsens«.
 5. I § 4, § 5, stk. 2, og § 6 ændres »§ 1, stk. 1, nr.  

 2-4, og § 1, stk. 2« til: »§ 1, stk. 2, nr. 2, og stk. 3«.
 6. I § 4 indsættes efter nr. 2 som nye numre:
 »3) Krav om dokumentation for overholdelse af de tekniske krav ved  

 anvendelse af fabrikanterklæring for radioanlæg (modtagere), som benyttes i  

 kommunikationssystemer, hvori der indgår sendere.
 4) Krav om typegodkendelse af radioanlæg (modtagere), der indgår i nød- og  

 sikkerhedstjenester.
 5) Krav om typegodkendelse af radioanlæg (kombinerede sendere og  

 modtagere).
 6) Krav om typegodkendelse af radioanlæg (sendere).«.
 7. § 4 b affattes således:
» § 4 b.
Forskningsministeren kan fastsætte regler om gebyrer  

 til dækning af omkostninger ved administration af loven og administrative  

 forskrifter udstedt i medfør af denne, herunder gebyrer for udstedelse og  

 ændring af tilladelser, typegodkendelser og andre godkendelser.«.
 8. I § 6 a, nr. 1, udgår: »til enhver tid mod behørig  

 legitimation uden retskendelse«.
 9. I § 6 a, nr. 2, ændres: »hvortil der ikke  

 foreligger en tilladelse« til: »som er oprettet i strid med §  

 1«.
 10. Efter § 6 a indsættes:
» § 6 b.
Forskningsministeren kan fastsætte nærmere regler,  

 hvorefter offentlige myndigheder og private foretagender bemyndiges til at  

 udføre visse opgaver, der i denne lov er tillagt ministeren.
§ 6 c.
Afgørelser truffet af Telestyrelsen efter denne lov, eller  

 af myndigheder, herunder Telestyrelsen, og private foretagender i henhold til  

 administrative forskrifter udstedt i medfør af loven, samt klager over  

 Telestyrelsens sagsbehandling i forbindelse hermed, kan påklages til  

 Teleklagenævnet, der er oprettet i medfør af lov om konkurrenceforhold og  

 samtrafik i telesektoren.
 Stk. 2. Forskningsministeren kan ikke give Telestyrelsen  

 tjenestebefaling om varetagelsen af myndighedsopgaven vedrørende konkrete  

 sager om radiokommunikation eller om behandling og afgørelse af enkeltsager  

 efter denne lov eller forskrifter udstedt med hjemmel heri, herunder  

 udstedelse af tilladelser.«.
 11. § 7, stk. 1, affattes således:
 »Overtrædelse af §§ 1 og 2 straffes med bøde.«.
 12. § 7 a ophæves.
§ 2 Loven træder i kraft den 1. juli 1996.
§ 3 Tilladelser til oprettelse og drift af radioanlæg, der er udstedt i  

 henhold til hidtil gældende bestemmelser, bevarer deres gyldighed, indtil de  

 tilbagekaldes eller ændres.
 Stk. 2. Forskningsministeren kan fastsætte bestemmelser om, at der  

 indtil den 30. juni 1997 efter lovens § 1, stk. 1, tillige kan meddeles  

 tilladelser til oprettelse og drift af de enkelte radioanlæg, herunder, at  

 lovens § 3 kan anvendes på disse tilladelser.
§ 4 Loven gælder ikke for Færøerne og Grønland, men kan ved kongelig anordning  

 sættes i kraft for disse landsdele med de afvigelser, som de særlige færøske  

 og grønlandske forhold måtte tilsige.
Bemærkninger til lovforslaget Almindelige bemærkninger I det optrykte bilag til dette lovforslag er forslaget sammenholdt med den  

 gældende lov.
A.
Baggrunden for lovforslaget Den 6. december 1995 indgik Socialdemokratiet, Venstre, Det Konservative  

 Folkeparti, Socialistisk Folkeparti, Det Radikale Venstre og  

 Centrum-Demokraterne en principaftale, som lægger rammerne for den  

 fuldstændige liberalisering af telesektoren i Danmark.
Dette lovforslag skal ses som en foreløbig udmøntning af den del af  

 principaftalen, der bl.a. konstaterer behovet for en sektorspecifik  

 regulering af adgangen til radiofrekvensressourcer, som er baseret på den  

 almindelige teleregulerings principper om gennemsigtighed,  

 ikke-diskriminering og objektivitet.
Her tænkes nærmere på at skabe hjemmel  

 til at kunne regulere tildelingen af frekvenser for at tilgodese  

 konkurrenceaspektet i et liberaliseret telemarked og derved mindske presset  

 på frekvensressourcerne, indtil den endelige frekvensregulering er på plads.  

 Ifølge principaftalen forudsættes bl.a. regler herom indarbejdet i en ny  

 frekvenslovgivning, som forventes fremsat i folketingssamlingen 1996/97, men  

 der er tale om ændringer, som ikke bør afvente den forudsatte generelle  

 lovændring.
 I nærværende lovforslag er der tillige i overensstemmelse med  

 statsministerens åbningsredegørelse medtaget forslag om en række nærmere  

 angivne ændringer i loven. Ændringerne i dette lovforslag kan sammenfattes  

 således:
 1) Fritagelse af alle radiomodtagere fra tilladelseskrav.
 2) Hjemmel til at kunne udstede tilladelser til frekvensanvendelse.
 3) Hjemmel til at kunne delegere udførelsen af visse opgaver til andre  

 offentlige myndigheder og private foretagender.
 4) Præcisering af gebyrreglerne.
 5) Særlig adgang for borgere bosiddende i udlandet til uden videre at  

 medtage (men ikke anvende) radioanlæg under korte ophold i Danmark.
 6) Ophævelse af adgangen til kontrol uden retskendelse.
 7) Ophævelse af adgangen til udenretlig bødevedtagelse.
8) Alle 1. instansafgørelser overføres til Telestyrelsen.
Klageadgangen  

 til ministeren afskæres og henføres i stedet til det Teleklagenævn, der  

 nedsættes i medfør af det samtidig med dette lovforslag fremsatte forslag til  

 lov om konkurrenceforhold og samtrafik i telesektoren.
 Lovgrundlaget på radiokommunikationsområdet udgøres af lov om  

 radiokommunikation, jf. lovbekendtgørelse nr. 297 af 22. april 1992.
Regulering af adgangen til radiofrekvensressourcerne Et hovedhensyn i loven er at sikre den bedst mulige udnyttelse af  

 radiofrekvenserne, som er en begrænset ressource.
 Presset for at få adgang til de radiofrekvensressourcer, der er til  

 rådighed for udbygning af infrastruktur på telekommunikationsområdet til brug  

 for offentlige telekommunikationstjenester, har hidtil været af begrænset  

 omfang, idet det hidtil alene har været muligt at give adgang til disse  

 ressourcer til indehavere af koncessions- eller særrettigheder på  

 telekommunikationsområdet.
I forbindelse med den fuldstændige liberalisering af telesektoren vil også  

 adgangen til den radiobaserede infrastruktur på telekommunikationsområdet  

 (radiokæder, satellitforbindelser, mobilradionet m.v.) til brug for  

 offentlige telekommunikationstjenester være liberaliseret.
Det formodes, at  

 dette vil betyde en stærkt forøget efterspørgsel på radiofrekvensressourcer  

 fra nye operatører i telesektoren, hvilket alt andet lige vil kunne indebære  

 knaphed på ledige frekvensressourcer.
I den gældende lov er der ikke formuleret klare administrative principper,  

 som hviler på de generelle krav i telereguleringen om gennemsigtighed,  

 ikke-diskriminering og objektivitet.
Der er således ikke gjort specielt op  

 med den situation, hvor imødekommelse af en frekvensansøgning betyder, at  

 andre senere ansøgere til frekvenser inden for det samme frekvensbånd enten  

 ikke kan få tildelt frekvenser overhovedet eller må henvises til væsentligt  

 mindre attraktive frekvensbånd.
Hvis ikke den gældende lov modificeres, er  

 der derfor en nærliggende risiko for, at dens administration vil indebære en  

 usaglig og utilsigtet diskriminering med deraf følgende negative effekter for  

 konkurrencen mellem nye operatører.
I en situation, hvor det vil være  

 nødvendigt at fordele utilstrækkelige frekvensressourcer, herunder at  

 forfordele enkelte operatører, må det ske på grundlag af gennemsigtige,  

 objektive kriterier, som er formuleret i lovgivningen.
Telestyrelsen har med  

 bistand af eksterne konsulenter iværksat et udredningsarbejde, som i løbet af  

 1. halvår 1996 forventes at have tilvejebragt et grundlag for udarbejdelsen  

 af en mere detaljeret frekvenslovgivning, herunder kriterier af den  

 skitserede art.
 For at sikre gennemførelsen af intentionerne i principaftalen af 6.  

 december 1995 er det derfor nødvendigt frem til den planlagte mere generelle  

 lovændring i folketingssamlingen 1996/97 at skabe hjemmel til at kunne  

 regulere tildelingen af frekvenser for at tilgodese konkurrenceaspektet i et  

 liberaliseret telemarked og derved mindske presset på frekvensressourcerne.
Bortfald af tilladelseskrav for radiomodtagere I lovforslaget er der indarbejdet bestemmelser, der fritager samtlige  

 radiomodtagere fra lovens krav om tilladelse til oprettelse og drift.
Hidtil  

 har kun modtagere til radiofoni og tv, kommunikationssatellitmodtagere og  

 modtagere, der alene er indrettet til frekvensbånd under 30 MHz, samt  

 modtagere indrettet til frekvensbånd, der her i landet er anvist til  

 amatørradio, været undtaget fra lovens krav om tilladelse.
 Lovens krav om tilladelse til oprettelse og drift af øvrige radiomodtagere  

 har ikke baggrund i at tilgodese frekvensspektrets effektive udnyttelse, men  

 har hidtil sammen med bestemmelser om tavshedspligt haft til formål så vidt  

 muligt at sikre hemmeligholdelse af radiokommunikation, der ikke er bestemt  

 til brug for almenheden.
Der er ikke ud fra radiokommunikationsmæssige hensyn behov for at  

 opretholde kravet om tilladelse til radiomodtagere.
Det særlige hensyn om  

 hemmeligholdelse af radiokommunikation, der ikke er bestemt til brug for  

 almenheden, vil kunne tilgodeses ved fastsættelse af bestemmelser om  

 hemmeligholdelse, der retter sig mod brugerne af radioanlæg.
Hertil kommer,  

 at brugere, der har særlig interesse i at hemmeligholde deres kommunikation,  

 vil kunne tilgodese dette ved at kryptere kommunikationen i det omfang, det  

 ikke i øvrigt strider mod loven.
(Offentlige teletjenester kan til enhver tid lovligt kryptere  

 kommunikationen.
Radiotjenester etableret med baggrund i det internationale  

 radioreglement, herunder bl.a. amatørradiotjenester og maritime  

 radiotjenester, kan være undergivet begrænsninger i adgangen til kryptering  

 af kommunikationen).
 Under alle omstændigheder følger det af Straffelovens § 263, at  

 uberettiget aflytning af telekommunikation, herunder samtaler ført over  

 mobiltelefon, er strafbart.
 Ved at fritage radiomodtagere generelt fra tilladelseskravet vil de danske  

 bestemmelser blive bragt på linie med bestemmelserne i andre europæiske  

 lande, som Danmark normalt sammenligner sig med.
Frekvenstilladelser Med lovens nuværende udformning skal tilladelse meddeles til oprettelse og  

 drift af det enkelte radioanlæg.
Det betyder, at køb af nye radioanlæg eller  

 udskiftning af gamle radioanlæg kræver fornyet tilladelse.
Det centrale i tilladelsesgivningen er koordinering og tildeling af de  

 nødvendige radiofrekvenser for at sikre en effektiv udnyttelse af  

 radiofrekvensspektret.
Der søges derfor med lovforslaget hjemmel til, at  

 tilladelser udstedes i form af tilladelser til brugen af de for driften  

 nødvendige frekvenser i stedet for som i dag til det enkelte radioanlæg.
 Med en sådan ændring vil der kunne opnås en mere rationel  

 arbejdstilrettelæggelse for både brugerne og den tilladelsesudstedende  

 myndighed (Telestyrelsen). Da tilladelsen ikke længere vil være knyttet til  

 det enkelte radioanlæg, men til frekvensbenyttelsen, vil nyindkøb og  

 ombytning af radioanlæg normalt kunne ske, uden at den tilladelsesudstedende  

 myndighed skal inddrages med hensyn til at udstede eller ændre tilladelse til  

 det enkelte radioanlæg.
Ekstern delegation Af den gældende lovs § 3, stk. 2, nr. 3, fremgår det, at ministeren i  

 bestemmelser kan fastsætte krav om, at brugeren af radioanlægget skal have  

 bestået foreskrevne prøver.
På det maritime område og luftfartsområdet er  

 disse prøver indført ved bekendtgørelse fra forskningsministeren og Statens  

 Luftfartsvæsens Bestemmelser for Civil Luftfart.
Efter bestået prøve udstedes  

 der et certifikat til prøvedeltageren.
Kravene ved prøverne har udgangspunkt  

 i det internationale radioreglement, der er vedføjet den af Danmark  

 ratificerede internationale telekommunikationskonvention.
Bestemmelser fra  

 radioreglement og konvention optages i de af ministeren udfærdigede  

 bekendtgørelser, i det omfang bestemmelserne skal have retsvirkning her i  

 landet.
Prøverne har hidtil været delegeret til afholdelse af myndigheder inden  

 for ressortministerens område.
Delegationen til Statens Luftfartsvæsen skete  

 under den daværende ressortminister, ministeren for offentlige arbejder,  

 hvorunder både sager vedrørende telekommunikation og luftfart på det  

 tidspunkt hørte.
 For at etablere en mere hensigtsmæssig tilrettelæggelse af  

 prøveafholdelsen på det maritime område, hvor kravene ved prøverne indgår som  

 pensum i den erhvervsmæssige søfartsuddannelse, som hører under  

 Søfartsstyrelsen, er det efter forhandling med Søfartsstyrelsen fundet  

 hensigtsmæssigt, at sager vedrørende afholdelsen af de erhvervsrelaterede  

 prøver på radiocertifikatområdet samt udstedelsen af de pågældende  

 certifikater søges overført til Søfartsstyrelsen.
Forskningsministeriet har ved henholdsvis Akt 203 af 8. marts 1995 og Akt  

 260 af 26. april 1995 opnået Finansudvalgets tilslutning til at fritage  

 samtlige aktiviteter vedrørende erhvervsrelaterede maritime radiocertifikater  

 for gebyrdækning.
Af aktstykkerne fremgår det, at der arbejdes på at  

 overdrage certifikatudstedelsen og censorvirksomheden for erhvervsrelaterede  

 radiocertifikater fra Telestyrelsen til Søfartsstyrelsen, hvorved ovennævnte  

 aktiviteter i forbindelse med erhvervsuddannelsen samles under  

 Søfartsstyrelsen med de andre dele af uddannelsen.
 For at skabe klarhed over adgangen til ekstern delegation er det fundet  

 rigtigst, at den ønskede kompetence tilvejebringes ved lov.
Overførslen sker med Erhvervsministeriets tilslutning.
Det forudsættes, at  

 forskningsministeren i øvrigt bibeholder kompetencen til gennem fastsættelse  

 af administrative forskrifter at regulere området.
Teleklagenævnet vil være  

 klageinstans hvad angår afgørelser, der på dette område træffes af  

 Søfartsstyrelsen.
Visse af radioforvaltningsopgaverne i Grønland er med hjemmel i loven  

 delegeret til udførelse hos Grønlands hjemmestyre.
Hjemmestyremyndigheden  

 Grønlands Televæsen varetog disse opgaver indtil 1. januar 1994, hvor  

 myndigheden blev omdannet til et 100 pct. hjemmestyreejet aktieselskab (TELE  

 Greenland A/S). Da loven ikke hjemler mulighed for, at forvaltningsopgaverne  

 udføres af et privat aktieselskab, udføres opgaverne for øjeblikket under  

 hjemmestyrets Direktoratet for Erhverv, Trafik og Forsyning, men med faglig  

 bistand fra TELE Greenland A/S i overensstemmelse med en aftale indgået  

 mellem hjemmestyret og TELE Greenland A/S.
Det er fra hjemmestyrets side  

 tilkendegivet, at det gerne ser, at der skabes hjemmel til, at  

 radioforvaltningsopgaverne kan udføres af TELE Greenland A/S.
Med baggrund i de særlige grønlandske forhold, og under forudsætning af  

 adgang til at kunne påklage afgørelser til Teleklagenævnet, er det  

 opfattelsen, at den mest hensigtsmæssige tilrettelæggelse af  

 radioforvaltningsopgaverne i Grønland tilsiger en sådan ændring.
En  

 tilsvarende ordning bør i givet fald kunne finde anvendelse på Færøerne i det  

 omfang, de færøske myndigheder foretager tilsvarende ændringer i  

 forvaltningen.
Delegationens omfang vil i alle tilfælde skulle fastlægges  

 under hensyn til, at der ikke sker krænkelse af de almindelige  

 habilitetsregler.
Nævnte delegationer ses således ikke at kunne indebære  

 nævneværdig risiko for interessekonflikter.
 Der søges på den baggrund hjemmel til, at ministeren kan delegere  

 udførelsen af visse opgaver i henhold til loven til offentlige myndigheder  

 uden for ministerens ressort og til private foretagender, uden at  

 klageadgangen til Teleklagenævnet dog derved afskæres.
Øvrige ændringer i bestemmelser Lovforslaget indeholder en præcisering af gebyrbestemmelserne.
Herudover søges der med lovforslaget præciseret muligheden for i visse  

 tilfælde at kunne fravige de almindelige ligebehandlingsprincipper, idet det  

 er hensigten at tiltræde aftaler indgået under den europæiske sammenslutning  

 af post- og teleadministrationer, CEPT, om at tillade borgere bosiddende i  

 udlandet uden videre at medtage (men ikke anvende) radioanlæg under korte  

 ophold i gæstelandet (i dette tilfælde Danmark) under forudsætning af, at  

 radioanlægget er i overensstemmelse med den nationale lovgivning i borgerens  

 hjemland.
Borgere bosiddende i Danmark vil ikke have en tilsvarende adgang  

 til at være i besiddelse af sådanne radioanlæg i oprettet stand.
Endvidere indeholder lovforslaget et forslag om ophævelse af adgangen til  

 kontrol uden retskendelse.
Det skønnes ikke, at behovet for myndighedernes  

 kontrol af overholdelsen af loven og de i medfør heraf fastsatte  

 administrative forskrifter bør gå forud for de almindelige  

 retssikkerhedshensyn.
De hensyn, kontrollen tilsigter at tilgodese, kan løses  

 på andre og for borgernes retssikkerhed mindre indgribende måder.
 Herudover foreslås adgangen til udenretlig bødevedtagelse ophævet.
Ny opgavefordeling mellem telemyndighederne I overensstemmelse med den politiske principaftale om trin 2 indeholder  

 forslaget forslag til en ændret opgavefordeling mellem Forskningsministeriet  

 og Telestyrelsen, der indebærer, at alle 1. instansafgørelser placeres hos  

 Telestyrelsen, jf. dog ovenfor om delegering af opgaver til andre myndigheder  

 udenfor Telestyrelsen.
Afgørelser truffet af Telestyrelsen og de ovenfor nævnte eksterne  

 myndigheder og private foretagender, som er blevet pålagt at administrere  

 dele af radiokommunikationslovgivningen, kan påklages til det Teleklagenævn,  

 der nedsættes i medfør af det samtidig med dette lovforslag fremsatte forslag  

 til lov om konkurrenceforhold og samtrafik i telesektoren.
Klageadgangen til  

 Forskningsministeriet afskæres således.
Det samme gælder ministeriets  

 instruksadgang.
Alle konkrete afgørelser vedr. anvendelsen af bestemmelser i nærværende  

 lovforslag foreslås henlagt til Telestyrelsen.
Samtidig afskæres  

 forskningsministerens adgang til at instruere Telestyrelsen i sådanne sager.
Uanset den herved foreslåede afskæring af forskningsministerens  

 instruks-adgang, vil ministeren fortsat, jf. også ministeransvarsloven, have  

 det overordnede ministeransvar for Telestyrelsens virksomhed, herunder  

 ansvaret for den overordnede styring og tilrettelæggelse af Telestyrelsens  

 aktiviteter og for sager vedr.
Telestyrelsens økonomi og personale.
Færøerne og Grønland Loven kan blive sat i kraft for Færøerne og Grønland ved kongelig  

 anordning med de afvigelser, som de særlige færøske og grønlandske forhold  

 måtte tilsige.
B.
Lovens administrative og økonomiske konsekvenser Lovforslaget har ikke statsfinansielle konsekvenser eller konsekvenser for  

 administrationen i staten, kommunerne eller andre lokale forvaltningsorganer.
 Lovforslaget har endvidere ikke miljømæssige konsekvenser.
 Lovforslaget antages at ville medføre en mere enkel administration for  

 bl.a. erhvervslivet i forbindelse med tilladelser til frekvensbrug, idet der  

 ikke længere vil skulle udstedes tilladelser til oprettelse og drift af det  

 enkelte radioanlæg.
C.
Forholdet til EU-retten I forbindelse med notifikation i 1995 over for Europa-kommissionen i  

 overensstemmelse med direktiv 83/189/EØF af 28. marts 1983 om en  

 informationsprocedure med hensyn til tekniske standarder og forskrifter har  

 Kommissionen i udførlige udtalelser stillet spørgsmålstegn ved nødvendigheden  

 af i alle tilfælde at kræve typegodkendelse af radioanlæg, der alene er  

 indrettet til modtagning.
Det er Kommissionens opfattelse, at en generel  

 godkendelsesordning ikke er forenelig med EF-traktatens artikel 30, der  

 indeholder forbud mod bl.a. kvantitative indførselsrestriktioner.
Danmark har  

 imødekommet Kommissionens udførlige udtalelse således, at der fremtidigt kun  

 vil blive krævet erklæring om overholdelse af fastsatte tekniske bestemmelser  

 for sådanne radioanlæg (modtagere), der indgår i kommunikationssystemer med  

 tilhørende sendere.
For så vidt angår radioanlæg (modtagere), der indgår i  

 nød- og sikkerhedstjenester, opretholdes kravet om typegodkendelse under  

 henvisning til undtagelsesbestemmelserne i EF-traktatens artikel 36 om  

 hensynet til offentlig sikkerhed og beskyttelse af menneskeliv.
Dette  

 skyldes, at man ved en typegodkendelsesordning opnår størst mulig sikkerhed  

 for, at et radioanlæg fungerer tilfredsstillende i alle situationer.  

 Lovforslaget indeholder bestemmelser, der præciserer administrationen på  

 dette område.
Reguleringen af anvendelsen af radiofrekvenser har gennem en årrække været  

 gjort til genstand for drøftelser mellem EU-landene og Kommissionen.
I en  

 resolution af 28. juni 1990 opfordrede Rådet til at intensivere det  

 europæiske samarbejde om radiofrekvenssamordning med det formål at  

 tilvejebringe tilstrækkelige frekvensressourcer til nye tjenester på grundlag  

 af bl.a. markedets efterspørgsel.
Rådet anså samtidig udviklingen af de  

 eksisterende samordningsmekanismer inden for rammerne af den europæiske  

 sammenslutning af post- og teleadministrationer (CEPT) for et politisk  

 hovedmål.
Under CEPT er der oprettet Den Europæiske Radiokommunikationskomite  

 (ERC), som er sammensat af repræsentanter for de myndighedsorganer for  

 radiokommunikation i alle CEPT-medlemsstaterne, som er ansvarlige for  

 tildelingen af radiofrekvenser i deres respektive lande (i Danmark  

 Telestyrelsen).
Spørgsmålet om reguleringen af anvendelsen af radiofrekvenser er senere  

 taget op i Rådets resolution af 19. november 1992 om Fællesskabets  

 gennemførelse af ERC's afgørelser.
Rådet opfordrer i resolutionen  

 Kommissionen til i fremtiden fuldt ud at tage hensyn til, at ERC's afgørelser  

 er det vigtigste middel til at sikre tilvejebringelse af de fornødne  

 frekvenser til nye Europa-dækkende radiotjenester.
 Lovforslaget indeholder en række bemyndigelser til ministeren til at  

 fastsætte administrative bestemmelser om de nærmere vilkår for tilladelse til  

 frekvensanvendelse.
Bemyndigelser til at fastsætte tekniske forskrifter skal ikke notificeres  

 for Kommissionen i medfør af informationsproceduren efter  

 informationsproceduredirektivet, idet sådanne ikke udgør en ny teknisk  

 specifikation, jf.
EF-domstolens afgørelse i sag C-317/92, Kommissionen mod  

 Tyskland, Saml. 1994 I side 2039.
 Udkast til bekendtgørelser m.v., der udstedes i medfør af denne lov, og  

 som indeholder de nærmere tekniske krav til radioanlæg, skal derimod  

 notificeres for Kommissionen.
D.
Høring Udkast til dette lovforslag har været udsendt til høring hos relevante  

 ministerier, berørte myndigheder og organisationer med flere.
Bemærkninger til de enkelte bestemmelser Til § 1 Til nr. 1 Ad § 1, stk. 1 I henhold til § 1, stk. 1, i den gældende lov må radioanlæg kun oprettes  

 og drives med tilladelse fra kommunikationsministeren (nu  

 forskningsministeren).
Tilladelse skal derfor meddeles til oprettelse og drift af det enkelte  

 radioanlæg.
Loven hjemler i den forbindelse adgang til at fastsætte  

 bestemmelser om bl.a. indretning og benyttelse af radioanlæg, samt til at  

 fastsætte vilkår for den enkelte tilladelse.
Tilladelseskrav, bestemmelser og  

 vilkår har primært til hensigt at sikre den bedst mulige udnyttelse af  

 radiofrekvensspektret, som er en begrænset ressource.
 Den effektive udnyttelse af radiofrekvensressourcerne vil i lige så høj  

 grad kunne sikres ved i stedet at meddele tilladelse til anvendelse af en  

 eller flere nærmere angivne frekvenser, hvor tilladelsen samtidig omfatter  

 adgangen til at oprette og drive radioanlæg på den eller de frekvens(er),  

 tilladelsen omfatter, og hvor der til tilladelsen i nødvendigt omfang knyttes  

 vilkår om bl.a. den tekniske indretning og anvendelse af de benyttede  

 radioanlæg, herunder f.eks. geografisk placering, frekvensanvendelse og  

 udgangseffekter ved stationære radioanlæg (basisstationer).
Med indførelsen af en sådan tilladelsesadministration vil der ikke længere  

 skulle ske en individuel registrering af radioanlæg, der er omfattet af en  

 tilladelse til anvendelse af en eller flere nærmere angivne frekvenser.
Det  

 vil betyde, at der vil kunne opnås en mere rationel arbejdstilrettelæggelse  

 for både brugerne og tilladelsesudstederen (Telestyrelsen), idet det ikke i  

 alle tilfælde vil være nødvendigt med henvendelse til den  

 tilladelsesudstedende myndighed, når der sker nyindkøb eller ombytning af  

 radioanlæg.
 Det foreslås derfor, at lovens krav om tilladelse til oprettelse og drift  

 af radioanlæg ændres til krav om, at oprettelse og drift af radioanlæg kun må  

 ske, hvis Telestyrelsen har meddelt tilladelse til brugen af de for driften  

 nødvendige frekvenser.
I den nuværende lovs § 1, stk. 1, er visse radioanlæg undtaget fra kravet  

 om tilladelse.
Undtagelsen af disse radioanlæg fra krav om tilladelse er i  

 ændret form medtaget i § 1, stk. 2, jf. nedenfor.
Ad § 1, stk. 2 I bestemmelsen fastsættes det uændret, jf. den nuværende lovs § 1, stk. 1,  

 at radioanlæg, der benyttes i det nationale forsvars tjeneste, må oprettes og  

 drives uden tilladelse.
 Herudover fastsættes det, at samtlige radioanlæg, der kun er indrettet til  

 modtagning, må oprettes og drives uden tilladelse.
Hidtil har oprettelse og drift af radiomodtagere kun i et vist omfang  

 været undtaget fra kravet om tilladelse.
Kravet om tilladelse til oprettelse  

 og drift af øvrige radiomodtagere har sammen med bestemmelser om  

 tavshedspligt haft til formål så vidt muligt at sikre hemmeligholdelse af  

 radiokommunikation, der ikke er bestemt til brug for almenheden.
Andre  

 europæiske lande (bl.a.
Finland, Sverige, Tyskland og England) har haft  

 lignende bestemmelser, der gav mulighed for at begrænse oprettelsen og  

 driften af radiomodtagere, i disse landes nationale lovgivning, men har nu  

 fjernet disse, uden at det så vidt vides har givet anledning til nævneværdige  

 problemer.
 Ved den foreslåede ændring bringes retstilstanden i Danmark på dette  

 område således i princippet i overensstemmelse med retstilstanden i en række  

 andre europæiske lande.
Med den foreslåede bestemmelse vil det herefter være tilladt at oprette og  

 drive alle typer af radioanlæg, der kun er indrettet til modtagning af  

 radiokommunikation, uden tilladelse.
Den radiokommunikation, der vil kunne  

 modtages, er bl.a. radiokommunikationen i de maritime radiotjenester, i  

 luftfartsradiotjenesterne og i de landmobile radiotjenester.
Kommunikationen  

 i disse tjenester sker mellem skibe, skibe og kystradiostationer,  

 luftfartøjer og basisstationer og mobile/bærbare radioanlæg, herunder i de  

 såkaldte lukkede landmobile radiotjenester, som benyttes af bl.a.  

 taxiselskaber, brandvæsener, politi m.v., og i de offentlige  

 mobiltelefontjenester.
Det er i en række af disse tjenester muligt at sikre  

 sig mod aflytning ved at kryptere kommunikationen.
 Der vil dog fortsat være adgang til at fastsætte bestemmelser om brugen af  

 radiomodtagere, herunder bestemmelser om hemmeligholdelse af  

 radiokommunikation.
 Det bemærkes, at det følger af Straffelovens § 263, at uberettiget  

 aflytning af telekommunikation, herunder samtaler ført over mobiltelefon, er  

 strafbart.
Ad § 1, stk. 3 Bestemmelsen svarer med alene redaktionelle ændringer til § 1, stk. 2, i  

 den gældende lov.
Det er i bemærkningerne til den gældende lov anført, at der ikke kan gives  

 en udtømmende oplistning af, hvilke radioanlæg, der kan undtages fra  

 tilladelseskravet. Årsagen hertil er bl.a., at den teknologiske udvikling kan  

 medføre, at de hensyn, der i dag ligger til grund for kravet om tilladelse,  

 måske senere kan opfyldes på anden måde.
Det er videre nævnt, at det stadigt  

 mere omfattende internationale samarbejde, herunder den harmonisering, der  

 finder sted på EU-plan, kan føre til, at kravet om tilladelse kan fraviges.  

 Eksempelvis kan det være hensigtsmæssigt helt at undtage radioanlæg, for  

 hvilke der udarbejdes fælleseuropæiske, tekniske bestemmelser.
På flere områder kan borgere bosiddende i udlandet i dag medtage og  

 anvende radioanlæg i Danmark uden yderligere tilladelse.
Det drejer sig om  

 radioanlæg, hvor der er aftalt fælles frekvensanvendelse samt tekniske  

 specifikationer, som radioanlæggene skal overholde.
Den øgede  

 grænseoverskridende trafik giver imidlertid i dag den enkelte bruger  

 problemer i forbindelse med medtagelse af radioanlæg, hvor der ikke er fælles  

 frekvensanvendelse og tekniske specifikationer.
Sådanne radioanlæg kræver  

 efter den nuværende lovgivning udstedelse tilladelse i det enkelte tilfælde.
 Under den europæiske sammenslutning af post- og teleadministrationer,  

 CEPT, er der nu udarbejdet en aftale, der lægger op til, at det tillades  

 borgere bosiddende i udlandet uden videre at medtage (men ikke anvende)  

 radioanlæg under korte ophold i gæstelandet under forudsætning af, at  

 radioanlægget er i overensstemmelse med den nationale lovgivning i borgerens  

 hjemland.
Det er hensigten fra dansk side at tilslutte sig aftalen, idet der ikke ud  

 fra radiokommunikationsmæssige hensyn ses noget til hinder for, at disse  

 radioanlæg medtages i oprettet stand til Danmark uden yderligere tilladelse.  

 Men det er samtidig vurderingen, at der ikke i loven og dens forarbejder er  

 taget stilling til, om der for borgere bosiddende i udlandet i de anførte  

 situationer vil være adgang til at fastsætte særlige bestemmelser alene  

 gældende for disse med hensyn til medtagelse af radioanlæg, der normalt ikke  

 ville kunne opnå tilladelse til oprettelse i Danmark.
Denne adgang søges  

 derfor præciseret med lovforslaget.
Ad § 1, stk. 4 Det er fortsat ønsket om optimal udnyttelse af de begrænsede  

 radiofrekvensressourcer, som er den væsentligste årsag til, at der fra  

 statens side finder en regulering sted af brugen af radioanlæg.
Under nr. 1  

 er det derfor anført, at der ved bedømmelse af, om tilladelse efter § 1, stk.  

 1, kan gives, særligt vil blive lagt vægt på, at frekvensanvendelsen sker med  

 respekt af hensynet til en effektiv udnyttelse af radiofrekvensspektret.  

 Bestemmelsen svarer alene med redaktionelle ændringer som følge af  

 ændringerne i § 1, stk. 1, til den gældende lovs § 1, stk. 3, nr. 1. Hensynet  

 til radiofrekvensspektrets begrænsning indebærer bl.a., at der normalt ikke  

 vil blive givet tilladelse i tilfælde, hvor det kommunikationsbehov,  

 ansøgningen vedrører, på rimelig måde kan tilgodeses ved andre  

 kommunikationsformer.
I den gældende lov er der ikke formuleret klare administrative principper,  

 som hviler på de generelle krav i telereguleringen om gennemsigtighed,  

 ikke-diskriminering og objektivitet.
Der er således ikke gjort specielt op  

 med den situation, hvor imødekommelse af en frekvensansøgning betyder, at  

 andre senere ansøgere til frekvenser inden for det samme frekvensområde enten  

 ikke kan få tildelt frekvenser overhovedet eller må henvises til væsentligt  

 mindre attraktive frekvensbånd.
 I § 1, stk. 4, nr. 2, foreslås der derfor indsat bestemmelse om, at der  

 ved bedømmelse af, om tilladelse til brug af de for driften nødvendige  

 frekvenser kan meddeles, bl.a. skal lægges vægt på, at der ved tildelingen af  

 frekvenser ikke vurderes at ske en usaglig og utilsigtet diskriminering af  

 andre eller kommende udbydere af telekommunikationstjenester.
 Med bestemmelsen vil der være adgang til at regulere tildelingen af  

 frekvensressourcerne i respekt af de almindelige telereguleringsprincipper  

 frem til det tidspunkt (forventelig 1. januar 1997), hvor der i  

 overensstemmelse med principaftalen af 6. december 1995 tilvejebringes de  

 samlede lovgivningsmæssige rammer for en gennemsigtig, ikke-diskriminerende  

 og objektiv tildeling af frekvensressourcerne.
 For at sikre, at der ikke ved tilladelsesgivningen skabes situationer, der  

 senere måtte vise sig ikke at være i overensstemmelse med det endelige  

 lovgrundlag, vil tilladelser til frekvensressourcer på de områder, der er  

 omfattet af liberaliseringen på telekommunikationsområdet, normalt kun blive  

 udstedt med gyldighed frem til den nye lovgivning træder i kraft.  

 Tidsbegrænsningen vil blive fastsat med hjemmel i den gældende lovs § 3, stk.  

 2, nr. 4. Det vil endvidere være nødvendigt udtrykkeligt i tilladelsen at  

 understrege, at tilladelsen er udstedt uden præjudice for resultatet af  

 behandlingen af en ansøgning om forlængelse af tilladelsen.
Det vil ikke kunne udelukkes, at administrationen af bestemmelsen i  

 særlige tilfælde vil have til følge, at der må meddeles afslag på ansøgninger  

 om tildeling af frekvensressourcer.
Det vil bl.a. kunne være tilfældet, hvis  

 det vurderes, at meddelelse af en tilladelse vil være direkte urimelig i  

 lyset af det forestående lovinitiativ på området eller indebære en stor  

 risiko for at påføre trediemand (potentielle kunder hos ansøger) en urimelig  

 økonomisk risiko.
 F.eks. vil der normalt ikke blive udstedt tilladelser til en tjeneste,  

 hvis der allerede før udstedelse af den første tilladelse foreligger flere  

 ansøgninger, end der er frekvensmæssig baggrund for at tilgodese.
Ligeledes vil der normalt ikke blive udstedt tilladelse, hvis det  

 vurderes, at en tilladelse vil give operatøren mulighed for at skabe sig et  

 faktisk monopol, inden den endelige frekvenslovgivning er vedtaget.
Dette vil  

 f.eks. kunne være tilfældet, hvor en satellitbaseret mobiloperatør selv ved  

 tildeling af en tilladelse med begrænset gyldighed vil opnå et faktisk  

 monopol qua de til brugerne solgte terminaler.
 Den samme monopollignende situation vil kunne opstå, hvis der gives en  

 tv-programdistributør tilladelse til et »mange«-kanal  

 punkt-til-multipunkt radiokædesystem til fordeling af tv-programmer til  

 fællesantenneanlæg eller enkeltbrugere, et såkaldt MVDS'anlæg (Microwave  

 Video Distribution System).
I den gældende lovs § 1, stk. 3, nr. 2, er det forudsat, at der ved  

 bedømmelse af, om tilladelse kan gives, bl.a. vil blive lagt vægt på, at  

 anvendelsen af radioanlægget respekterer hensynet til at forhindre  

 uautoriseret modtagning af radiokommunikation, som ikke er bestemt for  

 almenheden.
Bestemmelsen udgår ved nærværende lovforslag, idet sikringen mod  

 uautoriseret modtagning ikke længere vil blive reguleret ved  

 tilladelsesgivning, men ved fastsættelsen af bestemmelser om tavshedspligt,  

 jf. i øvrigt bemærkningerne til forslagets nr. 1, ad § 1, stk. 2. Det  

 bemærkes i den forbindelse, at det følger af Straffelovens § 263, at  

 uberettiget aflytning af telekommunikation, herunder samtaler ført over  

 mobiltelefon, er strafbart.
Ad § 1, stk. 5 Bestemmelsen svarer til § 1, stk. 4, i den gældende lov.
Til nr. 2 Bestemmelsen svarer alene med redaktionelle ændringer til § 3, stk. 1, i  

 den gældende lov.
Til nr. 3 I den gældende lovs § 3, stk. 2, er der medtaget en ikke udtømmende  

 opregning af, hvilke vilkår der efter § 3, stk. 1, jf. forslagets nr. 2,  

 bl.a. vil kunne fastsættes bestemmelser om for tilladelser.
 Den nye affattelse af § 3, stk. 1, nr. 1, er en følge af ændringerne i  

 lovens § 1, stk. 1, jf. forslagets nr. 1, og ændrer ikke i sig selv i  

 retstilstanden.
 § 3, stk. 2, nr. 2, i den gældende lov præciserer adgangen til at  

 fastsætte vilkår om frekvensanvendelsen i radioanlæg, herunder at radioanlæg  

 kun må benytte de frekvenser, som er anvist til formålet.
 Med den foreslåede ændring af lovens § 1, stk. 1, jf. forslagets nr. 1,  

 vil tilladelser imidlertid ikke længere skulle udstedes til oprettelse og  

 drift af radioanlæg, men til brugen af de for driften nødvendige frekvenser.
Bestemmelsen i § 3, stk. 2, nr. 2, foreslås i konsekvens heraf ændret  

 således, at der fremover i stedet kan fastsættes vilkår for anvendelsen,  

 herunder geografisk, af de tildelte frekvenser.
Den foreslåede ændring ændrer  

 ikke i sig selv i retstilstanden.
Til nr. 5 De anførte ændringer i referencer er en følge af ændringerne i § 1 og  

 ændrer ikke i sig selv i retstilstanden.
Til nr. 6 Den gældende lovs § 4 bemyndiger ministeren til at fastsætte bestemmelser  

 om indretning, benyttelse og markedsføring af radioanlæg.
Bestemmelsen finder  

 anvendelse på alle radioanlæg, herunder bl.a. de radioanlæg, der kun er  

 indrettet til modtagning, og som i lovforslaget, jf. forslagets nr. 1, ad §  

 1, stk. 2, må oprettes og drives, uden at der er meddelt tilladelse til  

 brugen af de for driften nødvendige frekvenser.
I den gældende lovs § 4 er  

 der under nr. 1 og 2 foretaget en ikke udtømmende opregning af, hvad der  

 bl.a. kan fastsættes bestemmelser om.
Bl.a. vil der herudover kunne  

 fastsættes bestemmelser om typegodkendelse (indretning).
For visse radioanlæg, der kun er indrettet til modtagning, vil der - inden  

 for rammerne af EU-lovgivningen - fortsat være behov for at sikre  

 funktionaliteten af radioanlæggene, herunder hensynet til en effektiv  

 udnyttelse af frekvensspektret, gennem krav om typegodkendelse henholdsvis  

 dokumentation for overholdelse af de tekniske krav ved anvendelse af  

 fabrikanterklæringer.
Typegodkendelse vil således være relevant i forbindelse  

 med radioanlæg, der indgår i nød- og sikkerhedstjenester.
For øvrige  

 radioanlæg (modtagere), som benyttes i kommunikationssystemer, hvori der  

 indgår sendere, vurderes det alene nødvendigt, at radioanlæggenes  

 overholdelse af fastsatte tekniske krav dokumenteres ved afgivelse af  

 fabrikanterklæringer.
Til nr. 7 Det præciseres i bestemmelsen, at der i overensstemmelse med hidtidig  

 praksis i gebyrerne indregnes udgifter med de opgaver, myndigheden  

 (Telestyrelsen) påtager sig i forbindelse med administrationen af  

 radiokommunikationsområdet, herunder det internationale arbejde.
Til nr. 8 Med lovforslaget ophæves adgangen til kontrol uden retskendelse.  

 Ministeren vil dog fortsat have adgang til at fastsætte bestemmelser om  

 kontrol i administrative forskrifter og i vilkår knyttet til de enkelte  

 tilladelser.
Det skønnes imidlertid ikke, at behovet for myndighedernes  

 kontrol af overholdelsen af loven og de i medfør heraf fastsatte  

 administrative forskrifter bør gå forud for de almindelige  

 retssikkerhedshensyn.
Til nr. 9 Den anførte ændring er en følge af ændringerne i § 1 og ændrer ikke i sig  

 selv i retstilstanden.
Til nr. 10 Med den foreslåede bestemmelse i § 6b gives der forskningsministeren  

 hjemmel til at fastsætte bestemmelser, hvorefter offentlige myndigheder og  

 private foretagender bemyndiges til at udføre visse opgaver, der i loven er  

 tillagt ministeren.
 Bestemmelsen tænkes anvendt til at kunne delegere afholdelsen af visse  

 prøver til opnåelse af certifikater til betjening af radioanlæg, herunder  

 udstedelse af certifikater, til offentlige myndigheder uden for ministerens  

 ressortområde.
Bestemmelsen tænkes videre anvendt til at kunne delegere udøvelsen af den  

 kompetence, der i dag er hjemlet mulighed for at delegere til de færøske og  

 grønlandske hjemmestyremyndigheder, til udførelse hos de stedlige  

 teleselskaber, som hidtil har varetaget disse opgaver, i det tilfælde, at  

 disse efter hjemmestyremyndighedernes bestemmelse etableres i  

 aktieselskabsform.
Dette vil selvsagt ske under iagttagelse af, at der ikke  

 herved sker krænkelse af de almindelige habilitetsregler.
Anvendelse af  

 bestemmelsen i relation til Færøerne og Grønland vil alene ske efter  

 forhandling med de stedlige myndigheder.
 Forslaget vil ikke afskære klageadgangen til Teleklagenævnet.
Bestemmelsen i § 6c tilsigter at skabe parallelitet mellem lovgivningen på  

 telekommunikationsområdet og radiokommunikationsområdet.
Teleklagenævnet  

 nedsættes i medfør af det samtidig med dette lovforslag fremsatte forslag til  

 lov om konkurrenceforhold og samtrafik i telesektoren, hvortil der henvises.
Til nr. 11 Den nye affattelse af § 7, stk. 1, er en følge af ændringerne i lovens § 1  

 og ændrer ikke i sig selv i retstilstanden.
Til nr. 12 Bestemmelsen foreslås ophævet, idet antallet af de sager om overtrædelse  

 af loven og de i medfør heraf fastsatte administrative bestemmelser, som  

 ville kunne behandles efter denne bestemmelse, er dalet stærkt.
En anvendelse  

 af bestemmelsen vil derfor ikke længere samlet indebære besparelser eller  

 administrative forenklinger for de involverede myndigheder.
Til § 2 Det foreslås, at loven træder i kraft den 1. juli 1996.
Til § 3 Det er hensigten, at samtlige nuværende tilladelser skal konverteres til  

 den i lovforslagets § 1, nr. 1, foreslåede tilladelsesordning, hvorefter  

 tilladelser udstedes til anvendelse af frekvenser og ikke til det enkelte  

 radioanlæg.
Der er i dag knap 175.000 radioanlæg, hvortil der er udstedt individuelle  

 tilladelser til oprettelse og drift.
De individuelle tilladelser er henført  

 til et antal tilladelseskategorier.
De administrative procedurer og systemer  

 i forbindelse med forvaltningen af tilladelsesområdet tilsiger, at  

 konverteringen af disse tilladelser ikke sker på een gang, men tilrettelægges  

 således, at alle tilladelser inden for en tilladelseskategori konverteres  

 samtidig i forbindelse med opkrævning af årligt gebyr.
Af hensyn til den  

 daglige administration af tilladelsesområdet opkræves gebyrer for de enkelte  

 tilladelseskategorier til forskellige terminer.
For at kunne gennemføre konverteringen på den mest rationelle måde  

 foreslås der med § 3 indført bestemmelse om, at eksisterende tilladelser  

 bevarer deres gyldighed indtil de tilbagekaldes eller ændres.
Tilladelserne  

 vil herved kunne afvente konverteringen af den kategori, de hører ind under.
 Videre foreslås der med stk. 2 hjemlet mulighed for at fortsætte den  

 hidtidige udstedelse af tilladelser til oprettelse og drift af radioanlæg  

 frem til 30. juni 1997. Bestemmelsen vil blive anvendt til at kunne udstede  

 tilladelser til oprettelse og drift af radioanlæg, der hører under  

 tilladelseskategorier, der endnu ikke er konverteret til den nye  

 tilladelsesordning, således at der på et senere tidspunkt og senest den 30.  

 juni 1997 kan ske en samlet konvertering af tilladelseskategorien.
Til § 4 Som anført i de almindelige bemærkninger kan denne lov blive sat i kraft  

 for Færøerne og Grønland ved kongelig anordning med de afvigelser, som de  

 særlige færøske og grønlandske forhold måtte tilsige.
Bilag I dette bilag er (med mindre skrift) indsat den gældende formulering af de bestemmelser der berøres af lovforslaget § 1 I lov om radiokommunikation, jf. lovbekendtgørelse nr. 297 af 22. april  

 1992, foretages følgende ændringer:
 1. § 1 affattes således:
 » § 1. Oprettelse og drift af anlæg til radiokommunikation  

 (radioanlæg) må på dansk territorium kun ske, hvis Telestyrelsen har meddelt  

 tilladelse til brugen af de for driften nødvendige frekvenser.
 Stk. 2. Uanset stk. 1 må følgende radioanlæg oprettes og drives,  

 uden at der er meddelt tilladelse til brugen af de for driften nødvendige  

 frekvenser:
 1) Radioanlæg, der benyttes i det nationale forsvars tjeneste.
 2) Radioanlæg, der alene er indrettet til modtagning.
 Stk. 3. Forskningsministeren kan fastsætte bestemmelser om, at  

 andre kategorier af radioanlæg end dem, der er nævnt i stk. 2, må oprettes  

 eller drives, uden at der er meddelt tilladelse til brugen af de for driften  

 nødvendige frekvenser.
 Stk. 4. Ved bedømmelse af, om tilladelse efter stk. 1 kan gives,  

 vil der bl.a. blive lagt vægt på:
1) at frekvensanvendelsen sker med respekt af hensynet til en effektiv  

 udnyttelse af radiofrekvensspektret, og 2) at der ikke herved sker en usaglig og utilsigtet diskriminering af  

 andre eller kommende udbydere af telekommunikationstjenester.
 Stk. 5. Ved radiokommunikation forstås enhver overføring,  

 udsendelse eller modtagning af tegn, signaler, skrift, billeder, lyd eller  

 efterretninger af enhver art ved hjælp af radiobølger.«.
§ 1. Oprettelse og drift af anlæg for radiokommunikation  

 (radioanlæg) må på dansk territorium kun ske med tilladelse fra  

 kommunikationsministeren.
Dette gælder dog ikke 1) radioanlæg, der benyttes i det nationale forsvars tjeneste, 2) radioanlæg, der alene er bestemt til modtagning af radiofoni eller  

 fjernsyn, 3) radioanlæg, der er indrettet til modtagning af programstof, der sendes  

 via satellit bestemt for direkte modtagning hos almenheden eller med  

 kabelfordeling for øje, og 4) radioanlæg, der alene er indrettet til modtagning på frekvensbånd under  

 30 MHz eller frekvensbånd, der her i landet er anvist for amatørradio.
 Stk. 2. Kommunikationsministeren kan fastsætte bestemmelser om, at  

 andre kategorier af radioanlæg end dem, der er nævnt i stk. 1, nr. 1-4, kan  

 oprettes og drives uden tilladelse.
 Stk. 4. Ved radiokommunikation forstås enhver overføring,  

 udsendelse eller modtagning af tegn, signaler, skrift, billeder, lyd eller  

 efterretninger af enhver art ved hjælp af radiobølger.
 2. § 3, stk. 1, affattes således:
 » § 3. Forskningsministeren fastsætter nærmere regler om  

 vilkår for tilladelser til frekvensanvendelse efter § 1, herunder  

 frekvensanvendelse i skibe og luftfartøjer under dansk flag.«.
 3. § 3, stk. 2, nr. 1 og 2, affattes således:
 »1) Krav om typegodkendelse af radioanlæg eller godkendelse af  

 kvalitetssystemer.
 2) Anvendelsen, herunder geografisk, af de tildelte frekvenser.«.
 4. I § 3, stk. 2, nr. 4, ændres  

 »kommunikationsministerens« til: »Telestyrelsens«.
 § 3. Kommunikationsministeren fastsætter nærmere bestemmelser om  

 vilkår for tilladelser til radioanlæg efter § 1, herunder radioanlæg i skibe  

 og luftfartøjer under dansk flag.
 Stk. 2. I vilkår efter stk. 1 kan der bl.a. fastsættes  

 bestemmelser om:
 1) Krav om typegodkendelse eller godkendelse af kvalitetssystemer.
 2) Frekvensanvendelse, herunder at radioanlægget kun må benytte de  

 frekvenser, som er anvist til formålet.
 3) Krav om, at brugeren af radioanlægget skal have bestået foreskrevne  

 prøver.
 4) Tidsmæssig begrænsning for tilladelser samt om tilbagekaldelse af  

 tilladelser, når forholdene efter kommunikationsministerens skøn gør det  

 nødvendigt.
 5. I § 4, § 5, stk. 2, og § 6 ændres »§ 1, stk. 1, nr.  

 2-4, og § 1, stk. 2« til: »§ 1, stk. 2, nr. 2, og stk. 3«.
 6. I § 4 indsættes efter nr. 2 som nye numre:
 »3) Krav om dokumentation for overholdelse af de tekniske krav ved  

 anvendelse af fabrikanterklæring for radioanlæg (modtagere), som benyttes i  

 kommunikationssystemer, hvori der indgår sendere.
 4) Krav om typegodkendelse af radioanlæg (modtagere), der indgår i nød- og  

 sikkerhedstjenester.
 5) Krav om typegodkendelse af radioanlæg (kombinerede sendere og  

 modtagere).
 6) Krav om typegodkendelse af radioanlæg (sendere).«.
 7. § 4 b affattes således:
» § 4 b.
Forskningsministeren kan fastsætte regler om gebyrer  

 til dækning af omkostninger ved administration af loven og administrative  

 forskrifter udstedt i medfør af denne, herunder gebyrer for udstedelse og  

 ændring af tilladelser, typegodkendelser og andre godkendelser.«.
 § 4. Kommunikationsministeren kan fastsætte bestemmelser om  

 indretning, benyttelse og markedsføring af radioanlæg, herunder dem, der er  

 omhandlet i § 1, stk. 1, nr. 2-4, og § 1, stk. 2. Der kan bl.a. fastsættes  

 bestemmelser om:
 1) Forbud mod eller indskrænkning i adgangen til markedsføring, herunder  

 salg og udlevering af radioanlæg.
 2) Påbud om tilbagekaldelse fra markedet, tilbagekøb eller afhjælpning.
§ 4 b.
Kommunikationsministeren kan fastsætte regler om gebyrer  

 til dækning af de udgifter, der er forbundet med administrationen af loven.  

 Der kan fastsættes gebyrer for bl.a. udstedelse og ændring af tilladelser,  

 typegodkendelser og andre godkendelser.
 § 5. Når hensynet til statens sikkerhed gør det nødvendigt, kan  

 kommunikationsministeren forbyde anvendelsen af radioanlæg bortset fra  

 modtageanlæg, der alene er indrettet til modtagning af radiospredning.  

 Radioanlæg, der omfattes, kan forlanges afleveret til offentlig myndighed til  

 deponering.
 Stk. 2. Udover de i stk. 1 nævnte tilfælde kan  

 kommunikationsministeren, hvis forholdene gør det nødvendigt, bestemme, at  

 brugen af radioanlæg, herunder dem, der er omhandlet i § 1, stk. 1, nr. 2-4,  

 og § 1, stk. 2, skal ophøre.
 § 6. Kommunikationsministeren fastsætter nærmere bestemmelser om  

 tavshedspligt for brugere af radioanlæg, herunder radioanlæg, der er  

 omhandlet i § 1, stk. 1, nr. 2-4, og § 1, stk. 2.
 8. I § 6 a, nr. 1, udgår: »til enhver tid mod behørig  

 legitimation uden retskendelse«.
 9. I § 6 a, nr. 2, ændres: »hvortil der ikke  

 foreligger en tilladelse« til: »som er oprettet i strid med §  

 1«.
§ 6 a.
Kommunikationsministeren fastsætter nærmere regler om  

 tilsyn og kontrol med overholdelsen af loven og de i medfør af denne  

 fastsatte bestemmelser, herunder om 1) adgang til, hvis det skønnes nødvendigt, til enhver tid mod behørig  

 legitimation uden retskendelse at foretage kontrolbesøg og -undersøgelser, og 2) adgang til i forbindelse med den kontrol, der er nævnt i nr. 1, at  

 plombere radioanlæg, hvortil der ikke foreligger en tilladelse, eller hvis  

 vilkårene for en tilladelse ikke er overholdt.
 10. Efter § 6 a indsættes:
» § 6 b.
Forskningsministeren kan fastsætte nærmere regler,  

 hvorefter offentlige myndigheder og private foretagender bemyndiges til at  

 udføre visse opgaver, der i denne lov er tillagt ministeren.
§ 6 c.
Afgørelser truffet af Telestyrelsen efter denne lov, eller  

 af myndigheder, herunder Telestyrelsen, og private foretagender i henhold til  

 administrative forskrifter udstedt i medfør af loven, samt klager over  

 Telestyrelsens sagsbehandling i forbindelse hermed, kan påklages til  

 Teleklagenævnet, der er oprettet i medfør af lov om konkurrenceforhold og  

 samtrafik i telesektoren.
 Stk. 2. Forskningsministeren kan ikke give Telestyrelsen  

 tjenestebefaling om varetagelsen af myndighedsopgaven vedrørende konkrete  

 sager om radiokommunikation eller om behandling og afgørelse af enkeltsager  

 efter denne lov eller forskrifter udstedt med hjemmel heri, herunder  

 udstedelse af tilladelser.«.
 11. § 7, stk. 1, affattes således:
 »Overtrædelse af §§ 1 og 2 straffes med bøde.«.
§ 7. Den, der uden tilladelse opretter eller driver et radioanlæg,  

 til hvis oprettelse eller drift der kræves tilladelse efter § 1, straffes med  

 bøde.
På samme måde straffes overtrædelse af § 2.
 (Stk. 2-5 er uændrede).
 12. § 7 a ophæves.
§ 7 a.
I sager om overtrædelse af § 7, stk. 1 eller stk. 2, der  

 ikke skønnes at ville medføre højere straf end bøde på 2000 kr., kan  

 kommunikationsministeren tilkendegive den pågældende, at sagen kan afgøres  

 uden retslig forfølgning, hvis den pågældende erklærer sig rede til at betale  

 en bøde inden en nærmere angiven frist.
 Stk. 2. I sager, der afgøres efter proceduren i stk. 1, kan  

 afgørelsen betinges af, at den pågældende erklærer sig indforstået med  

 konfiskation af det radioanlæg, der er genstand for overtrædelsen.
 Stk. 3. Betales en bøde efter stk. 1 ikke i rette tid, eller  

 misligholdes et vilkår om konfiskation efter stk. 2, overgives sagen til  

 politiet.
 Stk. 4. For en tilkendegivelse efter stk. 1 finder bestemmelserne  

 i retsplejeloven om indholdet af anklageskriftet i politisager tilsvarende  

 anvendelse.
