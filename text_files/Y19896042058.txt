Ved indgåelsen af medlemmets plejekontrakt havde lønnen en sådan  

 størrelse, at plejeforholdet kunne betragtes som lønarbejde.
Da det maksimale  

 dagpengebeløb efterfølgende er steget, opfylder plejeaftalen ikke længere  

 betingelserne for at være lønarbejde.
 Direktoratet finder, at der kan ses bort fra, at plejelønnen ved  

 ledighedens indtræden er lavere end det maksimale månedlige dagpengebeløb.
Vedr.
Medlem nr. 201253-, X.
 Direktoratet har modtaget kassens forespørgsel af 1. marts 1989 vedrørende  

 definition af lønarbejde for døgnplejere.
Kassens forespørgsel er foranlediget af et konkret tilfælde, hvor  

 ovennævnte medlem blev overflyttet til kassen den 1. september 1986, idet  

 hendes beskæftigelse som døgnplejer på dette tidspunkt opfyldte lovens krav  

 for at anses for lønarbejde, idet plejelønnen oversteg det i  

 arbejdsløshedsforsikringslovens § 47 fastsatte højeste dagpengebeløb.
Dette  

 var tilfældet indtil 1. juli 1988, hvor dagpengegrundlaget forhøjedes så  

 kraftigt, at medlemmets plejeløn nu var mindre end det højeste dagpengebeløb.  

 Kassen ønsker således oplyst, om medlemmets beskæftigelse som døgnplejer  

 efter den 1. juli 1988 ikke længere kan anses for lønarbejde, således at  

 indtægten derfor ikke kan danne grundlag for dagpengeberegning.
 Såfremt dette er tilfældet, ønsker kassen oplyst, om medlemmets  

 dagpengeret i stedet skal beregnes på baggrund af medlemmets bibeskæftigelse  

 ved rengøring.
 Direktoratet skal hertil bemærke, at der af vejledningen til direktoratets  

 bekendtgørelse nr. 451 af 11. oktober 1985 om beregning af arbejdskravet  

 fremgår visse retningslinier for, hvornår døgnpleje kan betragtes som  

 lønarbejde, dvs. der skal foreligge en skriftlig ansættelseskontrakt mellem  

 den anbringende myndighed og døgnplejemoderen/-faderen personligt,  

 indeholdende opsigelsesvarsel, plejevederlaget skal være a-skattepligtigt,  

 pågældende skal være omfattet af lov om ATP, ferieloven, sygedagpengeloven og  

 lov om arbejdsskadeforsikring, og plejevederlaget skal mindst svare til det i  

 arbejdsløshedsforsikringslovens § 47 fastsatte højeste dagpengebeløb.  

 Endvidere er det en betingelse, at beskæftigelsen udøves som hovederhverv.
Direktoratet må som udgangspunkt fastholde, at alle disse betingelser skal  

 være opfyldt for, at døgnpleje kan anses for lønarbejde.
I et tilfælde som  

 det foreliggende, hvor plejelønnen på tidspunktet for kontraktens indgåelse  

 oversteg det maksimale dagpengebeløb, og hvor der endvidere er sket en  

 berettiget overflytning til kassen på baggrund af døgnpleje, finder  

 direktoratet, at der kan ses bort fra, at plejelønnen ved ledighedens  

 indtræden er lavere end det maksimale månedlige dagpengebeløb.
 Direktoratet må dog pointere, at såfremt medlemmet på ny indgår en  

 døgnplejekontrakt, må det påses, at plejelønnen igen mindst svarer til det  

 maksimale dagpengebeløb.
 Direktoratet skal for god ordens skyld bemærke, at man har konstateret, at  

 de øvrige af de ovenfor nævnte betingelser er opfyldt.
 Direktoratet anser hermed kassens forespørgsel for besvaret.
 P.D.V.
 E.B.
