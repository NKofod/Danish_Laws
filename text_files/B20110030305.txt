Bekendtgørelse om ændring af bekendtgørelse om ydelse af tilskud til samfundsengagerende og foreningsengagerende ungdomsorganisationer samt retningslinjer for initiativstøtte § 1 I bekendtgørelse nr. 1728 af 15. december 2010 om ydelse af tilskud til samfundsengagerende og foreningsengagerende ungdomsorganisationer samt retningslinjer for initiativstøtte foretages følgende ændringer:
 1. § 45 affattes således:
 »§ 45. Organisationer, der har modtaget driftstilskud de seneste 5 år umiddelbart forud for tilskudsansøgningen, kan vælge at søge tilskud for en toårig periode på baggrund af det senest afsluttede regnskabsår.
 Stk. 2. Ansøgning om tilskud til internationale aktiviteter, jf. §§ 15 og 24, skal dog ske hvert år.
 Stk. 3. Angivelse af om der søges tilskud for en et- eller toårig periode er bindende og skal ske i forbindelse med ansøgningen.
 Stk. 4. For ansøgere efter kapitel 2 sker fastsættelsen af bevillingen i år et og to på baggrund af ansøgers medlems- og lokalforeningsantal i år et beregnet ud fra det til enhver tid gældende takstbilag.
Stk. 5. For ansøgere i henhold til kapitel 3-6 gælder, at den skønsmæssigt fastsatte bevilling i året er identisk med den bevilling, der udbetales i år to.
Ved op- eller nedjusteringer af de gældende takster og/eller skønsrammer tilstræber DUF at justere bevillingen i år to tilsvarende.
Stk. 6. Såfremt der gives afslag på en ansøgning, hvor ansøger har ansøgt om toårig bevilling, kan ansøger ansøge på almindelige vilkår det efterfølgende ansøgningsår.« 2. § 31 affattes således:
 »§ 31. Tilskud i henhold til dette kapitel gives til organisationer, der ikke tidligere har modtaget tilskud efter kapitel 2, 3, 4, 5 eller 6, men dog har vist deres levedygtighed, og som DUF forventer inden for en kort årrække kan leve op til kravene i kapitlerne 2, 3, 4, 5 eller 6. Organisationen kan tildeles et skønsmæssigt tilskud i henhold til de enhver tid gældende takster.
Stk. 2. En organisation kan kun modtage tilskud i henhold til denne bestemmelse to gange.« 3. Overskriften til kapitel 7 affattes således:
»Indslusningsordning« § 2 Bekendtgørelsen træder i kraft den 15. april 2011 og har virkning fra ansøgningsåret 2011.
