Landsskatteretskendelse Andelsselskab - værdi af aktiebeholdning i helejet  

 datterselskab - skattepligtig formue A A.m.b.A. klagede for skatteåret 1996/97 over, at  

 skatteankenævnet havde medregnet den skattemæssige værdi af  

 egenkapitalen af aktiebeholdningen i B A/S, 28.025.770 kr., ved  

 opgørelsen af den skattepligtige formue.
Det var oplyst, at selskabet var omfattet af selskabsskattelovens § 1,  

 stk. 1, nr. 3, og at selskabets skattepligtige indkomst som følge  

 heraf skulle opgøres som en procentdel af selskabets skattepligtige  

 formue ved indkomstårets udgang, jf.
SEL § 14. Det klagende selskab  

 ejede nom. 3.000.000 kr. aktier i B A/S svarende til 100 % af aktiekapitalen  

 i dette selskab.
Skatteankenævnet havde fundet, at værdien af aktierne i B A/S  

 skulle medregnes med den skattemæssige værdi af datterselskabets  

 egenkapital ved opgørelsen af den skattepligtige formue for det  

 klagende selskab.
Der var herved henvist til det oplyste om det klagende  

 selskabs aktiviteter, hvorefter selskabet måtte anses for et  

 produktionsselskab, således at der efter praksis ikke skulle  

 ansættes en kurs for datterselskabsaktier, når moderselskabet  

 ejede samtlige aktier i datterselskabet.
Det klagende selskabs revisor havde nedlagt påstand om, at  

 værdien af aktierne i B A/S skulle optages ved formueopgørelsen  

 til skattekursen pr. 31.12.1995, beregnet efter reglerne for  

 hovedaktionærer, hvilket gav kurs 380, således at værdien  

 kunne opgøres til 11.400.000 kr.
Han havde til støtte herfor  

 bl.a. anført, at værdiansættelsen af aktier i  

 datterselskaber m.v. ved formueopgørelsen i kooperativt beskattede  

 andelsselskaber skulle ske efter skattelovgivningens almindelige regler, jf.  

 selskabsskattelovens § 14, stk. 1, samt punkt 59 i cirkulære nr. 36 af  

 7.11.1988 til selskabsskatteloven.
Han havde yderligere henvist til Erna  

 Christensen m.fl. "Selskabsbeskatning", 17. udg., s. 111, vedrørende  

 formueopgørelsen for kooperativt beskattede selskaber, hvor det  

 anførtes, at aktier og anparter i ikke-børsnoterede selskaber  

 skulle optages til skattekursen på statustidspunktet.
Dette var i  

 overensstemmelse med de regler, der hidtil havde været gældende  

 for personer, hvor den beregnede skattekurs ikke kunne fraviges ved  

 formueansættelsen uanset størrelsen af aktiebesiddelsen i det  

 pågældende selskab.
Et A/S, der som moderselskab ejede et helejet  

 datterselskab, skulle bruge princippet med den skattemæssige  

 egenkapital, men der gjaldt ikke det samme, når moderselskabet som her  

 var et andelsselskab.
Landsskatteretten udtalte Ifølge selskabsskattelovens dagældende § 14, stk. 2, skulle  

 opgørelsen af formuen for andelsforeninger omfattet af lovens § 1,  

 stk. 3, nr. 3, foretages i overensstemmelse med skattelovgivningens  

 almindelige regler.
 Af ligningslovens dagældende § 19 fremgik det bl.a., at aktier i  

 selskaber, i hvilke mindst 2/3 af samtlige aktier ejedes af en enkelt  

 aktionær, ved opgørelsen af den skattepligtige formue skulle  

 medregnes med mindst 80 % af en til aktiens pålydende andel i  

 selskabets hele formue, opgjort på grundlag af selskabets status efter  

 reglerne i statsskattelovens §§ 12-14.
 Selskabsskattelovens § 14 blev ændret ved Lov nr. 1219 af 27.12.1996  

 om afskaffelse af formueskatten, idet det nu af § 14, stk. 7, fremgik, at  

 aktier, der ikke var frit omsættelige, samt aktier i selskaber, i  

 hvilke mindst 2/3 af samtlige aktier var ejet af en enkelt forening, skulle  

 medregnes ved opgørelsen af formuen med mindst 80 % af  

 handelsværdien, og det fremgik af forarbejderne til denne bestemmelse,  

 at den svarede til gældende praksis vedrørende ligningslovens §  

 19.
Retten kunne under henvisning hertil tiltræde  

 skatteankenævnets værdiansættelse af aktierne i B A/S, idet  

 udgangspunktet således måtte være, at det klagende selskabs  

 aktier i datterselskabet skulle medtages ved formueopgørelsen med  

 handelsværdien, og under hensyn til, at det klagende selskab ejede hele  

 aktiekapitalen i datterselskabet, fandt retten, at denne værdi passende  

 kunne sættes til den skattemæssige værdi af  

 datterselskabets egenkapital.
Den påklagede ansættelse blev  

 stadfæstet.
