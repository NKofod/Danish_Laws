Ankestyrelsens principafgørelse T-3-94 om delpension - lønmodtager - reelt arbejdsforhold - lav timeløn efter overgang til delpension Resume:
 Ved afgørelsen om ret til delpension til en lønmodtager kunne der ved vurderingen af, om der forelå et lønmodtagerforhold, ikke alene lægges vægt på timelønnens størrelse efter overgangen til delpension.
Der måtte foretages en konkret vurdering, hvori foruden lønnens størrelse indgik en vurdering af arbejdets art og omfang efter overgangen til delpension.
Der måtte samtidig ikke foreligge omstændigheder, som sandsynliggjorde, at der ikke var tale om et reelt arbejdsforhold.
 Love:
Lov om delpension - lovbekendtgørelse nr. 226 af 5. april 1991 - § 1, stk. 1 og § 1, stk. 2 Vejledninger:
Socialministeriets vejledning af 26. februar 1992 om delpension - pkt. 17 Sagsfremstilling:
 En statstjenestemand gik på pension som 60-årig med udgangen af september 1993.
 Han søgte herefter om delpension med henvisning til, at han havde fået arbejde 15 timer om ugen for en forening med tilknytning til hans tidligere arbejde.
Foreningen drev en lejrskole, som foreningen havde lejet af kommunen.
Pensionistens arbejde bestod bl.a. i indendørs og udendørs rengøring og vedligeholdelse, varetagelse af indkvartering og afrejsekontrol af besøgende, bestilling og registrering og dagligt kasseregnskab.
 Der var endnu en ansat med tilsvarende funktioner.
Lønnen var aftalt til 1000 kr. om måneden pr. person svarende til en timeløn på 15-16 kr.
Foreningens økonomi kunne ikke bære mere.
 Kommunen gav afslag på delpension med henvisning til en udtalelse fra Socialministeriet, hvorefter kommunen, når der er tale om en meget lav timeløn, skal være særlig opmærksom på, hvorvidt der foreligger et reelt arbejdsforhold.
 Det var kommunens vurdering, at der ikke her var tale om et reelt lønarbejde for en arbejdsgiver.
Ankenævnet tiltrådte kommunens afgørelse.
Nævnet begrundede dette med det oplyste om den årlige arbejdsindkomst, idet nævnet ikke fandt, at en timeløn svarende til 15-16 kr. opfyldte betingelsen om lønindtægt i lov om delpension.
Ved indankningen anførte pensionisten bl.a., at der var tale om drift af en ejendom, der nærmest kunne sammenlignes med et vandrehjem.
Driften af ejendommen var organiseret som et firma, der var momsregistreret.
 Sagen blev behandlet i principielt møde med henblik på afklaring af, om en timeløn på 15-16 kr. var så lav, at pågældende ikke kunne betragtes som lønmodtager.
 Afgørelse:
 Den pensionerede tjenestemand havde ret til delpension fra den 1. oktober 1993.
Ankestyrelsen fandt, at der ved afgørelsen om ret til delpension ikke alene kan lægges vægt på timelønnens størrelse ved vurderingen af, om der foreligger et lønmodtagerforhold.
Der må foretages en konkret vurdering, hvori foruden lønnens størrelse indgår en vurdering af arbejdets art og omfang efter overgangen til delpension.
Der må samtidig ikke foreligge omstændigheder, som sandsynliggør, at der ikke er tale om et reelt arbejdsforhold.
 Efter det oplyste om art og omfang af ansøgerens arbejde, måtte indtægten derved efter Ankestyrelsens opfattelse betragtes som lønindtægt.
 Ankestyrelsen ændrede således Ankenævnets afgørelse.
