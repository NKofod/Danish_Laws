Nr BSF 44 Forslag til folketingsbeslutning om indførelse af tid til børn-ydelse Fremsat af Glønborg (KRF) Lysholm Christensen (KRF) Kofod-Svendsen (KRF)  

 Inger Stilling Pedersen (KRF) den 14. januar 1992 Folketinget opfordrer regeringen til at fremsætte forslag om en ydelse til de børnefamilier med mindst 1 barn under 8 år, hvor forældrene skaffer sig tid til børnene ved ikke at have fuldtidsarbejde.
Forslaget skal træde i kraft den 1. april 1993.
 Forslaget skal bygge på følgende principper:
 1. Ydelsen gives til familier, hvor en eller begge forældre reducerer  

 eller har reduceret arbejdstiden til 30 timer pr. uge eller derunder.
2. Til familier, hvor forældrene bor sammen, gives en ydelse på 18.000 kr.  

 om året, hvis en af dem har en arbejdstid på 24-30 timer pr. uge.
Hvis en af  

 dem har mindre end 24 timers arbejde pr. uge eller begge forældre hver for  

 sig har en arbejdstid på 24-30 timer pr. uge, udgør ydelsen 36.000 kr. om  

 året.
3. Til familier med en reelt enlig mor eller far gives en ydelse på 25.000  

 kr. om året, hvis vedkommende har en arbejdstid på 24-30 timer pr. uge.
Hvis  

 vedkommende har mindre end 24 timer, udgør ydelsen 50.000 kr. om året.
 4. Et barn kan kun udløse ydelsen for personer, som bor sammen med barnet.
 5. Hvis ikke barnet har begge sine forældre boende hos sig, ligestilles  

 følgende med forældre:
a. ægtefællen til en af forældrene, b. personer, der har barnet i privat familiepleje efter bistandslovens §  

 65, c. forældremyndighedsindehavere, der ikke samtidig er en af barnets  

 forældre.
 Følgende kan efter ansøgning ligestilles med forældre:
d. en person af modsat køn, som i det sidste halve år har boet sammen med  

 den af forældrene, som barnet bor hos, e. nærtstående familiemedlemmer.
 6. Familier, der anvender ordningen, kan ikke benytte offentlige  

 pasningstilbud på fuld tid.
 7. Timer, for hvilke der modtages arbejdsløshedsunderstøttelse, kan ikke  

 indgå som grundlag for tid til børn-ydelsen.
 8. Ordningen gælder for både lønmodtagere og selvstændige.
 9. Ydelsen er skattepligtig.
Bemærkninger til forslaget Almindelige bemærkninger Hensigten med forslaget er at give børn og forældre bedre mulighed for at  

 få mere tid sammen.
Dette mål søges nået ved at give begge forældre en reel  

 mulighed for at vælge nedsat arbejdstid og dermed mere tid til samvær med  

 børnene, mens de er små.
For børnefamilier med børn under 2 år viser statistikken, at godt 70 pct.  

 har en arbejdstid på 74 timer eller mere.
Forslagsstillerne anser dette for  

 meget uheldigt.
Begge forældre er ofte af økonomiske grunde presset til at  

 have fuldtidsjob.
Forslagsstillerne mener, at dette forslag vil give  

 økonomisk grundlag for, at flere familier prioriterer til fordel for børnene.
Børn har et stort behov for samvær med forældrene.
Forslagsstillerne  

 mener, at det er en betingelse for en god og tryg opvækst, at børn tilbringer  

 en væsentlig del af deres tid sammen med forældrene.
 Børns samvær med forældre er så vigtigt, at samfundets  

 børnepasningsordninger må indrettes sådan, at forældre får tid til deres  

 børn.
Det traditionelle forslag om at løse problemet ved at nedsætte den  

 generelle arbejdstid er økonomisk fuldstændig urealistisk.
Ressourcerne skal  

 målrettes til de familier, som har børn.
Med de gældende ordninger foregår der allerede en overførsel af midler til  

 børnefamilier generelt.
De absolut største tilskud fra det offentlige til  

 børnefamilier gives til de familier, som benytter daginstitutioner, også til  

 højindkomstfamilier.
 Det er forslagsstillernes opfattelse, at de forældre, som i væsentlig grad  

 selv finansierer pasningen af deres børn ved at give helt eller delvis afkald  

 på arbejdsindtægter, hidtil er blevet uretfærdigt behandlet og derfor må  

 tilgodeses.
Forslagsstillerne mener, at der både på det private og det offentlige  

 arbejdsmarked bør være en ret for småbørnsforældre til nedsat arbejdstid.
Der  

 henvises til det samtidig hermed fremsatte lovforslag nr.
L 173 herom.
Et antal forældre vil trods tid til børn-ydelsens beskedne omfang benytte  

 den til at tage skridtet fuldt ud og træde helt ud af arbejdsmarkedet i nogle  

 år.
Herved får ordningen en gavnlig virkning på beskæftigelsen.
For forslagsstillerne er det vigtigt, at ordningen giver ligestilling  

 mellem mænd og kvinder.
Den er udformet som et incitament for både fædre og  

 mødre til at gå ned i arbejdstid.
 De anførte arbejdstider skal ses i forhold til en normal uge på 37 timer.
Forslagsstillerne har valgt at lade arbejdsløshedsdagpengebeløbene være  

 udgangspunkt for beregning af ydelsen, som reguleres i henhold til loven om  

 en satsreguleringsprocent.
De to satser for familier, hvor forældrene bor  

 sammen, svarer nogenlunde til maksimum for 5 og 10 timers  

 arbejdsløshedsdagpengebeløbene.
De tilsvarende satser for familier med en  

 enlig mor eller far er beregnet ud fra 7 og 14 timers  

 arbejdsløshedsdagpengebeløb.
Bemærkninger til beslutningsforslagets enkelte punkter Ad 1 Ydelsen er en ren familieydelse, som ikke er betinget af tilknytning til  

 arbejdsmarkedet.
Det er barnet, som udløser ydelsen.
Kun de forældre, som har barnet hos  

 sig, kan tilkomme ydelsen. (I nr. 5 angives, hvem der i givet fald kan træde  

 i forældrenes sted).
 Ydelsesmodtageren skal til enhver tid kunne dokumentere omfanget af evt.  

 arbejdstid ved lønsedler eller lign., og evt. med en erklæring på tro og  

 love.
 Ydelsen bortfalder ved udgangen af den måned, i hvilken barnet fylder 8  

 år.
Ad 2 Barnet har brug for både en far og en mor.
Derfor har begge forældre  

 mulighed for at gå ind i ordningen hver for sig eller samtidigt.
En arbejdstidsnedsættelse på et par timer vil barnet næppe mærke noget  

 til.
Derfor skal den enkeltes eventuelle arbejdstid ligge på mindst 7 timer  

 under den normale.
Man kan ikke sammenlægge eller udligne de tos  

 arbejdstidsnedsættelse.
Ad 3 En enlig mor eller far har brug for gunstigere økonomiske vilkår end  

 familier, hvor forældrene bor sammen for at kunne benytte ordningen.
 »Som enlig anses en person, der ikke lever i et samlivsforhold, hvor  

 parterne gennem kontante bidrag, arbejde i hjemmet eller på anden måde  

 bidrager til den fælles husførelse, og hvor samlivet kan føre til ægteskab  

 efter dansk ret.« Citat fra personskattelovens § 10, stk. 2. Den enlige  

 skal ved ansøgning om ydelsen afgive en erklæring og skal give underretning,  

 hvis betingelsen for at opnå den højere ydelse bortfalder eller ikke  

 opfyldes.
Ad 4 Med bestemmelsen sikres, at ydelsen gives til dem, der har den daglige  

 omsorg for barnet.
Ad 5 I de tilfælde, hvor barnet ikke har begge sine forældre hos sig, kan det  

 ofte være til gavn for barnet, at en anden kan modtage ydelsen og derved få  

 tid til at give barnet omsorg i dets mors eller fars sted, jf. nr. 4.
En ægtefælle til en af forældrene kan uden videre formaliteter gå ind i  

 ordningen.
Det samme gælder forældremyndighedsindehavere.
 Hvis barnet er anbragt i godkendt privat familiepleje, kan plejefamilien  

 uden videre benytte ordningen, hvis den ikke modtager løn fra det offentlige  

 for plejen.
For at give mulighed for at lade andre voksne personer, som bor i barnets  

 hjem, træde til, hvor der mangler en far eller en mor, kan ydelsen efter  

 ansøgning og vurdering gives til en person af modsat køn (samlever), som har  

 boet i hjemmet i mindst et halvt år.
I særlige tilfælde vil et nært  

 familiemedlem af samme køn, f.eks. en moster eller en mormor, kunne  

 godkendes.
Ad 6 Hensigten med forslaget er, at børnene får mere tid sammen med forældrene.  

 Derfor må der indføres regler, der sikrer, at familier, der får ydelsen, ikke  

 kan benytte offentlige pasningstilbud på fuld tid.
Forslagsstillerne  

 forudsætter, at aftalen om forbedring af børnefamiliernes vilkår af 6. maj  

 1991, hvorefter der skal indføres modulordninger (deltidsordninger), således  

 at forældrene kan vælge mellem pasningstilbud af forskelligt omfang og  

 tidsmæssig placering, bliver ført ud i livet.
Hvis dette ikke sker, er det  

 forslagsstillernes opfattelse, at der må lovgives om spørgsmålet.
Ad 7 Ydelsen kan gives, selv om modtageren i stedet for arbejdsindtægt inden  

 for de fastsatte timetalsrammer oppebærer dagpenge på grund af arbejdsløshed,  

 barsel eller sygdom.
Ad 8 Ordningen skal gælde både for lønmodtagere og selvstændige.  

 Forslagsstillerne er opmærksomme på, at det vil give særlige kontrolproblemer  

 for de selvstændige.
Efter forslagsstillernes opfattelse er det muligt at  

 løse disse problemer.
Ad 9 Ydelsen er skattepligtig, jf. personskattelovens § 3, stk. 1, og  

 statsskattelovens § 4 a.
Økonomiske og administrative konsekvenser Forslagsstillerne skønner, at nettoudgifterne til tid til børn-ydelsen  

 vil være ca. 3 mia. kr. pr. år.
I skønnet er inddraget udgifter til personer,  

 der allerede på nuværende tidspunkt er hjemmearbejdende eller  

 deltidsbeskæftigede.
Desuden er der foretaget et skøn over tilgangen af  

 deltidsbeskæftigede og hjemmearbejdende som følge af forslagets  

 gennemførelse.
Skønnene er behæftet med stor usikkerhed.
Der skønnes at være ca. 325.000 familier med børn under 8 år.
Af disse  

 skønnes 87.000 personer at være hjemmearbejdende eller deltidsbeskæftigede på  

 nuværende tidspunkt.
Indførelse af ydelsen skønnes at medføre, at yderligere  

 60.000 personer bliver hjemmearbejdende eller nedsætter arbejdstiden.
 Det bør overvejes at lade kommunerne administrere ordningen.
Finansiering Alle udgifter i forbindelse med tid til børn-forslaget skal finansieres.  

 Forslagsstillerne vil pege på 3 finansieringskilder, der kan anvendes.
Dog er  

 forslagsstillerne åbne over for andre finansieringskilder, hvis dette er  

 påkrævet for at sikre forslagets gennemførelse.
Ligeledes er  

 forslagsstillerne åbne over for en nedsættelse af aldersgrænsen, hvis det er  

 nødvendigt af hensyn til finansieringen.
Forslagsstillerne peger på en delvis afskaffelse af retten til at fradrage  

 udgifter til faglige kontingenter.
For lønmodtagere skal der ske en  

 begrænsning i fradragsmuligheden, hvorimod fradraget helt afskaffes for  

 arbejdsgivere.
Fradragsmulighederne i Danmark er særdeles gode sammenlignet med andre  

 lande.
I Sverige og Norge er der begrænsninger i fradragsmulighederne.
 Beregninger viser, at en begrænsning af fradraget for lønmodtagere til  

 2.400 kr. pr. år og en total afskaffelse af fradraget for arbejdsgivere vil  

 give et provenu til det offentlige på 1 mia. kr.
Forslagsstillerne peger endvidere på, at forældrebetalingen for offentlige  

 pasningspladser til børn kan forhøjes.
Ved at forhøje egenbetalingsandelen,  

 jf. bistandslovens § 73, sikres et provenu til det offentlige.
Dog har  

 kommunerne mulighed for at forhøje de frivillige tilskud til børnepasning.
På  

 dette område er der også mulighed for at opnå et stort provenu til det  

 offentlige.
I en vis udstrækning er det også rimeligt at forhøje  

 egenbetalingen på dagpasningsområdet, da udgifterne til denne pasning er  

 kolossalt høje, hvilket belaster alle andre skatteydere.
I 1989 kostede en  

 vuggestueplads gennemsnitlig det offentlige 76.000 kr. (ud over  

 forældrebetalingen).
Forslagsstillerne peger endvidere på en afvikling af det forhøjede  

 personfradrag for enlige pensionister, der ikke reelt er enlige.
Forskellen  

 på personfradraget mellem enlige og gifte pensionister udgør i 1991 24.100  

 kr.
Hvis afviklingen sker med det samme, vil provenuet udgøre knap 400 mio.  

 kr.
