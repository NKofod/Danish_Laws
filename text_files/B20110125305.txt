Bekendtgørelse om betaling for kontrol m.m. med frø og sædekorn I medfør af § 1, stk. 3, nr. 9, i lov om frø, kartofler og planter, jf. lovbekendtgørelse nr. 195 af 12. marts 2009, og § 25 i lov om plantenyheder, jf. lovbekendtgørelse nr. 190 af 12. marts 2009, fastsættes:
Gebyr for sortslisteoptagelse og plantenyhedsbeskyttelse § 1. For anmeldelse af en sort af en kulturplante med henblik på godkendelse af sorten til optagelse på sortsliste, jf. bekendtgørelse om en fortegnelse over godkendte sorter af landbrugsplante- og grønsagsarter (sortslisten), eller til beskyttelse som plantenyhed, jf. lov om plantenyheder, betales gebyrer som fastsat i bilag 1 til dækning af NaturErhvervstyrelsens udgifter til administration og godkendelse m.m.
 Stk. 2. For godkendte sorter optaget på sortsliste, eller sorter beskyttet som plantenyheder, betales et årligt gebyr for optagelsen eller beskyttelsen, som fastsat i bilag 1.
Gebyr for virksomhedsregistrering § 2. Virksomheder, der er registreret efter bekendtgørelserne om sædekorn, markfrø og grønsagsfrø, skal betale registreringsgebyrer som fastsat i bilag 2, I, A og B.
 Stk. 2. Virksomheder, der er registreret med henblik på handel og produktion af bevaringssorter, hobbysorter og miljøfrøblandinger, skal betale gebyr som fastsat i bilag 2, I, C.
 § 3. For virksomheder, der registreres for første gang, beregnes tillægsregistreringsgebyret på grundlag af virksomhedens oplysninger om det forventede antal producerede partier i det pågældende år.
 Stk. 2. I virksomhedens andet produktionsår beregnes tillægsregistreringsgebyrerne i dette kalenderår på grundlag af virksomhedens oplysninger om det forventede antal producerede partier i det pågældende år.
 Stk. 3. For virksomhedens tredje produktionsår beregnes gebyrerne i det indeværende kalenderår på grundlag af virksomhedens oplysninger om det faktiske antal producerede partier i det umiddelbart foregående år.
 § 4. De årlige registreringsgebyrer opkræves hos den, der på opkrævningstidspunktet er ejer af den pågældende virksomhed.
 Stk. 2. Virksomheder, der som følge af ophør afmelder deres registrering i løbet af kalenderåret, kan få refunderet registreringsgebyret forholdsmæssigt, hvis meddelelsen om ophør er modtaget i NaturErhvervstyrelsen senest den 1. november i det pågældende år.
 Stk. 3. Virksomhedsoverdragelse i løbet af kalenderåret medfører ingen refusion af gebyrer.
Certificering og anmeldelse til avlskontrol § 5. For certificering af partier betales gebyr pr. parti som fastsat i bilag 2, III, A.
 Stk. 2. For avlspartier anmeldt til avlskontrol betales gebyr pr. avlsparti som fastsat i bilag 2, III, B.
 Stk. 3. For efteranmeldelse af arealer til avlskontrol betales gebyr pr. anmeldelse som fastsat i bilag 2, III, C.
Markkontrol § 6. Ved officiel besigtigelse af arealer anmeldt til avlskontrol betales startgebyr som fastsat i bilag 2, II, A.
Herudover betales gebyrer pr. ha som fastsat i bilag 2, IV.
Hvis markkontrollen på grund af store mængder ukrudt, manglende plejespor og lignende ikke kan gennemføres inden for normaltid, betales for NaturErhvervstyrelsens tidsforbrug ved kontrollen pr. påbegyndte ½ time, jf. bilag 2, VIII, A og B.
Stk. 2. Ved besigtigelse af indsamlingssteder, der skal anvendes til indsamling af frø til miljøfrøblandinger, skal der betales startgebyr som fastsat i bilag 2, II, A.
Herudover betales for kontrollørens tidsforbrug ved forberedelse og besigtigelse pr. påbegyndt time, jf. bilag 2, VIII.
Der betales for minimum 2½ times forberedelse og besigtigelse.
 Stk. 3. Hvis markerne ikke kan nås med bil, betales for de faktiske omkostninger forbundet med denne del af transporten til marken.
Prøvetagning § 7. For prøvetagning betales startgebyr som fastsat i bilag 2, II, A.
Herudover betales der for prøvetagerens tidsforbrug ved prøvetagningen pr. påbegyndte ½ time, jf. bilag 2, VIII, D.
Der betales for minimum 2½ times prøvetagning.
 Stk. 2. Hvis en rekvireret prøvetagning afbestilles senere end 2 timer før det aftalte tidspunkt opkræves startgebyr, samt gebyr for 2½ times prøvetagning, jf. bilag 2, II, A og VIII, D.
 Stk. 3. De faktiske omkostninger ved indsendelse af prøver og indberetninger til NaturErhvervstyrelsen betales af virksomheden efter regning.
Automatiske prøvetagningsanlæg § 8. For godkendelse af automatiske prøvetagningsanlæg betales startgebyr som fastsat i bilag 2, II, B.
Herudover betales der for NaturErhvervstyrelsens tidsforbrug til forberedelse, kontrol og rapportering pr. påbegyndte ½ time, jf. bilag 2, VIII, B.
Kontrol af småpakninger § 9. For udtagning af kontrolprøver af småpakninger af markfrø og grønsagsfrø (udportionering), bevaringssorter og hobbysorter, betales der ved prøvetagning startgebyr som fastsat i bilag 2, II, A.
Herudover for prøvetagerens timeforbrug som fastsat i bilag 2, VIII, D, pr. påbegyndt ½ time.
 Stk. 2. For NaturErhvervstyrelsens administration i forbindelse med kontrollen betales gebyr som fastsat i bilag 2, VI, C.
 Stk. 3. Alle omkostninger i forbindelse med analyse og eventuel kontroldyrkning af kontrolprøver betales efter regning.
Kontroldyrkning § 10. For danske producerede partier, der er kontroldyrket i en anden medlemsstat af den Europæiske Union, eller i en medlemsstat af det Europæiske Økonomiske Samarbejde betales partigebyr som fastsat i bilag 2, VI, C.
 § 11. For kontroldyrkning af partier af bevaringssorter, hobbysorter og af miljøfrøblandinger af særskilt dyrkede afgrøder betales gebyr som fastsat i bilag 2,V.
Autoriseret prøvetagning og analyse m.v. (Egenkontrol) Gebyrer for autorisation § 12. For godkendelse som autoriseret prøvetagningssted eller laboratorium betales der startgebyr som fastsat i bilag 2, II, B.
Herudover betales der for NaturErhvervstyrelsens tidsforbrug ved forberedelse, kontrol og rapportering pr. påbegyndte ½ time, jf. bilag 2, VIII, A, for prøvetagningssted, eller bilag 2, VIII, B for laboratorium.
 Stk. 2. Pr. autoriseret prøvetagningssted og pr. laboratorium betales årligt grundgebyr som fastsat i bilag 2, VI, A.
Stk. 3. For audit betales startgebyr som fastsat i bilag 2 II, B.
Herudover betales der for NaturErhvervstyrelsens tidsforbrug til forberedelse, kontrol og rapportering pr. påbegyndte ½ time, jf. bilag 2, VIII, A og B.
Autoriseret prøvetagning § 13. For partier prøvetaget af autoriserede prøvetagere betales der partigebyr, pr. parti som fastsat i bilag 2, VI, B.
§ 14. For proceskontrol eller efterkontrolprøvetagning betales der et startgebyr pr. besøg som fastsat i bilag 2, II, A.
Herudover betales der for NaturErhvervstyrelsens tidsforbrug til forberedelse, kontrol og rapportering pr. påbegyndte ½ time, jf. bilag 2, VIII, C.
 Autoriseret analyse m.v.
 § 15. For partier analyseret af autoriserede frøanalyselaboratorier og officielle udenlandske frøanalyselaboratorier med henblik på EU- eller OECD-certificering betales der partigebyr som fastsat i bilag 2, VI, C.
Uddannelse af autoriserede prøvetagere § 16. For teoretisk kursus i prøvetagning, inkl. eksamen betales gebyr som fastsat i bilag 2, VI, D, litra a.
Stk. 2. For praktisk eksamen i prøvetagning betales startgebyr som fastsat i bilag 2, II, B.
Herudover betales der for NaturErhvervstyrelsens tidsforbrug til forberedelse, kontrol og rapportering pr. påbegyndte ½ time, jf. bilag 2, VIII, B.
 Stk. 3. For efteruddannelse af prøvetagere, samt re- og sygeeksamen betales gebyr pr. person, pr. dag som fastsat i bilag 2, VI, D, litra b.
Bejdsekvalitetsanalyse § 17. For kontrol af bejdsekvalitet betales startgebyr som fastsat i bilag 2, II, C.
Herudover betales gebyr som fastsat i bilag 2, IX, A og B.
Forsøgsordning med større partier af græsser § 18. For godkendelse til at producere større partier af græsser betales et gebyr som fastsat i bilag 2, VII, A, pr. produktionsanlæg.
Stk. 2. For audit af produktionsanlæg betales der startgebyr som fastsat i bilag 2, II, B.
Herudover betales der for NaturErhvervstyrelsens tidsforbrug ved forberedelse, kontrol og rapportering pr. påbegyndte ½ time, jf. bilag 2, VIII, B.
 Stk. 3. For partier produceret under forsøgsordningen betales der partigebyr pr. parti som fastsat i bilag 2, VII, B.
Stk. 4. For prøvetagning af kontrolprøver betales der et startgebyr pr. besøg som fastsat i bilag 2, II, A.
Herudover betales der for NaturErhvervstyrelsens tidsforbrug pr. påbegyndte ½ time, jf. bilag 2, VIII, C.
Betalingsfrist § 19. Gebyrer forfalder ved påkrav, og betaling skal ske senest 30 dage efter fakturaens dato.
 Stk. 2. Betales forfaldne gebyrer ikke rettidigt, skal der betales en årlig rente svarende til renten i henhold til rentelovens § 5. Den tillagte rente udgør dog mindst 50 kr.
 Stk. 3. For erindringsskrivelser betales et rykkergebyr på 100 kr.
Ikrafttræden § 20. Bekendtgørelsen træder i kraft den 1. januar 2012.
 Stk. 2. Bekendtgørelse nr. 1493 af 15. december 2010 om betaling for kontrol m.m. med frø og sædekorn ophæves.
