Ankestyrelsens principafgørelse P-23-88 om aktindsigt - klagefrist - klagefrist - afbrydelse - overskrivelse Resume:
Ankestyrelsen fandt ikke grundlag for at bortse fra overskridelse af klagefristen i en sag, hvor klageren havde bedt afgørelsesmyndigheden om aktindsigt.
Ankestyrelsen lagde vægt på, at klageren havde mulighed for at klage rettidigt i endnu 8 dage efter at have modtaget kopi af akterne.
Der blev endvidere lagt vægt på, at der ikke stilles særlige formkrav til en anke, således at klager havde mulighed for ved et kortfattet brev eller telefonisk at anke sin sag.
 Kassation:
Principafgørelsen har ikke længere vejledningsværdi Kassationsdato:
29-05-2009 Love:
Lov om social pension - lovbekendtgørelse nr. 612 af 24. juni 1996 - § 50 Sagsfremstilling:
Et revaliderings- og pensionsnævn traf den 7. juli 1988 afgørelse i en pensionssag.
I et brev af 20. juli, modtaget i nævnet 29. juli 1988, bad pensionisten P nævnet om aktindsigt.
 Kopi af sagens akter blev af nævnet afsendt samme dag og blev efter det oplyste modtaget af P den 1. august 1988.
I brev af 23. august 1988, modtaget i nævnet den 25. august 1988, klagede P's faglige organisation over nævnets afgørelse.
I klagen var det anført, at ankefristen måtte regnes fra P's modtagelse af akterne den 1. august 1988.
 Revaliderings- og pensionsnævnet anså klagefristen for overskredet og oversendte sagen til Ankestyrelsen.
 Lovgrundlag: Lov om social pension, § 50, stk. 4. Forvaltningslovens § 17.
 Afgørelse:
 Ankestyrelsen fandt ikke, at der i klagen var anført sådan særlig grund til overskridelsen af klagefristen, at Ankestyrelsen kunne behandle sagen.
Ankestyrelsen lagde herved vægt på, at der, efter at P have modtaget kopier af akterne fra revaliderings- og pensionsnævnet, havde været mulighed for at anke rettidigt i endnu 8 dage, inden fristen udløb.
Ankestyrelsen lagde endvidere vægt på, at der ikke i loven stilles krav til ankens form og indhold, og at der således er mulighed for blot ved et kortfattet brev eller eventuelt telefonisk at indanke en sag.
 Ankestyrelsen fandt derfor ikke anledning til at afbryde ankefristen med henvisning til ønsket om aktindsigt efter § 17 i forvaltningsloven.
