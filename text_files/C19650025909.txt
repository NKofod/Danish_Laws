 (Til de skattelignende myndigheder).
 Efter at det ved den seneste ændring, jfr. lov nr. 184 af 4. juni 1964, af  

 kontrolloven, jfr. lovbekendtgørelse nr. 212 af 19. juni 1964 § 8C, stk. 2,  

 er bestemt, at alene skatterådet eller højere ligningsmyndighed er beføjet  

 til at afkræve banker og sparekasser m.fl. oplysning om navngivne  

 skattepligtiges indskud eller lån, skal man på given foranledning meddele  

 følgende regler om fremgangsmåden ved indfordring af disse oplysninger, idet  

 man samtidig indskærper, at bestemmelsen, der især har betydning for arbejdet  

 med de større revisionssager, ikke er tænkt anvendt generelt og almindeligt,  

 men alene i de særlige sager, hvor det er af væsentlig betydning, at  

 oplysningerne fremskaffes.
 1.
 Såfremt det under ligningen må anses for at være af væsentlig betydning  

 for at nå til en korrekt skatteansættelse at tilvejebringe de omhandlede  

 oplysninger, skal disse i videst muligt omfang fremskaffes af den pågældende  

 skatteyder selv.
 Såfremt den kommunale ligningsmyndighed skønner, at skatteyderen ikke på  

 egen hånd er i stand hertil, må man søge at opnå den pågældendes bemyndigelse  

 til på hans vegne at rette henvendelse til det pågældende pengeinstitut, og  

 henvendelsen må da være ledsaget af en skriftlig samtykkeerklæring fra  

 skatteyderen.
Hvis skatteyderen nægter at give denne bemyndigelse, vil  

 ligningsmyndigheden ikke på egen hånd kunne afkræve pengeinstituttet de  

 ønskede oplysninger, men må i hvert enkelt tilfælde rette henvendelse til  

 skatterådet.
Såfremt skatterådet skønner, at fremskaffelsen af de ønskede  

 oplysninger er af væsentlig betydning for sagens oplysning, vil der herfra  

 blive rettet henvendelse til pengeinstituttet.
Der er derimod intet til  

 hinder for, at oplysningerne af skatterådet begæres indsendt til  

 ligningsmyndigheden.
 Skatterådet eller den højere ligningsmyndighed vil altså ikke kunne  

 delegere sin myndighed på dette område til den lavere myndighed.
 2.
For så vidt angår Københavns og Frederiksberg kommuner har det sit  

 forblivende ved bestemmelserne i henholdsvis kgl. anordning nr. 335 af 20.  

 juli 1922 og kgl. anordning nr. 255 af 22. august 1937, hvorefter det  

 påhviler henholdsvis direktoratet for Københavns skattevæsen og Frederiksberg  

 kommunalbestyrelse på egen hånd at tilvejebringe de for ligningen nødvendige  

 kontroloplysninger.
Også for disse kommuner gælder imidlertid, at  

 oplysningerne så vidt muligt skal fremskaffes af vedkommende skatteyder selv.
 Skattedepartementet, den 18. december  

 1965.
Hans P.
Gøtrik / K.
Maaløe.
