Kendelse fra Pressenævnet i sag nr.  

 107/1994 Mercandia Rederierne og [A] v/advokat K.
L.
Németh  

 har klaget til Pressenævnet over 2 artikler i Dagbladet Børsen  

 den 3. og 15. november 1994, idet han finder, at bladet har overtrådt  

 god presseskik.
Han har endvidere klaget over, at bladet har afvist at bringe  

 et genmæle.
 I artiklen den 3. november 1994, der havde overskriften  

 "Mercandia holdes i live af bankerne - Hovedkontor i Amaliegade, ejendomme og  

 gods i Jylland hårdt belånt", hed det bl.a.:
 "Sparekassen Nordjylland, Jyske Bank, Unibank og BFR  

 Kredit er blandt de pengeinstitutter, der har holdt skibsreder [A] flot af  

 forlis, selvom hans koncern med enorme tab, kritiske  

 revisionspåtegninger og overbelånte ejendomme efter normale  

 økonomiske love skulle være brudt sammen i år.
 ....
[A]s problem er Mercandia Linierne I/S, der allerede i  

 løbet af 1993 måtte notere et underskud på ikke mindre end  

 437 mio. kr.
Foretagendet driver Kattegat Broen med tre færger mellem  

 Kalundborg og Juelsminde, men den største tabsvolder er fire oplagte  

 Super Shuttle-færger, som [A] forgæves har søgt at  

 sælge.
 ....
Forelagt artiklen ønskede Mercandia  

 direktør,  Erik  Falkenberg, ikke at kommentere artiklen inden  

 redaktionens deadline." I artikel den 15. november 1994, der havde overskriften  

 "Jyske Bank har pant for 280 mio. kr. i Mercandia færger - Det viser  

 udskrifter på de syv shuttle færger fra Skibsregistret", hed det  

 bl.a.:
 "Ændret tal.
 Børsen korrigerer i denne forbindelse det tab, der  

 blev oplyst i en artikel den 3. november.
Det korrekte tab for Mercandia Linierne I/S er 43,7 mio.  

 kr. for regnskabsåret 1993. Af årsberetningen for Mercandia  

 Holding A/S fremgår, at holding-selskabet ejer ti pct. af Mercandia  

 Linierne I/S, hvilket svarer til et underskud på 43,7 mio.kr.
Det kunne  

 misforstås på en sådan måde, at det aktuelle tab for  

 Mercandia Linierne I/S, hvis regnskab ikke er offentligt tilgængeligt,  

 skulle ganges op til de hundrede procent.
Derved fremkom det forkerte  

 tal.
I dagbladsannoncer søndag beskyldte Mercandia  

 Dagbladet Børsen for at have bragt groft fejlagtige oplysninger om  

 Mercandia.
Bl.a. hæftede Mercandia sig ved underskuddet på de  

 43,7 mio. kr., men denne misforståelse så direktør  Erik  

  Falkenberg sig ikke i stand til at korrigere den 2. november, dagen  

 før artiklen blev bragt, selv om artiklen blev forelagt ham på  

 telefax, og han flere gange blev kontaktet af Dagbladet Børsen per  

 telefon." Klageren har bl.a. fremlagt faxskrivelse af 2. november  

 1994 fra Dagbladet Børsen, hvoraf bl.a. fremgår:
"Det er tanken at bringe følgende artikel i  

 Børsen en af de kommende dage.
Har De kommentar kan undertegnede  

 kontaktes." Den medsendte artikel var identisk med artiklen den 3.  

 november 1994.
 Ved faxskrivelse af samme dato til bladet har klageren  

 bl.a. anført:
 "Der er flere fejl og misforståelser i faxen.
Vi skal i løbet af i morgen nærmere  

 kommentere indholdet.
For at undgå misinformationer vil vi anbefale Dem  

 at afvente vort svar, modsat må vi tage afstand fra artiklens  

 indhold.
Vi bekræfter eftermiddagens telefonsamtale, i  

 hvilken vi inviterede Dem til at møde på vort kontor den 3.  

 november 1994, kl. 8.30, hvor vor stats.aut. revisor og undertegnede vil give  

 den fornødne orientering." I en faxskrivelse senere på dagen til bladet hed det  

 bl.a.:
"Ved telefonsamtale med hr.  Lars  Abild sidst på  

 eftermiddagen, har vi atter gentaget vor invitation til et orienterede  

 møde i morgen tidlig.
Men vi forstår nu, at "en af de kommende  

 dage" skal opfattes som i morgen, hvorfor hr.  Lars  Abild ikke ønsker  

 at tage imod vor invitation.
Vi anbefaler på det kraftigste, at artiklen ikke  

 bliver bragt før mødet i morgen, hvor vi vil gennemgå de  

 fejl, artiklen indeholder." Efter offentliggørelsen af artiklen den 3. november  

 1994 rettede klageren henvendelse til Dagbladet Børsen med et godt 6  

 sider langt indlæg, som han ønskede offentliggjort i bladet.
 Af indlægget fremgår bl.a., at Mercandia  

 Linierne I/S ikke, som anført i artiklen, havde et underskud på  

 437 mio. kr., men derimod på 43.710.438,- kr.
 Det fremgår endvidere, at klageren fandt det  

 urigtigt at skrive i artiklen, at Mercandia direktøren ikke  

 ønskede at kommentere artiklen inden redaktionens deadline.
 Af bladets skrivelse af 7. november 1994 til klageren  

 fremgår bl.a.:
 "Det siger sig selv, at Deres almindelige kritik, holdning  

 og fordømmelse af Børsens redaktionelle indhold, Deres  

 karakteristik af min medarbejder  Lars  Abilds intellektuelle habitus samt  

 Deres markante irritation over, at vi bragte den seneste artikel på  

 skibsreder [A]s 75 års fødselsdag forleden, kan jeg ikke se  

 ideen i at bringe i Børsen.
 Disse almene betragtninger er sagen uvedkommende.
Men jeg har diskuteret Deres fax med min medarbejder  Lars  

  Abild og bedt ham kontakte Dem i morgen, tirsdag den 8. november.
Har De som  

 bestyrelsesformand for Mercandia Holding I/S relevante synspunkter om  

 selskabets økonomiske forhold, tilføjelser eller uddybende  

 betragtninger med henblik på yderligere at præcisere den  

 økonomiske situation, som tusindvis af kommanditister er interesserede  

 i, stiller jeg gerne den fornødne spalteplads til rådighed for  

 Dem.
De vil i hvert fald blive kontaktet." Dagbladet Børsen har fremlagt skrivelse af 8.  

 november 1994 fra klageren, hvoraf bl.a. fremgår:
 "Jeg må på Mercandias vegne kræve en  

 berigtigelse.
 ....
 Berigtigelsen kræves med hensyn til artiklens  

 oplysning om det underskud, der er omtalt som værende ca. 10 gange  

 større, end underskuddet i realiteten er, ligesom jeg kræver en  

 berigtigelse af oplysningen om, at "artiklens indhold har været  

 forelagt Mercandias økonomidirektør  Erik  Falkenberg, der ikke  

 ønskede at kommentere artiklen". Tværtimod reagerede  Erik  

  Falkenberg omgående, og samtidig med at De blev orienteret, blev  

 journalisten indbudt til en gennemgang af regnskaberne hos Mercandia.
 ....
Jeg må frabede mig enhver kontakt fra journalist  

  Lars  Abild.
Enhver drøftelse med ham eller vejledning af ham vil jeg  

 betragte som tidsspilde.
Fremtidige henvendelser til Mercandia-koncernen fra  

 Dagbladet Børsen vil ikke blive besvaret." Ved skrivelse af 14. november 1994 til Børsen  

 anførte klageren, at følgende genmæle skulle  

 offentliggøres:
"I en navngiven artikel af  Lars  Abild den 3. november  

 1994 er anført: "[A]s problem er Mercandia Linierne I/S, der allerede  

 i løbet af 1993 måtte notere et underskud på ikke mindre  

 end 437 mio. kr.". Oplysningen er urigtig.
Underskuddet på Mercandia  

 Linierne I/S, som det fremgår af årsregnskabet 1993 for Mercandia  

 Holding A/S, var på kr. 43 mio.
I samme artikel anføres: "Forelagt artiklen  

 ønskede Mercandia direktør,  Erik  Falkenberg, ikke at  

 kommentere artiklen inden redaktionens deadline". Oplysningen er urigtig.  

 Udkast til artiklen blev via telefax forelagt Mercandia den 2. november 1994  

 af  Lars  Abild.
Det fremgik af  Lars  Abild's henvendelse til skibsreder  

 Mercandia: "Det er tanken at bringe følgende artikel i  

 Børsen en af de kommende dage.
Har De kommentarer, kan undertegnede  

 kontaktes." Umiddelbart efter modtagelsen af telefaxen reagerede Mercandia's  

 økonomidirektør  Erik  Falkenberg med følgende telefax:  

 "Deres fax af d.d. har vi modtaget.
Der er flere fejl og misforståelse  

 i faxen.
Vi skal i løbet af i morgen nærmere kommentere  

 indholdet.
For at undgå misinformationer vil vi anbefale Dem at afvente  

 vort svar, modsat må vi tage afstand fra artiklens indhold." "Vi  

 bekræfter eftermiddagens telefonsamtale, i hvilken vi inviterer Dem til  

 møde på vort kontor den 3. november 1994, kl. 8.30, hvor vores  

 stats.aut. revisor og undertegnede vil give den fornødne orientering."  

 Oplysningen i Børsens artikel den 3. november d.å. om at  

 Mercandia ikke ønskede at kommentere artiklen, er således  

 urigtig." Til støtte for klagen over, at god presseskik er  

 overtrådt, er det gjort gældende, at bladet offentliggjorde  

 artiklen den 3. november 1994, selvom bladet var bekendt med, at der var  

 flere fejl og misforståelser i artiklen.
Bladet burde have deltaget i  

 det tilbudte møde med klageren.
Det er endvidere gjort gældende, at  

 offentliggørelsen af artiklen kunne have afventet afholdelsen af et  

 møde, da artiklen ingen nyhedsværdi havde.
Bladet havde i  

 øvrigt over for klageren anført, at offentliggørelsen  

 ville ske "en af de kommende dage". Det var ikke tilkendegivet, at det ville  

 ske dagen efter.
Det er ikke rigtigt, når det i artiklen den 3.  

 november 1994 er anført, at klageren ikke ønskede at kommentere  

 artiklen.
Klageren rettede således med det samme henvendelse til bladet  

 og oplyste, at der var flere fejl og misforståelser.
 Endelig er det gjort gældende, at Dagbladet  

 Børsen, så snart det blev gjort bekendt med fejlen, "ikke mindre  

 end 437 mio. kr.", burde have korrigeret denne.
 Underskuddets størrelse blev ikke drøftet  

 telefonisk med bladet inden offentliggørelsen den 3. november  

 1994.
 Til støtte for klagen over, at Dagbladet  

 Børsen har afvist at bringe et genmæle, er det gjort  

 gældende, at de forkerte oplysninger i artiklen berettiger, at  

 genmælet bør bringes.
 Det forhold, at der er sket en delvis "berigtigelse" i  

 artiklen den 15. november 1994, ændrer ikke herpå.
I en udtalelse om klagen har Dagbladet Børsen  

 anført, at klageren den 2. november 1994 fik oplyst, at artiklen ville  

 blive bragt en af de kommende dage.
Artiklen blev offentliggjort den 3.  

 november 1994, hvilket efter gængse logiske principper er en af de  

 kommende dage.
Størrelsen af underskuddet blev forsøgt  

 drøftet telefonisk med klageren den 2. november 1994, men klageren  

 ønskede ikke at korrigere fejlen.
Derimod ønskede klageren et  

 møde dagen efter.
 Dagbladet Børsen har endvidere anført, at  

 bladet i flere dage efter den 3. november 1994 forgæves forsøgte  

 at opnå telefonisk kontakt med klageren, men at klageren ved skrivelse  

 af 8. november 1994 meddelte, at henvendelser fra bladet ikke ville blive  

 besvaret.
 Den 15. november 1994 blev offentliggjort en ny artikel,  

 hvori det forklares, hvordan det urigtige tal er fremkommet, og samtidig  

 anføres det rigtige tal.
 Dagbladet Børsen afviser herefter, at der er sket  

 en overtrædelse af god presseskik, ligesom bladet ikke finder, at  

 klageren har krav på genmæle.
 Følgende nævnsmedlemmer har deltaget i sagens  

 behandling: Axel Kierkegaard, Hans Dam, Ulrik Holmstrup og Ole Malmqvist.
 Pressenævnet udtaler:
 Klageren blev den 2. november 1994 bekendt med, at  

 Dagbladet Børsen ville offentliggøre en artikel "en af de  

 nærmeste dage". Artiklen blev offentliggjort den 3. november 1994. Da  

 det må lægges til grund, at bladet flere gange den 2. november  

 1994 var i telefonisk kontakt med klageren, finder nævnet, at klageren  

 ved samtalerne kunne have korrigeret størrelsen af underskuddet, og at  

 der herefter ikke er tilstrækkeligt grundlag for at antage, at god  

 presseskik er overtrådt vedrørende dette punkt.
Dagbladet Børsen blev gjort bekendt med fejlen  

 vedrørende underskuddets størrelse ved klagerens skrivelse af  

 7. november 1994. Klageren anførte i skrivelsen, at der var andre  

 fejlagtige oplysninger i artiklen den 3. november 1994, hvilket bladet de  

 følgende dage forsøgte at få præciseret.
På  

 denne baggrund finder nævnet heller ikke, at bladet har overtrådt  

 god presseskik ved først den 15. november 1994 at rette fejlen.
 For så vidt angår kravet om genmæle,  

 finder nævnet ikke, at det er forkert i artiklen den 3. november 1994  

 at anføre, at Mercandias direktør ikke ønskede at  

 kommentere artiklen, da det blev præciseret, at det var inden  

 redaktionens deadline.
 Da Dagbladet Børsen endvidere har rettet fejlen om  

 underskuddets størrelse i artiklen den 15. november 1994, finder  

 nævnet ikke anledning til at efterkomme anmodningen om  

 genmæle.
 Afsagt den 9. februar 1995.
