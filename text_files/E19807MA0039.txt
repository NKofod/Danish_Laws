 Der var rejst spørgsmål om den afgiftsmæssige stilling for  

 ejendomsmægleres salg eller køb af fast ejendom for sig selv.
 Der var tillige rejst spørgsmål om fradragsretten, hvis en anden  

 ejendomsmægler sælger ejendommen, samt fradragsretten i forbindelse med  

 advokatomkostningerne.
 Nævnet traf afgørelse om, at der skal svares afgift efter bestemmelserne i  

 lovens § 11, stk. 1, jf. § 8, stk. 1, af de af momsregistrerede  

 ejendomsmæglere for sig selv præsterede ydelser.
 Afgiften skal indtil videre beregnes på grundlag af en værdi svarende til  

 halvdelen af det salær, som den enkelte mægler normalt beregner sig i en  

 tilsvarende handel for andre sælgere af fast ejendom.
 Nævnet har herved forudsat, at mægleren har fradragsret for  

 merværdiafgiften af de omkostninger, herunder annoncering mv., som  

 sædvanligvis afholdes af mægleren inden for rammerne af det almindelige salær  

 i tilsvarende handler.
 Nævnet har endvidere truffet afgørelse om, at der ikke er fradragsret for  

 erlagt merværdiafgift i forbindelse med salæret til en anden ejendomsmægler,  

 henholdsvis en advokat, idet ydelserne må anses for at være indkøbt i  

 tilslutning til ejendomsmæglerens handel med fast ejendom, der ikke omfattes  

 af afgiftspligten.
 Nævnet har endelig bestemt, at der indtil videre ikke skal svares afgift,  

 hvis en ejendomsmægler optræder som køber af fast ejendom, i tilfælde hvor  

 der ikke medvirker anden ejendomsmægler, selv om den pågældende mægler  

 udfører eventuelle opgaver ved handelens gennemførelse.
