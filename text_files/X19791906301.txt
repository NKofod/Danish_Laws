 Kommunalbestyrelsens tilsyn med daginstitutioner i medfør af § 71 er  

 et socialt anliggende, hvorfor tilsynet på udvalgsplan må udøves af det  

 sociale udvalg.
 MEDDELELSE OM AFGØRELSEN:
 På foranledning af en henvendelse til socialministeriet om bl.a. tilsynet  

 med fritids- og ungdomsklubber, der var oprettet og drevet efter  

 bistandsloven, meddelte socialministeriet, at man kunne henholde sig til en  

 udtalelse fra indenrigsministeriet, hvorefter det ikke vil være foreneligt  

 med § 19, stk. 2, i lov om kommunernes styrelse samt § 6 i lov om styrelse af  

 sociale og visse sundhedsmæssige opgaver, at en kommunalbestyrelse henlægger  

 forvaltningen af sociale anliggender til andre udvalg end det sociale udvalg.
Da kommunalbestyrelsens tilsyn med daginstitutioner i medfør af  

 bistandslovens § 71 er et socialt anliggende, må tilsynet (på udvalgsplanet)  

 udøves af det sociale udvalg, jfr. i øvrigt den sociale styrelseslov med  

 kommentarer, 2. udgave, side 42, 1. afsnit.
Udøvelsen af tilsynet kan således  

 ikke henlægges til det kulturelle udvalg.
 Når det i socialministeriets cirkulære nr. 69 af 29. marts 1976 om  

 institutioner under kommunerne og visse særlige plejehjem, punkt 83, 2.  

 afsnit, er anført, at tilsynet med det pædagogiske arbejde på private og  

 kommunale institutioner udøves af social- og sundhedsforvaltningen, er det  

 også herved tilkendegivet, at denne opgave udvalgsmæssigt er placeret hos det  

 sociale udvalg.
Indenrigsministeriet har tilføjet, at styrelsesvedtægtens fordeling af  

 opgaver mellem de stående udvalg ikke kan fraviges af kommunalbestyrelsen  

 eller af de enkelte udvalg.
Det følger heraf, at et stående udvalg ikke vil  

 kunne delegere sine opgaver til et andet stående udvalg, og det sociale  

 udvalg vil således ikke kunne delegere sin tilsynsforpligtelse efter  

 bistandsloven til det kulturelle udvalg.
