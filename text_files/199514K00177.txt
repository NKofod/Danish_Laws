Nr BTL 177 Betænkning over Forslag til lov om tandplejere   

 Nr L 177 1995-96, 1. samling Afgivet af Sundhedsudvalget Afgivet: 19960508 Udvalget har behandlet lovforslaget i nogle møder og har herunder stillet  

 spørgsmål til sundhedsministeren, som denne har besvaret skriftligt.
 Nogle af udvalgets spørgsmål og sundhedsministerens svar herpå er optrykt  

 som bilag til betænkningen.
 Endvidere har udvalget modtaget skriftlige og mundtlige henvendelser fra:
Bendix, Grete, Spøttrup, Dansk Tandlægeforening, Dansk Tandplejerforening, Det Sundhedsvidenskabelige Fakultet, Københavns Universitet, diverse tandlæger, HK-Kommunal, Jørgensen, Alice, Århus, Pagh, Thygesen & Werlauff, Tandlægernes Nye Landsforening og Tandlægeskolen i København.
 Herefter indstiller et flertal (Socialdemokratiets, Venstres, Det  

 Konservative Folkepartis, Det Radikale Venstres og Centrum-Demokraternes  

 medlemmer af udvalget) lovforslaget til vedtagelse uændret.
Flertallet forudsætter herved, at sundhedsministeren ved udnyttelse af  

 bemyndigelsen i lovforslagets § 7, stk. 3, fastsætter nærmere regler om  

 tandplejernes virksomhedsområde, og at der herunder foretages en nærmere  

 beskrivelse af de tilfælde, hvor tandplejeren skal henvise patienten til  

 behandling hos en tandlæge.
Det forudsættes i denne forbindelse, at  

 sundhedsministerens fastsættelse af reglerne sker efter forudgående  

 inddragelse af de berørte organisationer, bl.a. ved at Sundhedsstyrelsen  

 indkalder organisationerne til en drøftelse af reglernes udformning.
Et mindretal (Socialistisk Folkepartis medlemmer af udvalget) vil  

 redegøre for sin stilling til lovforslaget ved 2. behandling.
Mindretallet  

 vil stille ændringsforslag til 2. behandling uden for betænkningen.
Mindretallet beklager, at regeringen ikke har formået at fremme et  

 konstruktivt samarbejde mellem tandlæger og tandplejere med henblik på en  

 forbedret forebyggelsesindsats på tandplejeområdet.
I stedet ser mindretallet  

 regeringens indsats som et knæfald for et ideologisk betinget ønske om at  

 etablere flere selvstændige private forretningsenheder inden for  

 sundhedsområdet uden hensyn til sundhedsmæssige overvejelser.
 Et andet mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling.
Der skal ikke herske nogen tvivl om, at Fremskridtspartiet ønsker størst  

 mulig liberalisering.
Men når det handler om det sundhedsmæssige, er  

 Fremskridtspartiet sig også sit ansvar bevidst med hensyn til befolkningens  

 sundhedstilstand.
Fremskridtspartiet har samme betænkeligheder som visse organisationer,  

 heriblandt Dansk Tandlægeforening.
Det vil sige, at Fremskridtspartiet er  

 betænkelig ved, at lovforslaget negligerer betydningen af offentlige  

 autorisationer.
 Med det foreliggende lovforslag vil forbrugerne helt naturligt antage, at  

 den nye autoriserede gruppe af tandplejere er lige så kvalificeret som andre  

 grupper i samfundet, som har modtaget autorisation.
Det, der også kan bekymre Fremskridtspartiet, er tandplejernes uddannelse,  

 selv om denne er udvidet til 2 1/2 år.
Fremskridtspartiet er ikke af den  

 opfattelse, at tandplejerne er i stand til at vurdere, hvor grænsen for deres  

 kompetence går.
Det gør således indtryk, at tandplejerne selv i deres  

 henvendelse til ministeren har gjort opmærksom på, at de ikke er vidende om  

 egen kompetenceafgrænsning.
Derfor kan det grænse sig til faglig  

 uforsvarlighed at overlade selv en del af diagnosticeringen og  

 behandlingsplanlægningen til tandplejerne på baggrund af beskrivelser fra  

 Sundhedsstyrelsen.
 En skelnen mellem sund og rask, som Sundhedsstyrelsen mener, at  

 tandplejerne kan foretage, forudsætter efter Fremskridtspartiets opfattelse  

 en omfattende medicinsk og biologisk viden, som alle relevante faglige  

 institutioner har påpeget ikke nås gennem de foreslåede ændringer af  

 uddannelsen.
Fremskridtspartiets betænkeligheder går som nævnt på, at det bliver svært  

 for tandplejerne at sondre.
Mindretallet er betænkelige ved deres  

 diagnosticering og behandlingsplanlægning.
 Fremskridtspartiet understreger, at man må forholde sig til vigtigheden  

 af, at borgerne får den bedst mulige behandling, og på tandplejerområdet  

 opnås dette ved at bibeholde de gældende regler.
Tove Lindbo Larsen (S) nfmd.
Lone Møller (S) Hanne Andersen (S) Holger  

 Graversen (S) Jytte Wittrock (S) Jørn Jespersen (SF) Vibeke Peschardt (RV)  

 Kjeld Rahbæk Møller (SF) Addi Andersen (CD) Jørgen Winther (V) Mariann  

 Fischer Boel (V) Ester Larsen (V) fmd.
Kim Mouritsen (V) Henriette  

 Kjær (KF) Agnete Laustsen (KF) Stefan G.
Rasmussen (KF) Jan Køpke Christensen  

 (FP) Enhedslisten og Dansk Folkeparti havde ikke medlemmer i udvalget.
Bilag Nogle af udvalgets spørgsmål til sundhedsministeren og dennes besvarelse  

 heraf Spørgsmål 27:
 »Der ønskes en yderligere præcisering af § 7.
Må tandplejerne efter lovforslaget foretage ortodontisk behandling? Hvilket ansvar har en tandplejer i givet fald, hvis vedkommende - uden  

 anvisning fra en tandlæge - afbryder en igangværende tandretning?» Svar:
 Jeg har forelagt spørgsmålet for Sundhedsstyrelsen, som udtaler:
 »Efter det gældende regelsæt, dvs. tandlægelovens § 11 og  

 bekendtgørelse nr. 230 af 29. april 1974 om tandplejere, § 1, kan tandlæger  

 anvende tandplejere til indsætning og aftagning af tandreguleringsapparatur.  

 I lovforslagets § 7, stk. 2, er dette forhold medtaget som en del af  

 tandplejerens virksomhedsområde.
 Tandreguleringsbehandling i sig selv har imidlertid aldrig været og vil  

 med lovforslaget heller ikke blive omfattet af tandplejernes  

 virksomhedsområde, idet sådan behandling er forbeholdt tandlæger og  

 speciallæger med deres dertil hørende ansvar i relation til tandlægeloven.  

 Det er dermed (special-)tandlægen, der har ansvaret for  

 tandreguleringsbehandlingen og dermed også for, hvornår  

 tandreguleringsapparatur skal indsættes eller aftages.
Dette udelukker imidlertid ikke, at tandplejeren kan medvirke i  

 behandlingen.
Når en tandplejer under udøvelse af sin virksomhed derfor  

 indsætter eller aftager sådant apparatur, sker det i dette tilfælde som  

 medhjælp for tandlægen.
 Dette forhold er analogt til de begrænsninger, der eksisterer på  

 virksomhedsområdet for kliniske tandteknikere.
 Der er da også i lovforslagets § 7, stk. 3, indlagt en bemyndigelse hos  

 sundhedsministeren til at fastsætte nærmere regler om tandplejernes  

 virksomhed, herunder afgrænsningen af tandplejernes virksomhedsområde i  

 forhold til tandlægernes virksomhed.
Såfremt en tandplejer uden anvisning fra en tandlæge afbryder en  

 igangværende tandretning, vil der være tale om, at tandplejeren overskrider  

 det virksomhedsområde, der i lovforslaget er beskrevet for tandplejere med  

 deraf følgende sanktionsmuligheder.« Jeg kan henholde mig til Sundhedsstyrelsens udtalelse.
 Spørgsmål 28:
»Hvordan vil ministeren eller Sundhedsstyrelsen tackle et problem,  

 hvor en tandplejers begrænsede diagnostiske kunnen kan føre til undladelse af  

 en nødvendig behandling?» Svar:
 Jeg har forelagt spørgsmålet for Sundhedsstyrelsen, som udtaler:
»En tandplejer er ifølge lovforslagets § 10 under udøvelse af sin  

 virksomhed forpligtet til at udvise omhu og samvittighedsfuldhed.
Denne  

 bestemmelse svarer i princippet til, hvad der gælder for andet autoriseret  

 sundhedspersonale.
 I lovforslagets § 15 sanktioneres grovere eller gentagne overtrædelser af  

 bestemmelsen i § 10.
Den sundhedsfaglige virksomhed af tandplejere vil - igennem lovforslagets  

 autorisationsordning - i lighed med øvrige autoriserede personer inden for  

 Sundhedsvæsenets Patientklagenævns virksomhed.« Jeg kan henholde mig til Sundhedsstyrelsens udtalelse.
 Spørgsmål 44:
»Udvalget anmoder om ministerens kommentar til henvendelsen af 24.  

 april 1996 fra Dansk Tandlægeforening vedrørende ovenstående lovforslag, jf.  

 bilag 62.« Svar:
Dansk Tandlægeforening og Tandlægernes Nye Landsforening har i henvendelse  

 af 24. april 1996 til Sundhedsudvalget anført, at foreningerne, såfremt  

 Folketinget ønsker at vedtage L 177, gerne ser, at der iværksættes et  

 udvalgsarbejde, der skal sikre, at det overordnede behandlingsmæssige ansvar  

 for patienterne er tandlægens, samt at dette udvalgsarbejde bør resultere i  

 forslag til en fagligt forsvarlig beskrivelse af det diagnostiske ansvars og  

 kompetencens placering.
De to foreninger understreger derudover vigtigheden  

 af, at samarbejdet mellem tandplejerne og tandlægerne foregår formaliseret,  

 således at de positive resultater og erfaringer fra det allerede etablerede  

 teamsamarbejde ikke sættes over styr.
For så vidt angår det behandlingsmæssige ansvar, skal jeg med henvisning  

 til min besvarelse af spørgsmål 32 bemærke, at tandplejerne med lovforslaget  

 netop forpligtes til, i lighed med hvad der gælder for andet autoriseret  

 sundhedspersonale, at udvise omhu og samvittighedsfuldhed i deres virke som  

 tandplejere.
Efter lovforslaget vil selvstændigt praktiserende tandplejere  

 derfor være selvstændigt ansvarlige for de undersøgelser og behandlinger, som  

 de iværksætter, mens tandlægerne naturligvis er ansvarlige for egne  

 behandlinger.
Da det behandlingsmæssige ansvar således er knyttet til selve  

 behandlingen, vil det efter min opfattelse være uhensigtsmæssigt at tillægge  

 tandlægen et overordnet behandlingsmæssigt ansvar for patienterne.
 For så vidt angår ansvaret i forbindelse med henvisninger fra tandplejer  

 til tandlæge, er det i besvarelsen af spørgsmål 32 anført, at tandplejerne  

 ikke har ansvar for diagnosticering af tilstande, som ligger uden for deres  

 autorisationsområde, men at de med den nye tandplejeruddannelse vil blive  

 trænet i at identificere tilstande, som afviger fra det normale, og som  

 ligger uden for deres autorisationsområde, således at de i medfør af deres  

 autorisation kan stilles til ansvar, såfremt patienter med et behov for  

 tandlægebehandling ikke henvises hertil i forbindelse med en undersøgelse hos  

 en tandplejer.
Det skal vedrørende samarbejdet mellem tandlægerne og tandplejerne  

 bemærkes, at der i lovforslagets § 7, stk. 3, er indlagt en bemyndigelse til  

 at fastsætte nærmere regler om tandplejernes virksomhed, herunder om  

 afgrænsningen af tandplejernes virksomhedsområde i forhold til tandlægernes  

 virksomhed og en nærmere beskrivelse af de tilfælde, hvor tandplejeren skal  

 henvise patienten til behandling hos en tandlæge.
Jeg kan i denne forbindelse  

 oplyse, at fastsættelsen af de nærmere regler om det behandlingsmæssige  

 samspil mellem tandplejere og tandlæger efter § 7, stk. 3, vil ske efter  

 forudgående inddragelse af de berørte organisationer, herunder de to  

 tandlægeforeninger.
 Spørgsmål 45:
»Kan ministeren bekræfte, at man nu i forsøgsordningen som  

 selvstændig tandplejer gennem et samarbejde med en tandlæge kan oppebære  

 indirekte tilskud fra Sygesikringen?» Svar:
 Tandplejerne i de gældende forsøgsordninger har i henhold til § 11 a i lov  

 om tandlæger fået tillagt en selvstændig kompetence til at virke uden  

 instruktion og tilsyn fra en tandlæge inden for et af Sundhedsstyrelsen  

 nærmere afgrænset virksomhedsområde.
 Sundhedsministeriet har i den forbindelse gjort de pågældende opmærksom  

 på, at der ikke efter de gældende regler kan ydes tilskud til de pågældendes  

 tandplejerklinik, og at der ikke kan påregnes særoverenskomst vedrørende  

 denne virksomhed.
 Jeg vil således gerne understrege, at den offentlige sygesikring ikke må  

 yde tilskud til de pågældendes virke som selvstændig tandplejer hverken  

 direkte eller indirekte.
