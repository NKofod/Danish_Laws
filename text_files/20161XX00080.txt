Skriftlig fremsættelse (6. oktober 2016) Ministeren for børn, undervisning og ligestilling (Ellen Trane Nørby):
 Herved tillader jeg mig for Folketinget at fremsætte:
Forslag til lov om ændring af dagtilbudsloven (Bedre vilkår for etablering af virksomhedsinstitutioner og internationale dagtilbud) (Lovforslag nr.
L 37) Lovforslaget er del af udmøntningen af regeringens udspil Vækst og udvikling i hele Danmark, som blev offentliggjort den 23. november 2015.
Regeringen finder det afgørende, at vækst og udvikling finder sted i alle dele af landet.
I den forbindelse er det vigtigt, at kommuner og virksomheder har gode muligheder for at tiltrække og fastholde kvalificeret arbejdskraft.
En stor del af arbejdskraften består af forældre, og en stor del heraf har et eller flere børn i dagtilbudsalderen.
Derfor har det stor betydning, at der for denne gruppe er gode og fleksible dagtilbud, hvor rammerne matcher de ønsker og behov, som forældre og børn måtte have.
Lovforslaget har til formål at understøtte dette ved at give bedre vilkår for etablering og drift af daginstitutioner, der er tilknyttet virksomheder og internationale dagtilbud.
Med forslaget om virksomhedsinstitutioner lægges der op til, at selvejende og udliciterede daginstitutioner med optagelseskompetence samt privatinstitutioner, der etableres med det formål at tilgodese medarbejdere fra en eller flere virksomheder, kan vælge at forbeholde pladserne for medarbejdernes børn.
Formålet hermed er at gøre det nemmere for institutionen at tilrettelægge fx åbningstider og lukkedage i forhold til de arbejdstider mv., der er i den enkelte virksomhed.
Med forslaget om internationale dagtilbud lægges der op til at skabe en klar hjemmel i loven til, at der kan etableres dagtilbud, hvor hovedsproget kan være enten engelsk, tysk eller fransk.
Det kræver dog, at kommunalbestyrelsen konkret vurderer, at fravigelsen af kravet om dansk som hovedsprog ikke vil medføre integrationsmæssige problemer.
 Herudover indeholder lovforslaget en enkelt lovteknisk ændring i tre af lovens bemyndigelsesbestemmelser, hvor en unødvendig henvisning med angivelse af nr. og dato til lov om et indkomstregister udgår.
 Det foreslås, at loven træder i kraft den 1. januar 2017.
 Idet jeg i øvrigt henviser til lovforslaget og de bemærkninger, der ledsager det, skal jeg anbefale lovforslaget til det Høje Tinges velvillige behandling.
