Nr BSF 51 Forslag til folketingsbeslutning om risiko og risikokommunikation Fremsat af Leif Hermann (SF) Margrete Auken (SF) Gade (SF) Lilli  

 Gyldenkilde (SF) Hanne Thanning Jacobsen (SF) Bjørn Poulsen (SF) Ebba Strange  

 (SF) den 10. januar 1990 Folketinget pålægger regeringen:
1. at indarbejde konklusionerne i Miljøministeriets Risikoudvalgs  

 betænkning i de gældende regler om risikovurdering samt i den eksisterende  

 praksis med henblik på at etablere en gradvis udbygning af  

 beslutningsgrundlaget i risikosager 2. at drage omsorg for, at der i sager vedrørende risikovurderinger skabes  

 størst mulig offentlighed, herunder at der i sager vedrørende  

 beredskabsplanlægning gives oplysninger om sygdomssymptomer samt andre  

 forhold, der kan sikre, at befolkningen i tilfælde af driftsuheld handler  

 hensigtsmæssigt.
Bemærkninger til forslaget Almindelige bemærkninger 1. Risiko og offentlighed Risikovirksomheder har haft offentlighedens interesse og pressens  

 bevågenhed et antal gange inden for de sidste år, f.eks.
Sojakagen, Kemisk  

 Værk Køge, Kommunekemi.
 Specielt har spørgsmålet om risikoaccept været kraftigt diskuteret.  

 Holdningerne er stærkt polariserede og tæt knyttet til enkelte personers og  

 gruppers interesse i forhold til en given produktion/aktivitet.
 Gældende ret i Danmark er fastlagt i bekendtgørelse nr. 204 af 1. maj  

 1984.
 Ifølge denne bekendtgørelse  

 (»Risikodirektivet/Sevesodirektivet«) skal virksomheder med  

 risikobetonede aktiviteter indsende oplysninger om sikkerhedsforholdene i  

 form af en anmeldelse til den relevante myndighed inden den 1. juli 1989.
 Det vil sige, at mange amter nu har modtaget risikoanalyser fra de  

 respektive virksomheder i amtet.
 Spørgsmålene er nu:
- hvordan vil de enkelte amter behandle sagerne - bliver der store forskelle på landsplan - hvilke acceptkriterier vil blive benyttet - bliver de berørte borgere informeret på fornuftig vis.
2. Implementering af risikodirektivet i Danmark Bekendtgørelsen pålægger alle virksomheder med risikobetonede aktiviteter  

 en almindelig pligt til agtpågivenhed.
Virksomhederne skal træffe de  

 »nødvendige foranstaltninger med henblik på at forebygge større  

 uheld«.
Virksomhederne skal til enhver tid kunne vise, at de nødvendige  

 forholdsregler er truffet.
Nogle virksomheder klassificeres gennem anmeldeforpligtelsen i  

 bekendtgørelsen som særlig risikobetonede.
Bekendtgørelsen indeholder en  

 præcision af de data og oplysninger, som skal indgives i forbindelse med  

 anmeldelsen, dels for de kemiske stoffer, der er involverede, og dels med  

 hensyn til risikoen for mennesker og miljø.
 Virksomhederne skal regelmæssigt ajourføre anmeldelsen, navnlig med  

 henblik på den tekniske udvikling på det sikkerhedsmæssige område og  

 udviklingen vedrørende mulighederne for at vurdere risikoen ved de pågældende  

 aktiviteter.
Anmeldelsen skal indeholde oplysninger om de kemikalier og processer, som  

 er involveret i den særligt risikobetonede aktivitet.
Yderligere beskrives  

 anlæggene, deres beliggenhed og indretning samt farekilder og  

 sikkerhedsforanstaltninger.
Anmeldelsen skal endelig indeholde oplysninger om  

 de nødplaner, som kan iværksættes inden for virksomhedens område, samt navnet  

 på den sikkerhedsansvarlige og den, der er bemyndiget til at sætte  

 nødplanerne i gang og underrette tilsynsmyndigheder og politi.
 Med henblik på, hvilke krav myndighederne bør stille til virksomhederne,  

 er vejledningen ikke så konkret:
»Ved vilkårsfastsættelsen må myndighederne først tage stilling til,  

 hvilket risikoniveau man vil acceptere i området.
På grundlag af dette niveau  

 og den foretagne risikovurdering skal der fastsættes nødvendige vilkår.« Som vejledning i fastlæggelse af acceptabelt risikoniveau anføres:
»- unødige risici bør fjernes - risici bør reduceres, så vidt det er praktisk muligt - nye virksomheder bør etableres i overensstemmelse med moderne normer og  

 praksis for sikkerhed - den individuelle risiko må ikke forøges væsentligt som følge af  

 etablering af en risikobehæftet virksomhed.« Kvantitative kriterier for, hvornår risikoen er acceptabel, findes ikke i  

 risikobekendtgørelsen.
Vejledningen sætter heller ikke kvantitative  

 kriterier, men taler om et acceptabelt risikoniveau, der blandt andet  

 fastlægges ved anvendelse af anerkendte normer og god praksis for sikkerhed,  

 samt at individuel risiko ikke nævneværdigt forøges.
Denne vejledende  

 angivelse skal suppleres med den almindelige forvaltningsmæssige  

 proportionalitets-grundsætning, d.v.s. at der skal være forholdsmæssighed  

 mellem mål og midler.
Et af de bemærkelsesværdige træk ved den eksisterende  

 lovgivning er således fraværet af eksplicit udformede kriterier for, hvornår  

 indsatsen er tilstrækkelig.
Ovenstående er i det væsentligste skrevet på  

 baggrund af Risikoudvalgets betænkning.
3. Acceptkriterier Myndighederne har godkendt mange aktiviteter med den begrundelse, at  

 risikoniveauet i det pågældende område ikke øges af den aktuelle aktivitet.
 Borgerne har ofte haft en ganske anden opfattelse af sagen, og de har  

 anket og protesteret over afgørelsen.
 Årsagerne til dette er mange, bl.a.:
- interessekonflikt - inddragelse af andre end tekniske aspekter som f.eks. behov for og  

 nødvendighed af et givent produkt - frygt, eksperterne har taget fejl mange gange.
Hvad der sker på acceptfronten er vanskeligt at forudse.
Diskussionerne  

 har været lange og trange inden for de sidste par år, og mange forslag har  

 været fremme, f.eks.
- at omdøbe risikoanalyser til sikkerhedsanalyser.
Der findes folk, der  

 tror, at naboer og andre berørte vil forholde sig positivt, hvis ordet risiko  

 ikke nævnes.
Med andre ord at løse problemet ved at kalde det noget andet og  

 herved udelukkende forholde sig sprogligt til problemet - ved barrierediagrammer.
Sagt i korthed går dette ud på, at jo farligere  

 en aktivitet er, desto flere barrierer skal der være.
En barriere kan f.eks.  

 være en brandmur, en sikkerhedsventil, en brandalarm.
På grundlag af  

 vurdering af et muligt uhelds konsekvenser og hyppighed angives, hvor mange  

 barrierer der skal være, for at produktionen er acceptabel.
Antallet af  

 barrierer kan f.eks. angives i tabeller, hvilket gør metoden operationel og  

 ukontroversiel.
 Dette acceptkriterium kan være problematisk, fordi:
- pålideligheden af barriererne indgår kun i ringe grad - et af de største problemer i risikoanalyse er analyse af menneskelige  

 fejl og organisatoriske forhold, hvilket kun i ringe grad indgår i  

 barrierediagrammerne - metoden er ikke verificeret, der er ingen dokumentation for de benyttede  

 værdier. (Der henvises i øvrigt til Miljøstyrelsens rapport  

 »Miljøprojekt 112, Kvantitative og Kvalitative Kriterier for  

 Risikoaccept«) - analyserne bliver mindre gennemskuelige for ikke indviede, da  

 konsekvenser og sandsynligheder kan camoufleres i pseudokvantitative  

 barriereovervejelser.
Mange »eksperter« er af den opfattelse, at  

 folk kun skal have meget få tal, da de alligevel ikke kan forstå dem - anvendelse af simple talkriterier i forhold til ulykkeshyppighed og  

 -konsekvens kan for det første give stagnation i sikkerhedsarbejdet og for  

 det andet forskyde balancen i risikoanalysen, således at der fokuseres mere  

 på tal og opfyldelse af talkriterier frem for f.eks. forslag til  

 sikkerhedsforbedrende foranstaltninger Acceptkriterier varierer mellem brancher og mellem lande.
F.eks. for  

 danske olieudvindingsanlæg i den danske del af Nordsøen accepteres ulykker  

 med sandsynligheder mindre end 1 pr. 10.000 år i designovervejelserne.
Et  

 problem ved dette er, at de analyserede hændelser er meget sjældne, og der  

 kan derfor være meget stor usikkerhed involveret i fastsættelse af deres  

 sandsynlighed, hvorfor det kan være vanskeligt at godtgøre, at  

 sandsynligheden virkelig er mindre end 1 pr. 10.000 år.
4. Risikoanalyse: mål, midler, mangler og muligheder Risikoanalysens grundprincipper er især udviklet i forbindelse med  

 sikkerhedsvurdering af nukleare anlæg.
Risikoanalyse som metode har i løbet  

 af de sidste par årtier i stigende grad vundet indpas ved vurdering af andre  

 typer anlæg (kemisk industri, offshoreinstallationer m.m.).
 Risikoanalyserne indgår i dag som en del af den ansvarlige myndigheds  

 beslutningsgrundlag i forbindelse med godkendelse af risikobetonede  

 aktiviteter, men benyttes derudover også internt i enkelte virksomheder til  

 risikostyring.
 En risikoanalyse er en systematisk gennemgang af et anlæg med henblik på  

 at identificere uønskede hændelser og disses mulige årsager og konsekvenser.  

 Der beskrives såvel enkelte fejl, kombinationer af fejl som sekvenser af  

 hændelser, der kan medføre et uheld.
Risikoanalysen har til formål dels at give en beskrivelse af risici  

 tilknyttet et givet anlæg, dels at danne baggrund for forslag til ændringer i  

 design eller procedurer, der kan begrænse risiciene.
Begrænsningerne kan ske  

 enten ved begrænsning af konsekvenserne eller ved at begrænse den hyppighed,  

 hvormed hændelsen kan indtræffe.
 En risikoanalyse består af følgende elementer:
- teknisk beskrivelse af anlægget (topografi, anlægsdokumentation,  

 driftsforhold og procedurer, sikkerhedsforhold m.m.), - identifikation af mulige risici, - fejlanalyse (identifikation af fejl, hændelsessekvenser, kombinationer  

 af fejl m.m.), - rekommandationer (ændringer i  

 design/procedurer/sikkerhedssystemer/beredskab m.m.) I risikoanalyse benyttes en række forskellige metoder og modeller af såvel  

 kvalitativ som kvantitativ art.
Ved de kvantitative metoder er resultaterne  

 delvis givet som numeriske værdier.
For sådanne værdier gælder, at  

 resultaterne ofte er behæftet med stor usikkerhed grundet model- og  

 parameterusikkerhed, usikre/manglende data m.v.
Dette betyder ikke, at  

 beregningerne er uden anvendelsesmuligheder, men at de numeriske værdier skal  

 benyttes med omtanke, idet de angiver størrelsesordener, ikke eksakte  

 værdier.
Risikoanalyse er i høj grad et prioriteringsværktøj.
Det væsentlige er at  

 identificere de betydende risici ved en given aktivitet (f.eks. beskrevet ved  

 konsekvens og/eller sandsynlighed), kort sagt skelne stort fra småt.
Med  

 udgangspunkt i risikoanalysen kan en prioriteret indsats over for de  

 identificerede risici iværksættes.
Men beslutning om, hvilke af de foreslåede  

 rekommandationer der gennemføres, kræver en helhedsvurdering (risiko, miljø,  

 arbejdsmiljø, behov, beskæftigelse, økonomi m.m.).
Bemærkninger til forslagets enkelte punkter Ad 1.
 Der henvises til Risikoudvalgets betænkning for sammenfatning s. 58-61.
 Ad 2.
Kemisk Værk Køge-sagen viste, at selvom der blev gjort et betydeligt  

 stykke arbejde med udbredelse af kendskabet til den af politiet i Køge  

 udarbejdede beredskabsplan, udelod politiet visse afsnit i den  

 beredskabsplan, der blev undergivet aktindsigt i henhold til lov om  

 offentlighed i forvaltningen.
Således blev som det væsentligste  

 sygdomssymptom oplysninger fjernet fra beredskabsplanen uden nogen konkret  

 begrundelse og formentlig i strid med reglerne i offentlighedsloven.
Netop en  

 sådan udeladelse, der forekommer helt ubegrundet, er egnet til at svække  

 tilliden til såvel risikovurderingen som til de afværgeforanstaltninger, der  

 er planlagt iværksat fra myndighedernes side i tilfælde af uheld af større  

 eller mindre omfang.
Det må derfor være således, at udgangspunktet er, at  

 beredskabsplaner offentliggøres ved politiets foranstaltning, således at det  

 klart fremgår, hvad der er udeladt, og begrundelsen herfor.
Dette kan  

 eksempelvis være tilfældet med telefonnumre, der særligt er reserveret  

 nødsituationer og hvor blokering af disse telefonnumre af uvedkommende kan  

 svække effekten af beredskabets iværksættelse.
