 På given foranledning skal fiskeriministeriet herved henlede  

 opmærksomheden på, at det ifølge § 1, stk. 1 i indenrigsministeriets  

 bekendtgørelse nr. 20 af 17. januar 1959 om parafinolie m.v. er forbudt at  

 anvende miniralsk olie ved fremstilling af levnedsmidler, der udbydes til  

 salg.
 Ved en på foranledning af Københavns Røgeriforening i 1953 rejst sag om  

 tilladelse til, at røget fisk påføres et tyndt lag paraffinolie meddelte  

 indenrigsministeriet tilladelse hertil på betingelse af, at der til det  

 nævnte formål alene anvendes paraffinolie, som opfylder de i den til enhver  

 tid i Danmark gældende farmakopee til paraffinum liquidum fastsatte krav.
 Da fiskeriministeriets industritilsyn ved en foretaget undersøgelse har  

 konstateret, at der i vidt omfang anvendes en olie, der ikke er en  

 farmakopee-vare, skal fiskeriministeriet henlede opmærksomheden på, at der  

 ved anvendelse af en sådan olie sker overtrædelse af indenrigsministeriets  

 førnævnte bekendtgørelse samt af lov nr. 150 af 11. maj 1954 om  

 kvalitetskontrol med fisk og fiskevarer, § 1, stk. 5.
 Det tilføjes, at indenrigsministeriets tilladelse til at anvende  

 paraffinolie ikke kan forventes opretholdt, såfremt det stillede vilkår ikke  

 nøje overholdes.
 Fiskeriministeriet, den 7. januar 1965.
 P.M.V.
 E.B.
/J.
Hertoft.
