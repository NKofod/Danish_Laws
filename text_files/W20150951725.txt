Ligebehandlingsnævnets afgørelse om etnicitet - chikane - uddannelse - ej medhold J.nr. 2500007-11 Klagen drejer sig om forskelsbehandling på grund af etnisk oprindelse i forbindelse med gennemførelsen af en erhvervsuddannelse.
Klager påstod, at han var blevet udsat for forfølgelse og hetz fra skolens side.
Ligebehandlingsnævnet fandt, at der ikke er påvist faktiske omstændigheder, der gav anledning til at formode, at klager har været udsat for forskelsbehandling på grund af sin etniske oprindelse.
Klager fik derfor ikke medhold i sin klage.
 Klagen drejer sig om forskelsbehandling på grund af etnisk oprindelse i forbindelse med gennemførelsen af en erhvervsuddannelse.
Ligebehandlingsnævnets afgørelse Indklagede har ikke handlet i strid med forskelsbehandlingsloven.
Sagsfremstilling Klager er af iransk oprindelse.
 I perioden fra den 18. januar til den 5. februar 2010 var han indskrevet på en erhvervsuddannelse, hvorefter han afbrød uddannelsen.
Parternes bemærkninger Klager påstår, at han er blevet udsat for forskelsbehandling i forbindelse med, at han ikke fik lov til at fuldføre sin erhvervsuddannelse.
Klager mener, at han er blevet forfulgt af sin kontaktlærer, ligesom en af de andre lærere nægtede at vejlede klager i en af øvelsestimerne.
Både studievejleder og ledelse ignorerede klagerne fra klager og ville ikke hjælpe ham med at skifte klasselærer.
Han er blevet udsat for forfølgelse og hetz fra skolens side.
 Indklagede påstår frifindelse.
 Efter at klager havde afbrudt sin uddannelse sendte han den 17. februar 2010 en klage til skolen, hvori han anførte, at skolen havde kørt hetz mod ham.
Den 4. marts 2010 svarede indklagede, at de var ganske uforstående overfor klagen.
Indklagede redegjorde for, at de gentagende gange havde foreholdt klager, at han ikke levede op til uddannelsens krav.
I forbindelse med udmeldelsen blev han tilbudt ekstra vejledning.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af køn, race, hudfarve, religion eller tro, politisk anskuelse, seksuel orientering, alder, handicap eller national, social eller etnisk oprindelse i forhold til en række eksisterende love om ligebehandling og forbud mod forskelsbehandling.
 På baggrund af de fremlagte oplysninger i sagen finder nævnet ikke, at der er påvist faktiske omstændigheder, der giver anledning til at formode, at klager har været udsat for forskelsbehandling på grund af sin etniske oprindelse.
 Klager får derfor ikke medhold i sin klage.
