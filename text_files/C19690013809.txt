 (Til samtlige  

 amtsskatteinspektører/amtsligningsinspektører samt skattedirektørerne i  

 Københavns og Frederiksberg kommuner og politimestrene m.fl.).
 Efter § 11 i finansministeriets bekendtgørelse nr.145 af 28. marts 1969 er  

 amtsskatteinspektørerne (amtsligningsinspektørerne) samt i Københavns og  

 Frederiksberg kommuner skattedirektøren bemyndiget til at fastsætte de i  

 kildeskattelovens § 85, stk. 3, omhandlede daglige bøder, der kan pålægges en  

 indeholdelsespligtig for at fremtvinge indgivelse af meddelelse om indtræden  

 og ophør af indeholdelsespligt og om ændringer i den indeholdelsespligtiges  

 adresse.
 Med hjemmel i § 9 i ikrafttrædelsesloven til kildeskatteloven, jfr.  

 lovbekendtgørelse nr. 185 af 8. maj 1969, er det ved §§ 4 og 5 i den foran  

 nævnte bekendtgørelse bestemt,at reglerne om det i kildeskattelovens § 85  

 omhandlede register over de indeholdelsespligtige har virkning fra den 1.  

 april 1969.
 De nævnte myndigheder er herefter beføjet til ved pålæg af daglige bøder  

 at fremtvinge de omhandlede meddelelser.
 I forbindelse med oprettelsen af det pågældende register har  

 kildeskattedirektoratet anmodet kommunerne om pr. 15. juli 1969 at afgive  

 indberetning til amtsskatteinspek- tørerne/amtsligningsinspektørerne om  

 indeholdelsespligtige, der ikke på dette tidspunkt har foretaget tilmeldelse  

 til registeret.
 Man skal herved meddele følgende vejledende regler om pålæg af  

 tvangsbøderne.
 Tvangsbødernes størrelse bør normalt fastsættes til 50 kr. for hver dag,  

 der hengår efter udløbet af den af de pågældende myndigheder fastsatte frist  

 for indgivelse af meddelelserne, men således at der tages forbehold om  

 eventuel senere forhøjelse af bøderne.
 Meddelelse om de pålagte tvangsbøder skal sendes til den bødefældte ved  

 anbefalet brev.
Undlader bødefældte fortsat at indgive de begærede meddelelser, bør  

 bøderne i almindelighed forhøjes for fremtiden efter et skøn, navnlig under  

 hensyn til den forpligtedes økonomiske forhold og længden af det tidsrum,  

 fristen er overskredet.
Forhøjelse af bøderne skal ligeledes meddeles den  

 bødefældte ved anbefalet brev.
Anmodning om inddrivelse af tvangsbøder sendes til politimesteren i den  

 politikreds, hvor bødefældte har bopæl, i København politidirektøren.
Denne  

 anmodes samtidig om at foranledige, at bødefældte, såfremt udpantning måtte  

 vise sig helt eller delvis forgæves, indsættes til afsoning af det resterende  

 beløb i overensstemmelse med § 17 i lov om ikrafttræden af borgerlig  

 straffelov, jfr. lovbekendtgørelse nr. 277 af 30. juni 1965.
 Begæringen fremsendes til politiet i 2 eksemplarer, og genpart tilstilles  

 samtidig 2. revisionsdepartement, 4. kontor.
 I almindelighed bør tvangsbøderne inddrives med et stadigt stigende antal,  

 således at der f.eks. først inddrives bøder for 10 dage, derefter for 20  

 dage, 40 dage og så fremdeles, og således at yderligere bøder ikke overgives  

 til inddrivelse, førend de tidligere beordrede bøder er indgået eller  

 afsonet.
 Politimesteren (politidirektøren) anmodes om at foranledige, at det over  

 for bødefældte tilkendtgives, at  

 amtsskatteinspektøren/amtsligningsinspektøren (skattedirektøren) er sindet at  

 lade opkræve et angivet yderligere antal dagbøder, såfremt de omhandlede  

 meddelelser ikke straks indgives til vedkommende  

 amtsskatteinspektør/amtsligningsinspektør (skattedirektør).
 Når meddelelse om, at det fastsatte antal tvangsbøder er betalt eller  

 afsonet, er modtaget, og den bødefældte på dette tidspunkt stadig ikke har  

 indsendt de begærede meddelelser, iværksætter  

 amtsskatteinspektøren/amtsligningsinspektøren (skattedirektøren) ny  

 inddrivelsessag.
Når den bødefældte har indsendt de omhandlede meddelelser til  

 amtsskatteinspektøren/amtsligningsinspektøren (skattedirektøren) skal denne  

 omgående meddele dette telefonisk til politiet.
Sagen skal herefter skriftlig  

 tilbagekaldes fra politiet.
Underretning til revisionsdepartementet om  

 tilbagekaldelsen er ufornøden.
De modtagne meddelelser videresendes straks  

 til kildeskattedirektoratet.
Er der tale om en blanket med tilmeldelse til  

 registeret over indeholdelsespligtige, påføres  

 amtsskatteinspektørens/amtsligningsinspektørens (skattedirektørens) stempel i  

 rubrikken "Særlige oplysninger" på blankettens bagside.
Til brug ved fremtvingelsen af tilmeldelsesblanket fra  

 indeholdelsespligtige er udarbejdet standardskrivelser.
Eksemplarer heraf og  

 af tilmeldelsesblanketten vil blive udsendt af kildeskattedirektoratet til  

 amtsskatteinspektørerne m.v.
Yderligere eksemplarer af skrivelserne (formular  

 A 22, A 76 og A 77) og af tilmeldelsesblanketten (formular A 7) kan  

 rekvireres ved henvendelse til kildeskattedirektoratet, postboks 100, 3460  

 Birkerød, telefon (01) 81 57 11.
 Skattedepartementet, den 7. juli 1969.
Hans P.
Gøtrik.
