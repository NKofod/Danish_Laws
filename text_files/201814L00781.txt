Betænkning afgivet af Forsvarsudvalget den 28. februar 2019 Betænkning over Forslag til lov om ændring af lov om forsvarets personel (Opbygning af totalforsvarsstyrken og etablering af mobiliseringskompagnier) [af forsvarsministeren (Claus Hjort Frederiksen)]:
1. Indstillinger Et flertal i udvalget (S, DF, V, LA, RV, KF og IA) indstiller lovforslaget til vedtagelse uændret.
 Et mindretal i udvalget (EL, ALT og SF) indstiller lovforslaget til forkastelse ved 3. behandling.
 Nunatta Qitornai, Tjóðveldi og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Socialdemokratiet I forbindelse med det nye forsvarsforlig er der aftalt, at der er behov for i højere grad at kunne mobilisere, end det er tilfældet i dag, bl.a. på grund af et ændret trusselsbillede.
Socialdemokratiet står fuldt og fast bag den nye forsvarsaftale, men har ønsket at få præciseret i en række svar til Forsvarsudvalget og Folketinget, at det forhold, at man som tidligere ansat i Forsvaret skal stå til rådighed for Forsvaret indtil pensionsalderen, kun vil forekomme i helt ekstreme situationer, hvor der er tale om krise og krig.
Socialdemokratiet synes med de bemærkninger, som forsvarsministeren har fremsat, at der er fundet en god balance, og derfor vil S gerne henvise til svarene på spørgsmål 1-5, idet S samtidig noterer sig, at selv om det er nyt for Forsvaret, så findes der faktisk en lignende bestemmelse for ansatte i Beredskabsstyrelsen.
I øvrigt gælder den nye lov for nyansatte, mens nuværende ansatte i Forsvaret vil blive spurgt individuelt, om de ønsker at tiltræde det nye grundlag.
Med disse bemærkninger tilslutter S sig lovforslaget og håber, at andre partier også kan tilslutte sig Socialdemokratiets betænkningsbidrag.
3. Udvalgsarbejdet Lovforslaget blev fremsat den 12. december 2018 og var til 1. behandling den 8. januar 2019. Lovforslaget blev efter 1. behandling henvist til behandling i Forsvarsudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 4 møder.
Høringssvar Et udkast til lovforslaget har inden fremsættelsen været sendt i høring, og forsvarsministeren sendte den 11. september 2018 dette udkast til udvalget, jf.
FOU alm. del  bilag 113, folketingsåret 2017-18. Den 11. december 2018 sendte forsvarsministeren høringssvarene og et høringsnotat til udvalget.
Bilag Under udvalgsarbejdet er der omdelt 5 bilag på lovforslaget.
Deputationer Udvalget har under udvalgsarbejdet modtaget 1 deputation, der mundtligt har redegjort for sin holdning til lovforslaget.
Spørgsmål Udvalget har under udvalgsarbejdet stillet 5 spørgsmål til forsvarsministeren til skriftlig besvarelse, som ministeren har besvaret.
Marie Krarup (DF) Søren Espersen (DF) Jan Erik Messmann (DF) Jeppe Jakobsen (DF) Henrik Brodersen (DF) Susanne Eilersen (DF) Peter Juel-Jensen (V) Mads Fuglede (V) Marcus Knuth (V) Kristian Pihl Lorentzen (V) Torsten Schack Pedersen (V) Michael Aastrup Jensen (V) Villum Christensen (LA) Carsten Bach (LA) Naser Khader (KF) fmd.
Annette Lind (S) Bjarne Laustsen (S) Henrik Dam Kristensen (S) Jan Johansen (S) nfmd.
Jesper Petersen (S) Simon Kollerup (S) Trine Bramsen (S) Nick Hækkerup (S) Eva Flyvholm (EL) Søren Søndergaard (EL) Rasmus Nordqvist (ALT) Martin Lidegaard (RV) Holger K.
Nielsen (SF) Aaja Chemnitz Larsen (IA) Nunatta Qitornai, Tjóðveldi og Javnaðarflokkurin havde ikke medlemmer i udvalget.
