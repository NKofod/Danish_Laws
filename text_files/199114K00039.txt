Nr BTL 39 Betænkning over Forslag til lov om ændring af ophavsretsloven og  

 fotografiloven (Vederlagsordning for uindspillede bånd)   

 Nr L 39 1991-92, 1. samling Afgivet af Kulturudvalget Afgivet: 19920429 Udvalget har behandlet lovforslaget i en række møder og har herunder stillet spørgsmål til kulturministeren, som denne har besvaret skriftligt.
To af udvalgets spørgsmål og ministerens svar herpå er optrykt som bilag til betænkningen.
 Endvidere har udvalget modtaget skriftlige og/eller mundtlige henvendelser  

 fra:
AKT+MF af 1985 (Alternativ Komponist-, Tekstforfatter og  

 Musikforlæggerforening af 1985), Bang & Olufsen, BASF, Blomqvist, Jørgen, Danmarks Erhvervsradio, Den Danske Gruppe IFPI, Detailhandelens Fællesråd, Folkemusikkens Fællesråd, Forbrugerrådet, Fredgaard Radio, FTF, Funktionærernes og Tjenestemændenes Fællesråd, Fællesrådet for Udøvende Kunstnere, Koda, Kristelig Lytter- og Fjernseerforening, Leverandørforeningen for Audio/Video-Bånd, Poulin A/S, Radiobranchen, Sammenslutningen af Danske Filminstruktører, Sammenslutningen af Leverandørforeninger, Sammenslutningen af lokale radio- og tv-stationer i Danmark, Scandinavian Duplicating Centre A/S, Sø & Høyem og Thorsøe, Casper, København.
 Der er af et flertal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets, Socialistisk  

 Folkepartis og Det Radikale Venstres medlemmer af udvalget) lovforslaget til  

vedtagelse med de stillede ændringsforslag og udtaler følgende:
Der er under udvalgsbehandlingen fra båndbranchens side rejst en række  

 indvendinger mod lovforslaget, som efter flertallets opfattelse er udtryk for  

 en stærkt overdreven frygt for lovforslagets praktiske konsekvenser.  

 Indvendingerne har navnlig været baseret på en forventning om, at vederlaget  

 vil blive fastsat på et meget højt niveau.
For at undgå de vidtgående  

 konsekvenser, som har været påpeget fra branchens side, stiller flertallet  

 forslag om, at vederlagssatserne lovfæstes, således at de kommer til at  

 udgøre ca. 4 kr. for et 90-minutters lydbånd og 15 kr. for et 240-minutters  

 videobånd (ekskl. moms). Herved vil vederlaget komme til at ligge på samme  

 niveau som det, der gælder i Finland.
Flertallet har i øvrigt bemærket, at der er indført lignende ordninger i  

 adskillige EF-lande.
Dette gælder således Tyskland (indført i 1965, senere  

 ændret i 1985 og 1990), Frankrig (indført i 1985), Portugal (indført i  

 lovgivningen i 1985, dog endnu ikke sat i kraft), Spanien (indført i  

 lovgivningen i 1987, sat i kraft i 1989), Nederlandene (indført i 1990) og  

 Italien (indført i 1992).
Endvidere har flertallet stillet en række tekniske ændringsforslag, som  

 følger de øvrige reelle indvendinger, der er fremkommet mod lovforslaget,  

 især fra kulturministeren og fra skatteministeren.
Navnlig foreslår  

 flertallet i overensstemmelse med skatteministerens svar på spørgsmål 14 en  

 række tilpasninger af lovforslaget med henblik på at sikre, at  

 båndvederlagsordningen vil kunne fungere effektivt efter indførelsen af EFs  

 indre marked den 1. januar 1993.
Flertallet har lagt vægt på, at den daglige administration af  

 vederlagsordningen vil kunne ske således, at der på en enkel måde vil kunne  

 ske betalingsfritagelse og refusion for bånd, der anvendes af f.eks. syns- og  

 hørehandicappede, jf. svaret på spørgsmål 11, som er optrykt som bilag til  

 denne betænkning.
Flertallet finder i så henseende desuden, at bånd med en  

 særligt kort spilletid, dvs. under 15 minutter, som hovedsagelig benyttes  

 professionelt f.eks. i reklamebureauer, på forlag og lign. eller til  

 korrespondance, bør undtages fra vederlagspligten, idet de ikke kan anses for  

 egnet til fremstilling af eksemplarer til privat brug, således som dette skal  

 forstås efter det foreslåede § 26 a, stk. 2.
I lyset af, at vederlagssatserne lovfæstes, vil det efter flertallets  

 opfattelse kun være påkrævet at udsætte ikrafttrædelsestidspunktet i så lang  

 tid, som er nødvendig for, at den fælles organisation af rettighedshavere kan  

 stiftes og godkendes af Kulturministeriet.
Flertallet foreslår derfor, at  

 loven træder i kraft den 1. januar 1993.
Det er flertallets opfattelse, at der med hensyn til vederlagsordningen  

 for uindspillede bånd ikke bør ydes national behandling i forhold til  

 rettighedshavere fra alle lande, som er tilsluttet Bernerkonventionen,  

 Verdenskonventionen eller Romkonventionen.
I lighed med, hvad der gælder for  

 den i 1989 gennemførte følgeretsordning, bør vederlagsordningen kun udvides  

 til at omfatte udenlandske rettighedshavere fra lande, der har gennemført en  

 tilsvarende vederlagsordning, dvs. et krav om materiel gensidighed.  

 Kulturministeren har over for udvalget oplyst, at et sådant krav om materiel  

 gensidighed kan fastsættes administrativt ved ændring af kgl. anordning af  

 18. juni 1990 om anvendelsen af ophavsretsloven og fotografiloven i forhold  

 til andre lande m.v.
 Et mindretal (Det Konservative Folkepartis, Venstres,  

 Fremskridtspartiets og Kristeligt Folkepartis medlemmer af udvalget)  

 indstiller lovforslaget til forkastelse ved 3. behandling.
Et flertal inden for mindretallet (Det Konservative Folkepartis, Venstres  

 og Kristeligt Folkepartis medlemmer af udvalget) har forståelse for de  

 problemer, som den private kopiering af grammofonplader og videofilm m.v.  

 påfører ophavsmændene og de udøvende kunstnere, men mener ikke, at en afgift  

 på uindspillede bånd er en hensigtsmæssig måde at løse disse problemer på.
I  

 øvrigt er kopiering til privat brug fuldt ud lovlig efter ophavsretsloven.  

 Flertallet inden for mindretallet ønsker ikke at medvirke til at pålægge  

 befolkningen nye afgifter.
Selv om det drejer sig om et vederlag, som skal  

 tilfalde ophavsmændene og de udøvende kunstnere, er der reelt tale om en  

 afgift, som vil medføre prisstigninger.
Endvidere bør man ikke på dette  

 område gennemføre en særlig dansk ordning, før der fra EFs side er udstukket  

 retningslinier for, hvorledes en sådan ordning kan fungere på  

 fællesskabsplan.
Flertallet har i den forbindelse noteret sig, at  

 EF-Kommissionen forventes at fremlægge et direktivforslag herom i løbet af  

 1992. Der er også fra forskellig side blevet peget på risikoen for en  

 betydelig stigning i grænsehandel og postordresalg til skade for såvel dansk  

 erhvervsliv som statens momsprovenu.
 Et mindretal inden for mindretallet (Fremskridtspartiets medlem af  

 udvalget) er af den opfattelse, at denne afgift for det første er både  

 usaglig og urimelig.
Det usaglige fremkommer, idet forslagsstillerne deler den misopfattelse,  

 at der skulle foregå en fuldstændig uhæmmet kopiering af musik til bånd og  

 film til videobånd.
Fremskridtspartiet har principielt intet at indvende mod  

 en sådan kopiering, uanset hvilket omfang den har.
Imidlertid er det  

 Fremskridtspartiets opfattelse, at kopieringen ikke udgør en brøkdel af det,  

 forslagsstillerne bygger dette absurde lovforslag på.
Det urimelige forekommer derved, at den afgift, der skal opkræves,  

 overhovedet ikke kommer til at tilgå de kunstnere, hvis produkter i givet  

 fald bliver kopieret.
Når f.eks. unge mennesker køber plader eller CD'er og  

 overspiller disse til bånd for at afspille dem på walkman eller ghettoblaster  

 er det for størstepartens vedkommende de store udenlandske navne.
Den afgift,  

 som skal opkræves, vil aldrig tilgå en Michael Jackson, en Frank Zappa eller  

 en M.C.
Hammer, men derimod til alverdens såkaldt trængende inden for  

 området.
Det er umoralsk og på alle andre måder urimeligt - selv hvis man er  

 tilhænger af det forældede begreb ophavsret.
 Ud over det usaglige og urimelige er lovforslaget også uadministrerbart,  

 grænsehandelsskabende, butiksdødsfremkaldende, EF-stridigt, uigennemtænkt og  

 rendyrket socialistisk ideologi.
Som det fremgår af udvalgsarbejdet, har Told- og Skattestyrelsen ikke  

 mulighed for at styre opkrævningen - og godt for det.
Derved får man igen en  

 afgift, hvor de borgere, som med skatteministerens ord opfører sig  

 »pænt« - dvs. betaler uden at pibe - bliver straffet.
Derimod vil  

 de borgere, som benytter smuthuller - og dermed ikke er »pæne« -  

 slippe for afgifterne.
Den nye metode til gebyropkrævning er endnu mere betænkelig idet  

 »private« organer inddrages i skatteopkrævning.
Fremskridtspartiet  

 håber i denne forbindelse, at Rigsrevisionen, Statsrevisoratet, Ombudsmanden  

 eller andre vil underkende afgiften.
 Parallelimport, hjemmesalg, postordresalg, salg på markedspladser osv. er  

 bare nogle få af de tusinde af muligheder for omgåelse af afgiften.  

 Fremskridtspartiet håber, danskernes opfindsomhed vil sejre afgiften ihjel.
Grænsehandelen, der som dokumenteret i kulturministerens svar på spørgsmål  

 29 faldt som følge af bortfald af en tidligere dansk videobåndafgift, vil  

 opblomstre igen.
Forskellen på 1987 og 1992 er endda, at EFs indre marked vil  

 være realiseret fra og med 1. januar 1993, og der findes ingen bestemmelser i  

 toldreglerne om begrænsninger på antal bånd, der må hjemkøbes.  

 Flertalspartierne vil dermed dræne den danske statskasse for momsen af denne  

 nye grænsehandelsomsætning og derudover stjæle brødet ud af munden på danske  

 detailhandlende.
Som deputationer i udvalget har beskrevet, så benyttes tilbud på video-  

 eller lydbånd som trækplaster for at få kundeflow i radiobutikker m.v.
Når  

 der ikke længere er dette flow, vil butikkerne samlet miste omsætning langt  

 større end bortfaldet af båndsalget.
Flertalspartierne vil dermed skulle  

 påtage sig ansvaret for mange butiksdødsfald.
Der er endda ikke bare tale om  

 uagtsomt drab men grundigt planlagt mord på disse butikker.
Alle  

 advarselslamper er tændt! Lovforslaget er ganske givet EF-stridigt og Fremskridtspartiet håber, at  

 EF-Kommissionen og/eller EF-Domstolen vil afvise denne nye afgift og erklære  

 den EF-stridig.
Fremskridtspartiet håber på en hurtig og resolut afvisning  

 fra EFs side, således at det danske desperado-flertal bliver stoppet af EF.
Lovforslaget er meget uigennemtænkt.
Først fremsætter man et lovforslag.  

 Derefter vælger man under betænkningsafgivelsen at ændre hele  

 forudsætningsgrundlaget for lovforslaget, og endelig vælger man at overhøre  

 advarsler om, at det vil gå galt.
Det er et skoleeksempel på, hvorden love på  

 hovsavis uprofessionelt bliver til.
Fremskridtspartiet skal allerede nu  

 forudsige, at loven om kort tid må revideres for at blive tilpasset  

 virkeligheden.
Det ulyksalige er så blot de mange ofre, de tusinder af  

 sagesløse borgere, som af flertallet nu skal have en ekstra piskesnert over  

 nakken, fordi et trekløver af partier igen skal køre ideologisk  

 kamikazepolitik med det danske samfund.
De tre partier Socialdemokratiet, Socialistisk Folkeparti og Det Radikale  

 Venstre gennemfører dette forslag i ond tro.
Alle har advaret, lige fra  

 ministerier, branchen, til enkeltpersoner og andre partier.
Når flertallet  

 alligevel vælger at gennemtvinge vedtagelse af lovforslaget, er der ikke  

 længere tale om demokrati, men derimod flertalstyranni.
Der er tale om et  

 ideologisk felttog, hvor alle saglige, veldokumenterede og rimelige  

 argumenter overhøres blot for at ride en usaglig kæphest.
 Fremskridtspartiet skal med disse velvalgte ord afvise lovforslaget på det  

 bestemteste.
 Et andet mindretal (Centrum-Demokraternes medlem af udvalget) vil  

 redegøre for sin stilling til lovforslaget og de stillede ændringsforslag ved  

 2. behandling.
 ÆndringsforslagAf et flertal (S, SF og RV):
 Til § 1 1) Nr. 1 affattes således:
 »1 . Efter § 26 indsættes som nyt kapitel:
»Kapitel 2 a Vederlag for eksemplarfremstilling til privat brug § 26 a.  

 Den, der erhvervsmæssigt fremstiller eller indfører lyd- eller videobånd  

 eller andre indretninger, hvorpå lyd eller billeder kan optages, skal betale  

 vederlag til ophavsmændene til de i stk. 2 nævnte værker.
 Stk. 2. Vederlaget skal betales for bånd m.v., der er egnet til  

 fremstilling af eksemplarer til privat brug, og kun for værker, som er  

 udsendt i radio eller fjernsyn, eller som er udgivet på fonogram, film,  

 videogram eller lignende.
Stk. 3. Administrationen og kontrollen, herunder opkrævningen,  

 udøves af en fællesorganisation, som repræsenterer en væsentlig del af danske  

 ophavsmænd, udøvende kunstnere og andre rettighedshavere, herunder  

 fremstillere af grammofonplader m.v. og fotografer, og som af  

 kulturministeren er godkendt hertil.
Ministeren kan forlange at få meddelt  

 alle oplysninger om opkrævningen, forvaltningen og fordelingen af vederlaget.
Stk. 4. Organisationen fastsætter retningslinier for udbetalingen  

 af vederlaget til de berettigede, så fordelingen i videst muligt omfang sker  

 i overensstemmelse med den kopiering, som finder sted.
En tredjedel af det  

 årlige beløb til udbetaling skal dog anvendes til støtte af formål, der er  

 fælles for ophavsmændene m.fl. inden for de grupper, som repræsenteres af  

 organisationen, jf. stk. 3.
§ 26 b.
Vederlaget udgør for 1993 pr. minut spilletid for lydbånd  

 0,045 kr. og for videobånd 0,0625 kr.
Vederlaget reguleres årligt med  

 satsreguleringsprocenten, jf. lov om en satsreguleringsprocent.
§ 26 c.
Virksomheder, der erhvervsmæssigt fremstiller eller  

 indfører lyd- eller videobånd, skal anmeldes hos fællesorganisationen.
 Stk. 2. Organisationen udsteder et bevis for anmeldelsen.
 Stk. 3. Anmeldte virksomheder er berettiget til, uden at  

 vederlaget er berigtiget, at indføre eller fra anden anmeldt virksomhed at  

 modtage lyd- eller videobånd, der er vederlagspligtige efter § 26 a.
§ 26 d.
Vederlagsperioden er måneden.
 Stk. 2. Anmeldte virksomheder skal opgøre det vederlagspligtige  

 antal lyd- og videobånd, der i perioden er udleveret fra virksomheden, samt  

 disses spilletid.
 Stk. 3. Anmeldte virksomheder, der udtager lyd- eller videobånd  

 til brug i virksomheden, skal medregne forbruget til udleveringen efter stk.  

 2.
 Stk. 4. Opgørelsen specificeres efter retningslinier, som  

 fastsættes af kulturministeren efter forhandling med fællesorganisationen.
§ 26 e.
I det vederlagspligtige antal, opgjort efter § 26 d, stk.  

 2, fradrages:
 1) Antallet af lyd- og videobånd, der er udleveret til en anden anmeldt  

 virksomhed efter § 26 c, stk. 3.
 2) Antallet af lyd- og videobånd, der er udført.
 3) Antallet af lyd- og videobånd, der vil blive anvendt til  

 eksemplarfremstilling, som ikke omfattes af bestemmelsen i § 11.
 4) Antallet af lyd- og videobånd, der vil blive anvendt til fremstilling  

 af optagelser til brug for syns- og hørehandicappede.
 5) Antallet af lyd- eller videobånd, der vil blive anvendt til særlige  

 formål, som af kulturministeren er undtaget fra vederlaget.
 Stk. 2. Kulturministeren kan efter forhandling med  

 fællesorganisationen fastsætte retningslinier for kontrol med fradrag efter  

 stk. 1.
§ 26 f.
Ved erhvervsmæssig udførsel af vederlagsberigtigede lyd-  

 eller videobånd, anvendelse af vederlagsberigtigede lyd- eller videobånd til  

 eksemplarfremstilling, som ikke omfattes af bestemmelsen i § 11, til  

 fremstilling af optagelser, som anvendes af syns- eller hørehandicappede  

 eller til særlige formål, som af kulturministeren er undtaget fra vederlaget,  

 tilbagebetales vederlaget.
 Stk. 2. Kulturministeren fastsætter efter forhandling med  

 fællesorganisationen de nærmere retningslinier for vederlagsgodtgørelse efter  

 stk. 1.
§ 26 g.
Anmeldte virksomheder skal føre regnskab over  

 fremstilling, indførsel og udlevering m.v. af vederlagspligtige lyd- og  

 videobånd.
 Stk. 2. Kulturministeren fastsætter efter forhandling med  

 fællesorganisationen de nærmere retningslinier for de anmeldte virksomheders  

 regnskabsførelse, herunder udstedelse af fakturaer m.v.
 Stk. 3. Anmeldte virksomheder skal opbevare regnskabsmateriale i 5  

 år efter regnskabsårets udløb.
§ 26 h.
Anmeldte virksomheder skal efter udløbet af hver  

 vederlagsperiode og senest ved udgangen af den følgende måned til  

 fællesorganisationen angive mængden af udleverede lyd- og videokassettebånd  

 og disses spilletid, jf. §§ 26 d og 26 e.
Virksomheden skal senest samtidig  

 med angivelsen indbetale vederlaget til organisationen.
Angivelsen skal  

 underskrives af virksomhedens ledelse.«» 2) Nr. 2 affattes således:
»2. I § 45, stk. 3, indsættes efter »§ 24  

 a«: », §§ 26 a-26 h,».« 3) Nr. 3 affattes således:
»3. I § 46, stk. 2 , ændres »samt § 24 a,»  

 til: »§ 24 a samt §§ 26 a-26 h,».« 4) Nr. 4 udgår.
 5) Det under nr. 5 foreslåede § 55 a, nr. 3,  

 affattes således:
»3) undlader at lade sig anmelde eller undlader at meddele  

 oplysninger til fællesorganisationen efter §§ 26 c, stk. 1, og 26 h, 1. pkt.  

 Det samme gælder den, som undlader at føre eller opbevare regnskaber i  

 henhold til § 26 g.« 6) Efter nr. 5 indsættes som nyt nummer:
»01. I § 55 c ændres »og § 22 a, stk. 4, 3.  

 pkt.,» til: », § 22 a, stk. 4, 3. pkt., § 26 d, stk. 4, § 26 e,  

 stk. 2, § 26 f, stk. 2, og § 26 g, stk. 2,».« 7) Efter nr. 5 indsættes som nyt nummer:
»02. I § 59, stk. 1, 3. pkt., ændres »efter § 46,  

 stk. 2, jf. § 17, stk. 2« til: »efter § 46, stk. 2, jf. § 17, stk.  

 2, og §§ 26 a-26 h«.' Til § 2 8) Den under nr. 1 foreslåede § 14 a affattes  

 således:
»§ 14 a.
Den, der erhvervsmæssigt fremstiller eller indfører  

 videobånd eller andre indretninger, hvorpå billeder kan optages, skal betale  

 vederlag til fotograferne af de nævnte billeder.
Vederlaget skal betales for  

 bånd m.v., der er egnet til fremstilling af eksemplarer til privat brug, og  

 kun for fotografier, som er udsendt i fjernsyn, eller som er udgivet på film,  

 videogram eller lignende.
Stk. 2. Bestemmelserne i §§ 26 a-26 h og § 55 a, nr. 3, i lov om  

 ophavsretten til litterære og kunstneriske værker finder tilsvarende  

 anvendelse.« 9) Nr. 2 udgår.
 Til § 3 10) Paragraffen affattes således:
 »§ 3 Stk. 1. Loven træder i kraft den 1. januar 1993.
 Stk. 2. Forslag til revision af loven fremsættes for Folketinget i  

 folketingsåret 1995-96.
Stk. 3. Loven gælder ikke for Færøerne og Grønland, men kan ved  

 kgl. anordning sættes helt eller delvis i kraft for Færøerne og Grønland med  

 de afvigelser, som de særlige færøske eller grønlandske forhold  

 tilsiger.« Bemærkninger Til nr. 1 Flertallet foreslår en række redaktionelle ændringer af  

 lovforslaget, dels for at sikre, at vederlagsordningen vil kunne fungere  

 efter indførelsen af det indre marked i EF, dels for at undgå, at ordningen  

 vil medføre nogen belastning af de statslige told- og skattemyndigheder.
Der  

 henvises til svaret på spørgsmål 14.
I § 26 a fastslås pligten til at betale vederlag.
Pligten påhviler den,  

 der erhvervsmæssigt indfører eller fremstiller bånd m.v., der er egnet til  

 privat kopiering af værker, som er omfattet af den ophavsretlige beskyttelse.
 I stk. 3 henlægges hele administrationen af vederlagsforpligtelsen til en  

 fælles organisation af alle rettighedshaverne.
I § 26 b er vederlagets størrelse foreslået fastsat i lovteksten, jf. det  

 ovenfor nævnte svar på spørgsmål 14. Herved er der opnået en endelig  

 afklaring af vederlagets størrelse, således at der ikke vil være grund til at  

 nære den frygt for et uforholdsmæssigt højt vederlag, som især  

 båndimportørerne har givet udtryk for.
Vederlaget er fastsat på samme niveau,  

 som er gældende i Finland, og det er suppleret med en reguleringsbestemmelse,  

 således at det vil følge med den almindelige økonomiske udvikling i  

 samfundet.
Reguleringen vil således skulle ske årligt i henhold til  

 bestemmelserne i lov nr. 385 af 13. juni 1990 om en satsreguleringsprocent.
I § 26 c bestemmes, hvilke virksomheder der skal anmeldes.
Det bestemmes,  

 at anmeldte virksomheder kan handle internt, uden at der udløses vederlag.  

 For at virksomhederne kan konstatere, hvorvidt en aktuel handel foregår med  

 en anden anmeldt virksomhed, skal virksomhederne kunne identificere sig ved  

 hjælp af et anmeldelsesbevis.
For at sikre, at alle virksomheder anmeldes, vil der kunne indgås aftale  

 mellem fællesorganisationen og de pågældende brancheorganisationer, hvorefter  

 f.eks. anmeldelsen af de vederlagspligtige virksomheder varetages af  

 brancheorganisationen, eventuelt mod et vederlag.
Dette kunne være  

 hensigtsmæssigt, i og med at brancheorganisationen må antages at have et nøje  

 kendskab til markedet.
Tilfælde af forsøg på unddragelse af  

 vederlagsforpligtelsen vil herefter normalt kunne imødegås ved, at  

 fællesorganisationen indleder sædvanlige retsskridt.
I § 26 d fastsættes vederlagsperioden, og at virksomhedens opgørelse skal  

 ske på grundlag af det antal bånd, der er udleveret fra virksomheden, og  

 disses spilletid.
Eget forbrug anses for udlevering.
Bestemmelsen bemyndiger  

 kulturministeren til efter forhandling med fællesorganisationen i fornødent  

 omfang at kræve opgørelsen specificeret, herunder f.eks. at udfærdige en  

 angivelsesblanket.
I § 26 e bestemmes, hvilke bånd der kan udleveres fra en anmeldt  

 virksomhed, uden at udløse vederlag.
Bestemmelsen bemyndiger kulturministeren  

 til efter forhandling med fællesorganisationen at fastsætte regler for  

 kontrol hermed, f.eks. at vederlagsfri udlevering skal føres på en særskilt  

 konto i virksomhedens bogholderi.
I § 26 f åbnes mulighed for, at såvel anmeldte som ikke anmeldte  

 virksomheder kan få tilbagebetalt vederlaget, hvis båndene kunne have været  

 udleveret vederlagsfrit.
Bestemmelsen bemyndiger kulturministeren til efter  

 forhandling med fællesorganisationen at fastsætte de nærmere regler herfor,  

 herunder f.eks. indsendelse af dokumentation for salget og - for ikkeanmeldte  

 virksomheder - dokumentation for, at vederlaget er betalt ved købet.
 I § 26 g fastlægges regnskabsregler for de anmeldte virksomheder i  

 hovedtræk, herunder regler om opbevaringspligt for regnskabsmateriale.  

 Bestemmelsen bemyndiger kulturministeren til efter forhandling med  

 fællesorganisationen at fastsætte nærmere krav til regnskab, f.eks. at den  

 vederlagspligtige udlevering skal kunne udskilles af regnskabet, og til  

 fakturaer, herunder at vederlaget påføres fakturaen.
 I § 26 h bestemmes, hvornår de anmeldte virksomheder skal angive og betale  

 vederlag, og at angivelsen skal underskrives af virksomhedens ledelse.
 Til nr. 2 og 3 Der er tale om konsekvensændringer som følge af de  

 tilføjede nye §§ 26 f - 26 h.
Til nr. 4 Efter lovforslagets § 1, nr. 4, udvides det såkaldte  

 tvangslicensnævns kompetence, således at nævnet på begæring af en af parterne  

 kan fastsætte størrelsen af vederlaget i tilfælde af, at det ikke lykkes at  

 opnå enighed herom.
Denne udvidelse vil være overflødig, når vederlagets  

 størrelse fastsættes i loven, jf. den i ændringsforslag nr. 1 foreslåede ny  

 affattelse af § 26 b.
 Til nr. 5 Efter lovforslagets § 1, nr. 5, straffes den, som forsætligt  

 eller groft uagtsomt unddrager sig vederlagspligten ved at undlade at meddele  

 oplysninger efter den foreslåede § 26 c, stk. 1.
For at undgå de vanskeligheder, som kunne følge af, at man i hvert enkelt  

 tilfælde skulle bevise et forsæt til at unddrage sig vederlagsbetaling, er  

 bestemmelsen ændret, således at det i alle tilfælde vil kunne sanktioneres  

 med bødestraf, hvis en virksomhed, der er omfattet af § 26 a, stk. 1,  

 forsætligt eller groft uagtsomt undlader at opfylde de nærmere angivne  

 forpligtelser.
Bestemmelsen medfører bødeansvar for såvel den, der undlader  

 at lade sig anmelde, som den, der undlader at angive vederlaget eller angiver  

 det ukorrekt.
Endvidere er opfyldelse af regnskabsreglerne sanktioneret med  

 bødeansvar.
Til nr. 6 Efter bestemmelsen i ophavsretslovens § 55 c kan der i visse  

 forskrifter fastsættes bestemmelser om bødestraf for overtrædelse af  

 forskrifterne.
Bestemmelsen omfatter forskrifter vedrørende opbevarelse og  

 benyttelse af visse lyd- og billedoptagelser foretaget inden for  

 undervisningsvirksomhed, jf. § 17, stk. 1, 3. pkt., samt forskrifter om  

 opkrævningen af vederlag for samtidig og uændret kabelfordeling af radio- og  

 fjernsynsudsendelser, jf. § 22 a, stk. 4, 3. pkt.
Efter forslagene til ny affattelse af § 26 d, stk. 4, § 26 e, stk. 2, § 26  

 f, stk. 2, og § 26 g, stk. 2, jf. ændringsforslag nr. 1, vil kulturministeren  

 blive bemyndiget til at fastsætte forskrifter om bl.a. opgørelsen af de  

 vederlagspligtige bånd, kontrol for fradrag for visse bånd til særlig  

 anvendelse, godtgørelse af vederlag samt virksomhedernes regnskabsførelse  

 m.v.
Med henblik på at sikre en effektiv efterlevelse af disse forskrifter  

 foreslås, at der skabes mulighed for at fastsætte bestemmelser om bødestraf  

 for overtrædelser heraf.
Til nr. 7 Efter lovforslagets § 1, nr. 3, omfattes fremstillere af  

 lydoptagelser, jf. ophavsretslovens § 46, af den foreslåede vederlagsordning.  

 Efter ophavsretslovens § 59, stk. 1, 2. pkt., finder bestemmelsen i § 46  

 anvendelse på enhver lydoptagelse.
I § 59, stk. 1, 3. pkt., er der fastsat en  

 undtagelse herfra, idet retten til vederlag efter § 46, stk. 2, jf. § 17,  

 stk. 2, om optagelse af radio- og fjernsynsudsendelser inden for  

 undervisningsvirksomhed kun gælder for lydoptagelser, som finder sted i  

 Danmark.
Det findes rigtigst at gennemføre en lignende undtagelse, når det  

 gælder anvendelsesområdet for den foreslåede vederlagsordning i forhold til  

 fremstillere af lydoptagelser.
Det foreslås derfor, at der i lovens § 59,  

 stk. 1, 3. pkt., tilføjes en henvisning §§ 26 a - 26 h, således at denne  

 vederlagsordning umiddelbart alene skal gælde for lydoptagelser, som finder  

 sted i Danmark.
Ved kgl. anordning vil retten til vederlag blive udvidet til  

 også at omfatte lydoptagelser, som finder sted i andre lande, som har  

 gennemført en tilsvarende vederlagsordning.
 Til nr. 8 Ændringsforslaget er en konsekvens af de ændringer, som er  

 foreslået under nr. 1.
 Det bemærkes i denne forbindelse, at henvisningen til den ovenfor under  

 nr. 1 foreslåede nye affattelse af ophavsretslovens § 26 b skal forstås  

 således, at de i bestemmelsen angivne vederlagssatser skal dække vederlaget  

 til alle rettighedshavere, hvad enten deres beskyttelse henhører under  

 ophavsretsloven eller fotografiloven.
 Til nr. 9 Ændringsforslaget svarer til forslaget under nr. 4 ovenfor.
Til nr. 10 Efter lovforslagets § 3 skal loven træde i kraft den 1. juli  

 1992. Efter at det i ændringsforslag nr. 1 ovenfor er foreslået, at  

 vederlagssatserne angives i selve lovteksten, vil der ikke længere være behov  

 for at udskyde lovens ikrafttræden med henblik på at give parterne tid til at  

 forhandle vederlagssatsen.
Selv om det må påregnes, at den forudsatte  

 fællesorganisation af rettighedshaverne vil blive etableret i løbet af ganske  

 kort tid, bør der sikres tilstrækkelig tid til godkendelse heraf, og  

 flertallet foreslår derfor, at loven træder i kraft den 1. januar 1993.
Da der er tale om en ny vederlagstype, vil det være hensigtsmæssigt at  

 sikre, at Folketinget inden for en rimelig tid får mulighed for at  

 genoverveje problemstillingen i lyset af de indhøstede erfaringer.
Det  

 foreslås derfor, at loven tages op til revision senest om 3 år.
Det foreslåede nye stk. 3 har navnlig til formål at give de færøske og  

 grønlandske hjemmestyremyndigheder den nødvendige tid til under hensyn til de  

 særlige færøske og grønlandske forhold at tage stilling til, i hvilken  

 udstrækning og med hvilke eventuelle modifikationer den foreslåede  

 vederlagsordning bør sættes i kraft på Færøerne og i Grønland.
Det bestemmes  

 derfor, at loven ikke gælder for Færøerne og Grønland, men at lovens  

 bestemmelse senere ved kgl. anordning kan sættes helt eller delvist i kraft  

 for Færøerne og Grønland med de afvigelser, som særlige færøske eller  

 grønlandske forhold tilsiger.
Hanne Andersen (S) Eva Fatum (S) Søren Hansen (S) Qvist Jørgensen (S)  

 Peder Sass (S) Jimmy Stahr (S) fmd.
Pernille Frahm (SF) Birthe Hansen (SF)  

 Jette Pors (CD) Agnete Laustsen (KF) Jens Jørgensen (KF) Helge Sander (V)  

 nfmd.
Mariann Fischer Boel (V) Erik Larsen (V) Aage Brusgaard (FP) Ole Vig  

 Jensen (RV) Lysholm Christensen (KRF) Bilag To af udvalgets spørgsmål til kulturministeren og dennes besvarelse heraf:
 Spørgsmål nr. 11:
»Hvordan tænkes refusionen af det større antal undtagelser  

 administreret?» Svar:
 Spørgsmålet har været forelagt for rettighedshaverorganisationerne, der  

 efter samråd ved skrivelse af 13. november 1991 fra KODA har oplyst følgende:
 »Administrationen af undtagelserne vil, som selve opkrævningen af  

 vederlaget, blive foretaget af den organisation, som i henhold til forslaget  

 til § 26 b, stk. 1, skal godkendes af kulturministeren.
For så vidt angår visse båndtyper vil der slet ikke blive opkrævet  

 vederlag, idet de ikke er omfattet af bestemmelserne.
I henhold til forslaget  

 til § 26 a, stk. 1, skal der kun betales vederlag for bånd m.v., »der er  

 egnet til fremstilling af eksemplarer til privat brug«.
I praksis vil  

 man derfor helt kunne undlade at opkræve for båndformater, der alene anvendes  

 professionelt, såsom U-matic og lignende videoformater.
Tilsvarende vil man  

 kunne undlade at opkræve for mini- og mikrokassetter (f.eks.  

 diktafonkassetter) samt for VHS-C og 8 mm kassetter til videokameraer.
Denne  

 afgrænsning vil naturligvis efter drøftelse med branchen kunne justeres i  

 takt med udviklingen.
Det er i øvrigt tanken at tilrettelægge administrationen af undtagelserne  

 på en måde svarende til den finske, der efter det oplyste fungerer uden  

 nævneværdige problemer.
For så vidt angår refusionsmuligheden efter § 26 d,  

 stk. 1, vil de refusionsberettigede således skulle fremsende en ansøgning,  

 hvoraf grundlaget for refusionen fremgår.
Det må forventes, at undtagelserne  

 efter nr. 1)-3) vil blive anvendt af en relativt fast kreds, og det vil  

 således kun være nødvendigt at dokumentere selve refusionsberettigelsen i den  

 indledende fase.
Efterfølgende vil refusionen alene skulle forudsætte, at der  

 fremsendes dokumentation vedrørende det enkelte krav.
 Hvad angår muligheden efter nr. 1) til at få refunderet vederlaget for  

 bånd, der udføres fra Danmark kan dokumentationen fremlægges i form af  

 eksportpapirer eller efter 1. januar 1993 modtagelseskvittering fra en  

 udenlandsk køber, samt betalte fakturaer eller notaer for båndindkøbet,  

 hvoraf det fremgår, at båndene er vederlagsberigtiget.
Kredsen af refusionsberettigede efter nr. 2) vil først og fremmest være  

 undervisningsinstitutioner m.v., som anvender bånd i sproglaboratorier m.v.  

 samt til optagelse af radio- og tv-udsendelser, jf. ophavsretslovens § 17.  

 Hertil kommer f.eks. radiofonier, det være sig landsdækkende eller lokale  

 stationer.
Også her vil betalte fakturaer eller notaer for indkøbet normalt  

 være tilstrækkelig dokumentation.
Egentlige båndkopieringsanstalter vil også  

 kunne modtage refusion i henhold til denne bestemmelse, men typisk må det  

 formodes, at båndindkøbene her vil vedrøre bånd, for hvilke vederlaget ikke  

 opkræves, jf. § 26 c.
Med hensyn til nr. 3) vil berettigelsen for de synshandicappede typisk  

 kunne dokumenteres gennem medlemskab af Dansk Blindesamfund.
I øvrigt vil  

 opkrævningsorganiationen gennem forhandling med de relevante institutioner  

 og/eller organisationer for de handicappede kunne fastsætte de nærmere  

 afgrænsninger, hvorefter berettigelsen kan dokumenteres gennem en  

 lægeerklæring eller gennem en attestation fra de relevante institutioner.  

 Også her vil refusionen kunne baseres på fremsendelse af fakturakopi.
 Den nærmere tilrettelæggelse af administrationen af nr. 4) må ske i lyset  

 af de undtagelser, der måtte blive aktuelle.
 For god ordens skyld skal det tilføjes, at forældelsesfristen i § 26 c,  

 stk. 2, må forstås således, at den regnes fra det tidspunkt, hvor en eventuel  

 privat forbruger har erhvervet båndene, ikke fra importørens berigtigelse af  

 vederlaget.
 Der kan næppe ventes større problemer med videresalg af bånd til privat  

 brug efter refusion, idet organisationen naturligt vil anmode om nærmere  

 oplysninger i tilfælde, hvor refusion ønskes for et væsentligt større antal  

 bånd end det, den pågældende brugertype normalt vil have behov for.
Den generelle adgang til at undlade opkrævning for hele partier efter § 26  

 c vil først og fremmest være relevant for virksomheder i elektronikbranchen,  

 såsom handelsfirmaer, kopieringsanstalter og lignende.
Det må for de fleste  

 virksomheders vedkommende kunne påregnes, at opkrævningsorganisationen kan  

 indgå en generel aftale, hvorefter disse selv anmelder de båndpartier, som  

 skal vederlagsberigtiges.
Den nødvendige kontrol hermed kan som i Finland  

 etableres ved, at de pågældende virksomheder indgår en nærmere aftale med  

 opkrævningsorganisationen, som giver denne mulighed for ved en  

 statsautoriseret revisor at gennemgå bogføringen og lagerbeholdningerne.
Det skal afslutningsvis understreges, at man fra rettighedshaverside er  

 indstillet på i videst muligt omfang at tilrettelægge administrationen af  

 undtagelserne i samråd med de berørte brugeres organisationer.' Jeg kan henholde mig til det af organisationerne anførte.
 Spørgsmål nr. 29:
»Hvor stor var grænsehandelen, før afgiften på 30 kr. blev fjernet i  

 1987?» Svar:
 Spørgsmålet har været forelagt Leverandørforeningen for Audio/Video-Bånd,  

 der ved skrivelse af 4. december 1991 har oplyst, at salgstallet omkring det  

 tidspunkt, hvor afgiften bortfaldt (1. april 1987), udgjorde følgende:
1. april 1986 til 31. marts 1987 - 1,5 mio. videobånd 1. april 1987 til 31. marts 1988 - 3,7 mio. videobånd Foreningen skønner endvidere, at grænsehandelen i året 1. april 1986 til  

 31. marts 1987 var på ca. 1,5 mio. videobånd.
 Jeg kan henholde mig til det af Leverandørforeningen for Audio/Video-Bånd  

 oplyste.
