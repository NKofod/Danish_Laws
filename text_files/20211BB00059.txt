Fremsat den 17. december 2021 af Leif Lahn Jensen (S), Karsten Lauritzen (V), Peter Skaarup (DF), Karsten Hønge (SF), Andreas Steenberg (RV), Peder Hvelplund (EL), Mai Mercado (KF), Peter Seier Christensen (NB), Ole Birk Olesen (LA), Susanne Zimmer (FG), Torsten Gejl (ALT), Jens Rohde (KD), Aaja Chemnitz Larsen (IA) og Lars Løkke Rasmussen (UFG) Forslag til folketingsbeslutning om Freyas lov  hvalpesalgsloven (borgerforslag) Der ønskes en Freyas lov, hvalpesalgslov, hvorefter  hundehvalpes kommende familie kun skal kunne købe hvalpen direkte fra opdrætter, og  godkendte internater kan påtage sig at formidle hvalpe fra dyreværnssager ved behov for genplacering el. lign.
Freyas lov skal forhindre ulovlig import af hvalpe fra de mange europæiske hvalpefabrikker ved at ulovliggøre, at hundehvalpe opkøbes og videresælges af tredjepart.
Således må hvalpe kun sælges til blivende hjem direkte fra opdrætter eller fra et internat.
 Med lovforslaget vil opkøb af hundehvalpe med det formål at gensælge dem for profit ulovliggøres.
 Freyas lov vil således være et vigtigt skridt til at få stoppet de mange hvalpefabrikker, til gavn for både avlshundene, hundehvalpene og deres nye familier.
Bemærkninger til forslaget Formålet med Freyas lov er at få lukket de mange hvalpefabrikker ved at stoppe handel med hundehvalpe via mellemmand.
Samtidig med at loven umuliggør massehandel med hundehvalpe, giver den køber mulighed for at besigtige avlstæven og hvalpene flere gange inden køb og derved sikre sig alder, race og herkomst.
Importerede hvalpe, der opkøbes af hvalpehandlere og transporteres over den danske grænse for at blive solgt til familier i Danmark, lider både fysisk og mentalt.
Deres manglende sundhed og trivsel kan give store omkostninger for de nye ejere.
 Ydermere udgør den ulovlige hvalpeimport en folkesundhedsrisiko, fordi disse hunde risikerer at medbringe nye sygdomme/zoonoser ind i Danmark.
 Forslaget til hvalpesalgsloven tager udgangspunkt i den engelske »Lucys Law« fra 2020 og kaldes også »Freyas lov« efter den polskavlede malteserhvalp Freya, som ses i Dyreværnets programserie »Langt over Grænsen  Når Hvalpe lider for Profit«.
Om fremsættelsen i Folketinget Forslagsstillerne i Folketinget bemærker, at der er tale om et borgerforslag, som inden for den fastsatte frist har opnået det antal støttetilkendegivelser fra borgere, som kræves for at få forslaget fremsat og behandlet som beslutningsforslag i Folketinget.
 Borgerforslaget er oprindelig indgivet af Rikke Høgholm Lee, Roskilde, som hovedstiller med Dorte Harboe Hald, Lyngby-Taarbæk, Maria Rønde Jakobsen, København, Katja Lund Sohl, København, og Nina Amdi Carlsen, Horsens, som medstillere.
 Forslagsstillernes fremsættelse af forslaget for Folketinget er alene udtryk for, at forslagsstillerne på vegne af de partier, som støtter borgerforslagsordningen, påtager sig at opfylde en nødvendig betingelse for, at borgerforslaget kan blive behandlet i Folketinget i overensstemmelse med intentionerne bag ordningen for borgerforslag.
 Fremsættelsen kan således ikke tages som udtryk for, at forslagsstillerne nødvendigvis støtter forslagets indhold.
Skriftlig fremsættelse Leif Lahn Jensen (S), Karsten Lauritzen (V), Peter Skaarup (DF), Karsten Hønge (SF), Andreas Steenberg (RV), Peder Hvelplund (EL), Mai Mercado (KF), Peter Seier Christensen (NB), Ole Birk Olesen (LA), Susanne Zimmer (FG), Torsten Gejl (ALT), Jens Rohde (KD), Aaja Chemnitz Larsen (IA) og Lars Løkke Rasmussen (UFG):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om Freyas lov  hvalpesalgsloven (borgerforslag).
(Beslutningsforslag nr.
B 59) Der er tale om et borgerforslag, som inden for den fastsatte frist har opnået det antal støttetilkendegivelser fra borgere, som kræves for at få forslaget fremsat og behandlet som beslutningsforslag i Folketinget.
 Fremsættelsen er alene udtryk for, at forslagsstillerne på vegne af de partier, som støtter borgerforslagsordningen, på tager sig at opfylde en nødvendig betingelse for, at borgerforslaget kan blive behandlet i Folketinget i overensstemmelse med intentionerne bag ordningen.
 Fremsættelsen kan således ikke tages som udtryk for, at forslagsstillerne nødvendigvis støtter forslagets indhold.
