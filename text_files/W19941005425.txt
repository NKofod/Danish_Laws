 Konkurrenceankenævnet har med virkning fra 1. oktober 1994 stadfæstet  

 Konkurrencerådets afgørelse, hvor rådet i medfør af konkurrencelovens § 12,  

 stk. 1, pålagde MD Foods amba og Kløver Mælk A.m.b.a. at ophæve deres aftaler  

 af 21. august 1992 om Mejeriernes Mælkedisponeringsselskab a.m.b.a. og  

 Mejeriernes Produktionsselskab a.m.b.a. (P) med tilhørende protokollater.
 Ankenævnet fastslår, at rådet klart har haft hjemmel i  

 konkurrencelovnes § 12, jf. § 11, til at udstede påbudet, da aftalerne  

 hverken juridisk eller faktisk kan sidestilles med en fusion.
År 1994, den 4. juli afsagde Konkurrenceankenævnet i sagen j.nr. 93-18.916  

 MD Foods amba og Kløver Mælk A.m.b.a. ctr.
Konkurrencerådet sålydende:
K E N D E L S E 1. Ved skrivelse af 22. marts 1993 har MD Foods amba og Kløver Mælk  

 A.m.b.a. klaget over en af Konkurrencerådet den 3. marts 1993 truffet  

 afgørelse, hvorved rådet i medfør af konkurrencelovens § 12, stk. 1, pålagde  

 klagerne at ophæve deres aftaler af 21. august 1992 om Mejeriernes  

 Mælkedisponeringsselskab a.m.b.a. (M) og Mejeriernes Produktionsselskab  

 a.m.b.a (P) med tilhørende protokollater.
 Klagerne har påstået afgørelsen ophævet.
 Konkurrencerådet har påstået afgørelsen stadfæstet, dog således at  

 ankenævnet fastsætter en ny frist for efterkommelse af påbudet.
 Ankenævnet har den 25. maj 1993 tillagt klagen opsættende virkning.
 Sagen har været mundtligt forhandlet.
 2. Konkurrencerådets skrivelse af 3. marts 1993 er sålydende:
 »Konkurrencerådet har d.d. behandlet mejeriernes forslag af 4.  

 februar og 1. marts 1993 til efterkommelse af Rådets afgørelse af 16.  

 december 1993 om ændring af samarbejdsaftalerne mellem MD Foods og Kløver  

 Mælk.
 Rådet finder, at de fremlagte forslag ikke imødekommer Rådets indvendinger  

 mod samarbejdet.
 Konkurrencerådet skal derfor herved meddele MD Fooods og Kløver Mælk påbud  

 i henhold til konkurrencelovens § 12, stk. 1, om ophævelse af aftalerne om  

 Mejeriernes Mælkedisponeringsselskab a.m.b.a. og Mejeriernes  

 Produktionsselskab a.m.b.a. af 21. august 1992 med tilhørende protokollater.
 Påbudet træder i kraft den 1. juni 1993.
 Rådet skal endvidere tilkendegive, at man vil kunne acceptere et  

 samarbejde som beskrevet i mejeriernes brev af 4. februar inkl. bilag og  

 telefax af 1. marts 1993 dog ændret således, at der ikke vil kunne ske nogen  

 udligning af de økonomiske resultater af aktiviteter placeret i MD Foods og  

 Kløver Mælk.
Afgørelsen er som nævnt begrundet med, at mejeriernes forslag ikke  

 imødekommer Rådets indvendinger.
Rådet lægger i den forbindelse navnlig vægt  

 på, at aftalerne med de foreslåede ændringer fortsat medfører, at  

 konkurrencen mellem parterne elimineres, og at der aftalemæssigt vil ske en  

 udligning af alle aktiviteter.  . . . ».
 3.a Om baggrunden for de påklagede aftaler hedder det indledningsvis i  

 forslag af 13. maj 1992 til hver af klagernes repræsentantskab:
 »På baggrund af bl.a. udviklingen i mælkeforsyningen på Sjælland  

 afholdtes der den 14. februar 1992 et møde i Landbrugsrådet med deltagelse af  

 formand og direktør for Landbrugsrådet og for Danske Mejeriers  

 Fællesorganisation samt formandskab og direktører for Kløver Mælk A.m.b.a.  

 (»Kløver«) og MD Foods amba (»MD«).
 Mødet resulterede i, at Kløver og MD enedes om at undersøge mulighederne  

 for et økonomisk forpligtende samarbejde, primært med det formål at opnå en  

 forbedret indtjening til andelshaverne i begge selskaber.
 Nedennævnte forslag er resultat af drøftelserne mellem de to selskaber,  

 tiltrådt af bestyrelserne for Kløver og MD.
 Forslaget forudsætter etableringen af to nye andelsselskaber og  

 oprettelsen af et antal dokumenter og yderligere aftaler, nedenfor under eet  

 betegnet aftalegrundlaget.
Aftalens formål og forudsætninger 1. At opnå størst mulig effektivitet i afsætningen på hjemmemarkedet op på  

 eksportmarkederne samtidig med, at der opretholdes en sund konkurrence  

 selskaberne imellem.
 2. At opnå flest mulige af de rationaliserningsgevinster, der ville være  

 opnået ved en fusion.
 Følgende forudsætninger har været gældende:
- Der må ikke være aftale om fusion mellem MD og Kløver - Samarbejdet skal være økonomisk forpligtende og må ikke ensidigt kunne  

 bringes til ophør.
 - Aftalegrundlaget må ikke være i konflikt med dansk eller international  

 konkurrenceret.
Aftalen bygger på 3 niveauer af integration, nemlig 1. Samarbejde gennem fællesejede selskaber. 2. Samarbejdsaftaler.
 3. Områder med selvstændig MD/Kløver profil. . . . ».
 3.b Bestemmelserne om økonomisk udligning findes i § 7, stk. 5-6, i  

 vedtægterne af 21. august 1992 for M, der er sålydende:
»Stk. 5 Medlemmerne og Mejeriernes Produktionsselskab A.m.b.a. er  

 pligtige til i forbindelse med deres årsopgørelse til selskabet at betale det  

 nettoresultat, som deres regnskab udviser, incl. finansposter og udbytter  

 m.v., men excl. efterbetaling fra selskabet og i øvrigt opgjort efter af  

 selskabet fastsatte ensartede principper, hvorved det samlede nettoresultat  

 fra selskabets, Mejeriernes Produktionsselskab A.m.b.a.'s og medlemmernes  

 aktiviteter vil være samlet i selskabet.
Såfremt nettoresultatet hos  

 medlemmerne eller Mejeriernes Produktionsselskab A.m.b.a udviser underskud,  

 er selskabet pligtigt i muligt omfang til de nævnte at overføre sådanne  

 beløb, at årsresultatet hos disse herefter nulstilles.
Stk. 6 Medlemmerne er berettiget til at modtage efterbetaling på den til  

 selskabet solgte mælk.
Efterbetalingernes størrelse og anvendelse, der skal  

 være ensartet, besluttes af selskabets generalforsamling, jfr. § 9 stk.  

 8.« 3.c Som led i forhandlingerne med Konkurrencerådet har klagerne udarbejdet  

 et forslag af 1. februar 1993 til ændrede vedtægter for M. (Dette forslag til  

 ændrede vedtægter indgår i det i afgørelsen nævnte forslag af 4. februar  

 1993). I dette forslag tilføjes følgende til § 7, stk. 5:
»Nævnte overførsler omfatter dog ikke resultatet af de af hver af  

 medlemmerne efter 1.oktober 1992 iværksatte forretningsmæssige tiltag,  

 såfremt disse ikke konkurrerer med eller væsentligt berører de aktiviteter,  

 der indgår i de forretningsmæssige områder, der til enhver tid varetages af  

 de medlemsejede fællesskaber, Mejeriernes Produktionsselskab A.m.b.a. eller  

 selskabet.« 3.d Baggrunden for de nævnte bestemmelser fremgår af den aftale af 21.  

 august 1992, som blev indgået i tilslutning til stiftelsen af M og P.
Denne  

 aftale indeholder blandt andet følgende bestemmelser:
 »2.1. En bærende del af hele dette økonomiske forpligtende samarbejde  

 er, at andelshaverne i de to selskaber skal stilles fuldstændigt ens i  

 henseende til alle forhold, der direkte eller indirekte vedrører  

 andelshavernes økonomiske forhold.
 2.2. Den a conto-afregning, andelshaverne modtager, såvel som den  

 efterbetaling, der - indstillet af Mejeriernes Mælkedisponeringsselskab  

 A.m.b.a. - godkendes på de to selskabers repræsentantskabsmøder, skal således  

 være den samme.
2.3. Begge selskaber er derfor pligtige at lade andelshaverne modtage den  

 nævnte a conto-afregning og efterbetaling fuldtud, men er også pligtige til  

 ikke til andelshaverne - direkte eller indirekte - at lade disse tilflyde  

 andre økonomiske fordele eller nogen form for udlodning eller udbetaling, som  

 ikke også tilflyder andelshaverne i det andet selskab.
Enhver sådan  

 diskrimination må således ikke finde sted.« 4. Klagernes argumentation 4.a Samarbejdet mellem klagerne er hverken politisk eller juridisk-teknisk  

 en fusion.
Samarbejdet har imidlertid hovedparten af de driftsøkonomiske  

 virkninger af en fusion og må derfor i konkurrenceretlig sammenhæng  

 sidestilles med en fusion.
I aftalen indgår ganske vist en politisk hensigtserklæring om, at der ikke  

 må være tale om en fusion.
Heroverfor står imidlertid de faktiske forhold.  

 Netop de af Konkurrencerådet kritiserede bestemmelser om økonomisk udligning  

 er et klart udtryk for, at der reelt er tale om en tilstand, der  

 driftsøkonomisk ganske svarer til en fusion.
Det centrale selskab i samarbejdet er M.
Det er således M, som suverænt  

 disponerer mælken, ligesom det er M, som godkender klagernes  

 investeringsbudgetter.
Al produktion foregår i P, der er en del af  

 M-koncernen.
Det er derfor i realiteten klagerne, der er afhængige af M, ikke  

 omvendt.
Ved ikke at disponere mælk kan M lukke anlæg hos klagerne, og M  

 kontrollerer klagernes investeringer.
Klagernes rolle er helt svarende til  

 finansielle investorers.
I EU-sammenhæng er samarbejdet at betragte som et joint-venture i  

 sammenslutningsøjemed.
Hvis der på enkelte punkter kan påvises en risiko for  

 samordning, må dette vige for helhedsindtrykket.
Da dansk konkurrenceret ikke  

 indeholder nogen egentlig definition af, hvad der forstås ved en fusion, kan  

 og må man lade sig vejlede af EU's regler.
4.b Påbudet er alt for vidtgående.
Påbud i henhold til konkurrencelovens §  

 12 kan alene rettes mod de forhold, dvs. den del af aftalerne, som har  

 skadelige virkninger, og det fremgår jo netop af Konkurrencerådets afgørelse,  

 at rådet kan godkende klagernes samarbejde bortset fra bestemmelserne om  

 økonomisk udligning.
Påbudet burde derfor alene have været rettet mod disse  

 bestemmelser.
 Det forhold, at klagerne for så vidt inden påbudets ikrafttræden var i  

 stand til at ratihabere aftalegrundlaget i det omfang, selskaberne efter  

 Konkurrencerådets opfattelse lovligt kunne gøre dette, ændrer ikke ved den  

 kendsgerning, at påbudet går langt ud over det påkrævede.
Hensynet til teoretiske muligheder for omgåelse kan ikke berettige til, at  

 Konkurrencerådet træffer en så vidtgående beslutning som en fuldstændig  

 ophævelse af aftalerne.
Der ses ikke at foreligge støtte for rådets antagelse  

 af, at parterne vil omgå en ophævelse af de relevante bestemmelser om  

 økonomisk udligning.
4.c Samarbejdet har fungeret i 1 1/2 år, uden at nogen uønskede virkninger  

 er blevet påpeget.
Bestemmelserne om økonomisk udligning er ikke  

 konkurrencebegrænsende.
Aftalerne vil medføre besparelser af  

 størrelsesordenen 100 mio. kr., og disse besparelser vil også komme  

 forbrugerne til gode.
MD Foods kontrollerede allerede to tredjedele af markedet.
Tilsammen er  

 klagernes markedsandel godt tre fjerdedele.
Denne ændring fra to tredjedele  

 til godt tre fjerdedele er uden væsentlig markeds- og konkurrencemæssig  

 betydning.
Der eksisterer fortsat årligt 1 mia. kg mælk, som klagerne ikke  

 har noget med at gøre.
Det står enhver, herunder f.eks.
Enigheden Produktion  

 A/S, frit for at købe denne mælk.
Bestemmelserne om økonomisk udligning medfører ingen indskrænkninger eller  

 begrænsninger i erhvervsfriheden eller andre skadelige virkninger.
Enhver kan  

 etablere sig inden for klagernes forretningsområde, og den økonomiske  

 udligning har ingen betydning herfor eller indflydelse herpå.
Klagerne har  

 endog givet tilsagn om, at deres konkurrenter kan få leveret mælk fra  

 klagerne til kendte og på objektivt grundlag fastsatte priser.
En samling af ressourcerne inden for mejeribruget er nødvendigt af hensyn  

 til den internationale konkurrenceevne, både for at fastholde det danske  

 marked og for at fastholde og udbygge eksporten.
Resultatet af det modsatte  

 ses tydeligt i slagteribranchen, der er hårdt trængt og halter bagefter både  

 på effektivitet og produktionsudvikling på grund af intern dansk konkurrence.
Gevinst og tab fordeles i første omgang lige mellem selskaberne.
En  

 eventuel nettooverførsel fra det ene selskab til det andet vil imidlertid  

 meget hurtigt medføre et meget kraftigt pres fra andelshaverne i det ydende  

 selskab, hvorfor der stadig i hvert af selskaberne vil være et incitament til  

 effektiv produktion.
Der er fuld gennemsigtighed i, hvor meget hvert selskab  

 bidrager med, og hvad den økonomiske udligning konkret medfører af  

 overførsler fra det ene selskab til det andet.
5. Konkurrencerådets argumentation Rådet har anført, at grundtanken i konkurrenceloven er, at konkurrence er  

 det middel, der bedst styrker effektiviteten i produktion og omsætning og  

 fastholder effektivitetsbestræbelserne over tiden.
Ud fra den prioritering  

 vil en aftale, der medfører en fuldstændig udligning af det økonomiske  

 resultat af parternes aktiviteter, ikke kunne accepteres.
En ægte konkurrence  

 mellem parterne vil være udelukket.
 Aftalerne vil afgørende påvirke og begrænse konkurrenters adgang til mælk  

 i Danmark samt til salg af konsummælk m.v., og parternes tilsagn om, at  

 konkurrenter kan få leveret mælk til kendte og på objektivt grundlag  

 fastsatte priser, vil ikke erstatte de vilkår, der vil gælde på et  

 konkurrencemarked.
 5.a Det foreslåede aftalekompleks kan ikke anses for en fusion eller et  

 joint-venture i sammenslutningsøjemed.
Samarbejdet mellem klagerne er et aftalesæt mellem to selvstændige  

 virksomheder.
Det fremgår da også entydigt af aftalegrundlaget, at der ikke  

 må være tale om en fusion.
Klagerne består fortsat som selvstændige selskaber, og den samordning, der  

 sker navnlig i M, er ikke efter EU's regler et joint-venture i  

 sammenslutningsøjemed.
Klagerne opererer således i såvel tidligere som senere  

 omsætningsled i forhold til M's marked, hvorfor en samordning mellem klagerne  

 og M kan forventes.
Hertil kommer, at man helt kan se bort fra EU's fusionsregler, eftersom  

 klagernes omsætning er for lille til, at disse regler overhovedet gælder.
På  

 grund af forskelle i regelsættene er det i EU nødvendigt at tage stilling  

 til, om der er tale om en fusion eller et samarbejde.
I dansk konkurrenceret  

 skal der for så vidt alene tages stilling til, om der foreligger en aftale.
5.b Konkurrencelovens § 12 giver rådet adgang til hel eller delvis  

 ophævelse af aftaler m.v., såfremt de skadelige virkninger af  

 konkurrencebegrænsninger ikke kan bringes til ophør ved forhandling.
Rådet  

 har derimod ikke hjemmel til at påbyde bestemte aftalebestemmelser.
Det har for rådet været afgørende, at aftalerne ikke måtte indebære, at  

 resultaterne af parternes økonomiske aktiviteter blev udlignet.
Det forslag  

 fra klagernes side, der afsluttede § 11-forhandlingerne, opfyldte ikke dette  

 krav, og et påbud om delvis ophævelse af aftalerne ville ikke kunne sikre, at  

 de skadelige virkninger blev bragt til ophør.
Selv om vedtægtsbestemmelserne om økonomisk udligning ophæves, vil der  

 kunne opnås et helt tilsvarende resultat på andre måder, f.eks. gennem  

 ansættelse af interne afregningspriser eller gennem finansielle  

 transaktioner.
Samarbejdet mellem klagerne er så tæt, at det ikke er muligt  

 for rådet gennem et påbud om ophævelse af nogle få afgrænsede bestemmelser at  

 sikre sig mod en sådan regulering.
Efter konkurrencelovens § 11, jf. § 12, er muligheden for, at der vil  

 forekomme skadelige virkninger, en nødvendig og tilstrækkelig betingelse for  

 et påbud, når forhandling viser sig forgæves.
Der er ikke anledning til, at  

 rådet gør sig overvejelser om parternes eventuelle hensigter.
Der er ikke  

 pligt til at opstille eksempler på, at klagerne gennem ansættelse af interne  

 afregningspriser eller gennem finansielle operationer kan opnå et lignende  

 resultat som ved udtrykkelige bestemmelser om økonomisk udligning.
Ved påbudet fik klagerne en frist til selv at ændre bestemmelserne i  

 samarbejdet, således at aftalerne herefter ville kunne accepteres.
Et sådant  

 indgreb, hvor parterne selv har adgang til inden for en rimelig frist at  

 ændre aftalerne ud fra egne forhold, må anses for mindre vidtgående og dermed  

 en fordel for parterne frem for et påbud om ophævelse af nogle enkelte  

 bestemmelser med en tilsvarende kortere frist.
Endvidere er det vigtigt, at et påbud har fornøden klarhed, ligesom man  

 ikke kan basere sin afgørelse på, at man senere om nødvendigt kan gribe  

 korrigerende ind.
Endelig er det næppe realistisk, at samarbejdet skulle  

 kunne fungere uden regler om resultatfordeling.
5.c Aftalerne medfører skadelige virkninger for konkurrencen, idet  

 konkurrencen mellem parterne elimineres, og idet der sker en økonomisk  

 udligning af resultatet af alle aktiviteter.
Aftalerne muliggør utvivlsomt  

 omkostningsbesparelser og rationaliseringer.
Ud fra konkurrencelovens  

 grundlæggende prioritering sikres effektivitet imidlertid bedst gennem  

 fortsat konkurrence, og derfor må et aftalesæt, der eliminerer konkurrencen  

 for virksomheder, der tilsammen står for tre fjerdedel af den danske  

 mælkeproduktion, anses at medføre skadelige virkninger.
Konkurrencen fra udenlandske mejerier imødegås ikke nødvendigvis bedst  

 gennem et omfattende konkurrencebegrænsende samarbejde.
I andre situationer  

 har det være muligt for dansk mejeribrug gennem effektivitetsbaseret  

 specialisering at udvikle konkurrencedygtige alternativer.
Selskabernes bestyrelser vil måske have indsigt i konsekvenserne af den  

 økonomiske udligning, men de enkelte andelshavere vil ikke.
Andelshaverne vil  

 ikke kunne se, hvad der er årsagen til forskelle i selskabernes indtjening.  

 For den enkelte andelshaver er det derfor ikke umiddelbart gennemskueligt,  

 hvad den økonomiske udligning betyder for den pågældendes egen indtjening.  

 Den økonomiske udligning fremgår således ikke af de fremlagte regnskaber.
6. Ankenævnets bemærkninger Hverken juridisk eller faktisk findes aftalerne at kunne sidestilles med  

 en fusion, og det blev da også i det materiale, der lå til grund for  

 beslutningen i klagernes respektive kompetente forsamlinger pointeret, at der  

 ikke måtte være tale om nogen fusion.
 Herefter tiltræder ankenævnet af de grunde, der er anført af  

 Konkurrencerådet, at de omhandlede aftaler vil kunne medføre sådanne skadelig  

 virkninger for konkurrencen, at rådet, efter at forhandlinger med klagerne  

 havde vist sig resultatløse, klart har haft hjemmel til i medfør af  

 konkurrencelovens § 12, jf. § 11, at udstede påbud som sket.
 Ankenævnet bemærker herved, at påbudet ikke ses at gå videre end påkrævet  

 efter lovens § 12, idet de omtvistede prisudlignende bestemmelser ikke har  

 kunnet ophæves, uden at de måtte erstattes af andre bestemmelser, som rådet  

 hverken har haft mulighed for eller kompetence til at formulere.
 Ankenævnet stadfæster herefter rådets afgørelse, således at fristen for  

 påbudets efterkommelse fastsættes til den 1. oktober 1994.
 Konkurrencerådets afgørelse af 3. marts 1993 stadfæstes alene med den  

 ændring, at påbudet først træder i kraft den 1. oktober 1994.
 (* 1) Konkurrencerådet:
