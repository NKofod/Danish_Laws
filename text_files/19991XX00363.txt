Skriftlig fremsættelse (1. marts  

 2000) By- og boligministeren (Jytte Andersen) :
 Herved tillader jeg mig for Folketinget at  

 fremsætte:
Forslag til lov om ændring af lov om leje, lov om  

 midlertidig regulering af boligforholdene og lov om leje af almene boliger  

 (Beboermaksimum) (Lovforslag nr.
L 210).
 Lovforslaget indgår i regeringens samlede  

 handlingsplan for bedre integration og er en del af en samlet vifte af  

 redskaber i by- og boligpolitikken, som kommunerne kan anvende til  

 løsning af by- og boligsociale problemer, bl.a. med henblik på  

 at forbedre forholdene i socialt belastede områder og undgå  

 sociale ghettoer.
Efter lovforslaget foreslås fastsat en  

 overgrænse for beboertætheden i udlejningsboliger.
Formålet  

 hermed er at modvirke overbefolkningstendenser i udlejningsbyggeriet med de  

 deraf følgende gener for de omkringboende samt en uønsket  

 nedslidning af boligmassen.
 Det foreslås derfor, at kommunalbestyrelsen kan  

 træffe beslutning om, at udlejningsboliger i kommunen ikke må  

 lejes ud til flere end 2 personer pr. beboelsesrum (beboermaksimum).
 I lejeperioden må husstanden ikke forøges,  

 så dette beboermaksimum overskrides, bortset fra de tilfælde,  

 hvor husstanden forøges med lejerens børn,  

 ægtefælle/samlever eller disses børn.
Kommunalbestyrelsen fører tilsyn med, at  

 beboermaksimum ikke overskrides.
Hvis beboermaksimum overskrides, skal  

 kommunalbestyrelsen hæve lejeaftalen, medmindre overskridelsen af  

 beboermaksimum ikke bringes til ophør senest 30 dage efter  

 påkrav herom er kommet frem til lejeren.
 Kommunalbestyrelsen kan dog tillade, at beboermaksimum  

 overskrides, hvis lejeren lader en syg eller gammel slægtning, der har  

 brug for omsorg, flytte ind hos sig, hvor andre tvingende sociale hensyn  

 efter kommunalbestyrelsens konkrete vurdering taler herfor, eller hvis  

 boligen er af en sådan størrelse, at der efter  

 husstandsforøgelsen vil være et areal på 20 m2   

 eller mere pr. person.
 Forslaget vurderes ikke at have økonomiske eller  

 administrative konsekvenser for staten.
Forslaget vil kun have konsekvenser for de kommuner, der  

 træffer beslutning om at lade reglerne gælde i kommunen.
For  

 disse kommuner vil der være en vis administrativ merbelastning i  

 forbindelse med håndhævelsen af reglerne og behandling af  

 dispensationsansøgninger.
De kommunaløkonomiske konsekvenser  

 skal forhandles med de kommunale parter.
Da det efter forslaget er kommunen, der varetager  

 kontrollen med reglernes overholdelse og ophævelse af lejeaftaler i  

 tilfælde, hvor den fastsatte overgrænse for beboertætheden  

 overskrides, vil forslaget ikke medføre en nævneværdig  

 merbelastning for udlejerne.
Udlejerne opnår en besparelse på  

 vedligeholdelsesudgifterne som følge af et mindre slid på  

 boligerne.
Det må endvidere antages, at forslaget vil medføre en  

 vis reduktion i antallet af klager over gener fra naboer.
Herudover vurderes  

 lovforslaget ikke at have nævneværdige erhvervsmæssige  

 konsekvenser.
Forslaget vurderes ikke at have konsekvenser for  

 miljøet.
Forslaget har ikke administrative konsekvenser for borgerne.  

 Forslaget indeholder ingen EU-retlige aspekter.
 Idet jeg i øvrigt henviser til lovforslaget og de  

 bemærkninger, der ledsager det, skal jeg anbefale forslaget til Tingets  

 velvillige behandling.
