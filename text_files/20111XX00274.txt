Skriftlig fremsættelse (8. februar 2012) Klima-, energi- og bygningsministeren (Martin Lidegaard) Herved tillader jeg mig for Folketinget at fremsætte:
Forslag til lov om ændring af lov om fremme af energibesparelser i bygninger, lov om bygnings- og boligregistrering samt byggeloven (Fremrykning af pligten til energimærkning af bygninger, annoncering af energimærket ved salg og udleje, sanktioner og godkendelsesordning for installatører og montører af små VE-anlæg, styrkelse af dataindsamling om energiforbrug, ophævelse af monopol på udstedelse af VA-godkendelser og omfanget af pligten til at tegne en byggeskadeforsikring m.v.) (Lovforslag nr.
L 84).
 Lovforslaget indeholder ændringer af lov om fremme af energibesparelser i bygninger, lov om bygnings- og boligregistrering og byggeloven.
 Lovforslagets primære formål er at gennemføre de ændringer af EUs bygningsdirektiv, der blev vedtaget den 19. maj 2010, og vedrører forhold omfattet af lov om fremme af energibesparelser i bygninger, herunder energimærkning af bygninger og eftersyn af kedel- og varmeanlæg samt ventilations- og klimaanlæg (tekniske anlæg). Direktivimplementeringen består bl.a. i en udvidelse og præcisering af det offentliges forpligtelser i relation til energieffektivisering, nye krav om annoncering af energimærket (bygningens indplacering på A til G-skalaen) i forbindelse med salg og udleje af bygninger og bygningsenheder, et nyt krav om opslag af udførte energimærkninger på større ikkeoffentlige bygninger, som ofte besøges af offentligheden, samt en udvidelse og effektivisering af adgangen til at iværksætte sanktioner, herunder indførelse af mulighed for klima-, energi- og bygningsministeren til at udstede administrative bødeforelæg.
Herudover har lovforslaget til formål at tilvejebringe hjemmelsgrundlaget for, at der i medfør af loven kan fastsættes regler, der gennemfører to artikler i EUs direktiv om fremme af anvendelsen af energi fra vedvarende energikilder (VE-direktivet). Lovforslaget indeholder således bestemmelser om, at klima-, energi- og bygningsministeren kan fastsætte regler om, at offentlige institutioner og virksomheder m.v. skal øge andelen af energi fra vedvarende energikilder.
Ligeledes etableres med lovforslaget en hjemmel for klima-, energi- og bygningsministeren til at fastsætte regler om godkendelsesordninger for installatører og montører af små vedvarende energianlæg.
På enkelte områder foreslås bestemmelser, der går videre end såvel bygnings- og VE-direktivets minimumskrav.
Formålet hermed er at fremme de energipolitiske målsætninger om gennemførelse af energibesparelser.
 Lovforslaget har endvidere til formål at foretage nogle justeringer af den gældende lovgivning ud fra de hidtidige erfaringer med lovens bestemmelser vedrørende energimærkning og eftersyn af tekniske anlæg i bygninger.
Endvidere indeholder lovforslaget to ændringer af byggeloven.
Den første ændring muliggør konkurrenceudsættelse af opgaven med at udstede de lovpligtige godkendelser af byggevarer, som kommer i kontakt med drikkevand (de såkaldte VA-godkendelser). Den anden ændring vedrører i hvilket omfang, reglerne om obligatorisk byggeskadeforsikring finder anvendelse, når der ved om- eller tilbygning etableres nye boligenheder i bebyggelse, der ikke hidtil har været anvendt til beboelse.
 Endelig indeholder lovforslaget et forslag om ændring af lov om bygnings- og boligregistrering med henblik på at forbedre mulighederne for registrering af energiforbrugsoplysninger i bygnings- og boligregistret (BBR), og give de personer og virksomheder, der udarbejder lovpligtige energimærkninger eller udfører eftersyn af kedel- og varmeanlæg, direkte adgang til de relevante oplysninger om energiforbrug i BBR.
 Lovforslaget gennemfører bestemmelser i bygningsdirektivet (Europa-Parlamentets og Rådets direktiv 2010/31/EU af 19. maj 2010 om bygningers energimæssige ydeevne (omarbejdning)) og gennemfører to bestemmelser fra i VE-direktivet (Europa-Parlamentets og Rådets direktiv 2009/28 af 23. maj 2009 om fremme af anvendelse af energi fra vedvarende energikilder og om ændring og senere ophævelse af direktiv 2001/77/EF og 2003/30/EF).
 Dele af lovforslaget vil indebære mindre administrative lettelser for erhvervslivet, mens andre dele vil medføre begrænsede byrder for erhvervslivet.
 Lovforslaget har positive konsekvenser for miljøet i form af reduceret CO2-udledning, i det omfang forslaget fremmer energieffektiviseringen af bygninger, mere effektive små vedvarende energianlæg og brugen af vedvarende energi i offentlige bygninger.
 Lovforslaget vurderes at få mindre økonomiske og administrative konsekvenser for det offentlige.
 Loven træder i kraft den 1. juli 2012.
 Idet der i øvrigt henvises til lovforslaget med bemærkninger, anbefales forslaget til Folketingets velvillige behandling.
