Forord Almindelige Bestemmelser for teknisk Rådgivning og bistand, oktober 89,  

 (ABR 89) er udarbejdet med henblik på teknisk rådgivning og bistand inden for  

 bygge- og anlægsområdet.
ABR 89 er det fælles grundlag for aftaler om  

 rådgivning inden for det arbejdsområde, som omfatter arkitekt- og  

 ingeniørmæssig bistand.
 ABR 89 er udarbejdet på grundlag af ABR 75 (revideret juli 1978) og under  

 hensyn til, at de hidtil gældende specialnormer er ophævet.
ABR 89 regulerer forholdet mellem klient og rådgiver og fastlægger de  

 principper, som skal lægges til grund for aftaleforholdet ved en given  

 opgave.
Det er forudsat, at regler (venstre spalte) og bemærkninger (højre  

 spalte) betragtes som en helhed, idet stoffets karakter af såvel tekniske som  

 aftaleretslige bestemmelser har gjort det uhensigtsmæssigt at opretholde en  

 sædvanlig sondring mellem regel- og bemærkningstekst.
 ABR 89 er udarbejdet af et teknikerudvalg nedsat af:
Praktiserende Arkitekters Råd Dansk Ingeniørforening (DIF) og Ingeniør-Sammenslutningen (I-S) samt Boligministeriets udvalg om teknikerregler som repræsenterer:
Staten Amtsrådsforeningen Kommunernes Landsforening Københavns Kommune Frederiksberg Kommune Boligselskabernes Landsforening.
ABR 89 er efterfølgende tiltrådt af Praktiserende Landskabsarkitekters  

 Råd/DL ABR 89 erstatter ABR 75 af juli 1978.
INDHOLDSFORTEGNELSE 1. ALMENT 1.0 Reglernes anvendelse og formål 1.0.1 Bestemmelserne finder anvendelse på teknisk rådgivning og bistand  

 inden for bygge- og anlægsområdet, herunder arkitektmæssig, ingeniørmæssig,  

 landskabsarkitektmæssig og planlægningsmæssig bistand.
ad 1.0.1 Bestemmelserne er udarbejdet med henblik på anvendelse specielt inden for  

 bygge- og anlægsområdet, men tænkes også anvendt på anden teknisk rådgivning.
 1.0.2 I bestemmelserne forstås ved »rådgiver« den, der påtager  

 sig løsning af en given opgave inden for bestemmelsernes område, og ved  

 »klient« den, der antager rådgiveren til løsning af opgaven.
1.0.3 Bestemmelserne gælder for retsforholdet mellem rådgiveren og hans  

 klient, hvor ikke andet følger af deres aftale.
Fravigelse af reglerne er kun  

 gældende, når det tydeligt og udtrykkeligt angives, på hvilke punkter  

 fravigelse skal ske.
ad 1.0.3 Det følger af almindelige retsregler, at bevisbyrden for en fravigelse  

 påhviler den, der gør fravigelsen gældende.
Kravet om, at fravigelse sker  

 tydeligt og udtrykkeligt, vil normalt sige skriftligt og udførligt.
1.1 Rådgiverens virke 1.1.1 Rådgiveren er sin klients tillidsmand og varetager dennes interesser  

 i det omfang, disse ikke strider imod kravene til hans professionelle  

 standard.
Hvis dette er tilfældet, skal han orientere klienten herom.  

 Rådgiveren er forpligtet til at iagttage diskretion med hensyn til særlige  

 forhold og forretningshemmeligheder inden for klientens virksomhed, som han  

 måtte få kendskab til gennem sit arbejde for denne.
ad 1.1.1 Det forudsættes, at en rådgiver ikke må overtage en opgave, som tidligere  

 har været overdraget en kollega, uden at han har sikret sig, at forholdet  

 imellem denne og klienten er afviklet eller indgivet til retslig bedømmelse  

 under forsvarlige forhold.
1.1.2 Rådgiveren modtager sit honorar af klienten.
Han må ikke under nogen  

 form - hverken direkte eller indirekte - modtage eller kræve ydelser, så som  

 provision eller rabat, som ikke fuldt ud kommer klienten til gode.
1.1.3 Står rådgiveren i et sådant forretnings-, familie- eller lignende  

 forhold til en entreprenør eller en anden i sagen involveret part, at der vil  

 kunne rejses tvivl om hans virke som klientens tillidsmand, skal han  

 orientere klienten om forholdet og om betydningen heraf.
Bevisbyrden for, at  

 klienten har modtaget en rettidig og fyldestgørende orientering, påhviler  

 rådgiveren.
 1.1.4 Har rådgiveren en licens- eller lignende ret over en bygning, en  

 bygningsdel, et materiale, en inventargenstand eller lignende, der påtænkes  

 anvendt i forbindelse med løsningen af opgaven, er han pligtig at oplyse  

 klienten herom.
 1.1.5 Rådgiveren medvirker til, at rimelige aftaler indgås imellem  

 klienten og de entreprenører, som klienten antager til sagens gennemførelse.
 1.1.6 Rådgiveren er forpligtet til, når han i forbindelse med løsningen af  

 en opgave bliver opmærksom på forhold, som efter deres karakter kan rumme en  

 alvorlig risiko eller fare for omgivelserne, at underrette klienten herom,  

 samt herudover efter omstændighederne foranledige, at risikoen afdækkes eller  

 faren imødegås.
1.2 Klientens virke 1.2.1 Den kontraktretslige gennemgang af de af rådgiveren udarbejdede  

 udkast til udbudsgrundlag, accepter, entrepriseaftaler mv. påhviler klienten.
ad 1.2.1 Bestemmelsen tager sigte på at fordele ansvaret mellem klient og rådgiver  

 efter disses forudsætninger.
Rådgiveren udarbejder og formulerer  

 udbudsgrundlag m.m., men ansvaret for korrekt formulering af den del af  

 dokumenter m.v., som er specifikt kontraktretslig, fx fravigelser eller  

 udfyldninger af Almindelige Betingelser for Arbejder og Leverancer, skal  

 påhvile klienten.
 1.2.2 Klienten skal udpege en person, der er bemyndiget til at disponere  

 på hans vegne i forhold til rådgiverne.
ad 1.2.2 Bestemmelserne indeholder ingen regler om fuldmagtsforholdet mellem klient  

 og rådgiver.
Det er ikke skønnet hensigtsmæssigt at forsøge at udbygge  

 aftalelovens almindelige regler om fuldmagtsforhold.
Det må herefter bl.a.  

 bero på sædvaner inden for rådgivningsvirksomheden, hvorledes  

 fuldmagtsforholdet er, eller forholdet må fastlægges i de enkelte aftaler.
2. RÅDGIVNINGEN 2.1 Rådgivningsaftalen 2.1.1 I rådgivningsaftalen skal være fastlagt rådgivningens omfang og  

 honorarform, hvilket grundlag, herunder økonomisk grundlag, klienten skal  

 give rådgiveren for opgavens løsning, i hvilken organisationsform  

 rådgivningen skal gennemføres, hvilke beslutninger klienten skal tage under  

 opgavens løsning, og i hvilken form løsningen skal fremtræde.
ad 2.1.1 Bestemmelserne angiver de forhold, som der i alle tilfælde bør tages  

 stilling til i forbindelse med rådgivningsaftalen.
Som eksempel på konkretisering af bestemmelsen kan nævnes, at såfremt  

 klienten ønsker rådgiverens bistand i forbindelse med programlægning, må det  

 påhvile klienten dels at fremkomme med et programoplæg, der udtrykker hans  

 ønsker og ideer, dels at besvare de ham af rådgiveren stillede spørgsmål  

 vedrørende byggegrundens udnyttelse, herunder meddele oplysninger om  

 servitutter mv.
Klienten må i forhold til rådgiveren bære den fulde risiko  

 for, at sådanne besvarelser er udtømmende.
 2.1.1.
 Ønsker klienten, at een eller flere bestemte personer hos rådgiveren står  

 for aftalte ydelser, skal dette fremgå af aftalen.
ad 2.1.1 Klienten kan i tilfælde af, at rådgiverens virksomhed er organiseret som  

 en selvstændig juridisk person, og i større byggesager, der strækker sig over  

 en længere årrække, have en interesse i, at det i aftalen præciseres, hvilken  

 person/hvilke personer, der påser at, og medvirker til, at kontrakten  

 opfyldes, og som er bemyndiget til at disponere på rådgiverens vegne i  

 forhold til klienten.
 2.1.2 I aftalen skal være taget stilling til opgavens økonomiske rammer.
ad 2.1.2 De overslag, der udarbejdes af rådgiveren ved afslutningen af  

 ydelsesfaser, er efter klientens godkendelse den gældende økonomiske ramme.
I rådgivningsaftaler om projektering af bygningsarbejder træffes  

 bestemmelse om, hvorledes parterne forholder sig, såfremt rådgiverens  

 overslag i forbindelse med projektforslaget ved prisindhentningen viser sig  

 at være overskredet som følge af forhold, som var eller burde være kendt på  

 overslagstidspunktet.
Ved aftalen tages hensyn til, om alle priser indhentes  

 på samme tidspunkt.
 2.1.2 I aftalen skal endvidere være taget stilling til, om tidsfrister  

 skal fastsættes, jf. afsnittene 5. og 6.1.
 2.1.3 Eventuelle ændringer i de forhold, der nævnes i 2.1.1 og 2.1.2, skal  

 udtrykkelig aftales og fastlægges.
 2.1.4 Rådgiverens ydelser skal fremgå af rådgivningsaftalen.
ad 2.1.4 Det må i den enkelte rådgivningsaftale fastlægges, om der skal udbydes på  

 projekteringsfasen (hovedprojekt) eller på en af de forudgående faser.
 2.1.5 Finder rådgiveren, at der til sagens gennemførelse er behov for  

 speciel rådgivning ud over den, han påtager sig at yde, skal han oplyse  

 klienten herom, forinden aftale indgås.
ad 2.1.5 Bestemmelsen skal sikre klienten imod, at det senere viser sig at mangle  

 relevant rådgivningsmæssig bistand til sagens gennemførelse med deraf  

 følgende ekstraudgifter til rådgivning.
Med ordene »speciel  

 rådgivning« tænkes på sådan særlig konsulent- eller specialistbistand  

 inden for opgaveløsningen, som klienten normalt ikke vil have mulighed for at  

 kende nødvendigheden af.
Bestemmelsen indeholder ikke et krav om  

 oplysningspligt med hensyn til sådanne rådgivere, som klienten normalt må  

 forudsættes at vide skal tilknyttes løsningen af sagen (som fx arkitekt,  

 landskabsarkitekt, konstruktions- og installationsingeniør).
2.1.6 Klienten kan ændre opgaven eller grundlaget for denne.
Medfører  

 ændringen et ikke uvæsentligt merarbejde, har rådgiveren krav på tilsvarende  

 regulering af honoraret.
 Kravet skal fremsættes umiddelbart efter, at det kan erkendes, at  

 merarbejdet ikke er uvæsentligt.
ad 2.1.6 Spørgsmålet om regulering af tidsfrister nævnes ikke i bestemmelsen, idet  

 dette forhold er omhandlet i bestemmelserne i 5.2.
2.2 Rådgivningens former 2.2.1 Delt rådgivning Ved delt rådgivning forstås en rådgivningsform, hvor den samlede opgave  

 løses af flere rådgivere, der hver især har indgået aftale med klienten.
2.2.2 Totalrådgivning Ved »totalrådgivning« forstås en rådgivningsform, hvor een  

 rådgiver eller en gruppe af selvstændige rådgivere under een aftale med  

 klienten påtager sig løsning af samtlige eller de væsentligste  

 rådgivningsopgaver ved et projekt.
2.3 Rådgivningens faser 2.3.1 Ved løsning af opgaver kan rådgivende bistand ydes i følgende  

 hovedfaser:
1. Programfasen 2. Forslagsfasen 3. Projekteringsfasen 4. Udførelsesfasen 5. Brugsfasen Indholdet og eventuel underinddeling af de enkelte hovedfaser skal fremgå  

 af rådgivningsaftalen.
ad 2.3.1 Med denne faseopdeling tilsigtes en trinvis opbygning af projektet,  

 således at klienten ved sin godkendelse af arbejdet i hver fase kan sikre  

 sig, at grundlaget for det mere detaljerede arbejde i den efterfølgende fase  

 er i overensstemmelse med alle fordringer til opgaven.
2.3.2 De enkelte faser gennemløbes hver for sig og afsluttes med  

 anskueliggørende materiale.
På grundlag heraf træffer klienten beslutning om  

 fortsættelse.
2.4 Forhold under rådgivningen 2.4.1 Rådgiveren er pligtig at samarbejde med de øvrige rådgivere, som  

 måtte være tilknyttet sagen.
 Til at forestå koordineringen af de tekniske rådgiveres og  

 specialkonsulenters ydelser og til varetagelse af kontakten mellem klienten  

 og de enkelte rådgivere udpeges en projekteringsleder.
 Til at forestå den økonomiske og tidsmæssige styring under udførelsen,  

 herunder koordineringen af de tekniske rådgiveres fagtilsyn, udpeges en  

 byggeleder.
ad 2.4.1 Omfanget af byggelederens arbejdsopgaver, kompetence- og ansvarsforhold  

 aftales i det enkelte tilfælde.
Det skal i denne forbindelse aftales,  

 hvorvidt byggeledelsen varetager bygherrens koordinering af  

 sikkerhedsarbejdet.
 Hvis fagtilsynet overdrages til en anden rådgiver end den projekterende,  

 må kompetence- og ansvarsforholdene mellem dennes projektopfølgning og  

 fagtilsynet nærmere fastlægges.
 2.4.2 Projekteringslederen vil normalt være den af rådgiverne, der i  

 forbindelse med projektets tilblivelse forestår de grundlæggende  

 projekteringsarbejder, hvortil de øvrige rådgivere hver bidrager inden for  

 deres speciale.
 Ved delt rådgivning udpeger klienten projekteringslederen efter  

 indstilling fra de tekniske rådgivere, der på tidspunktet for udpegningen er  

 knyttet til opgaven.
 Aftaler med senere til opgaven knyttede rådgivere indgås af klienten efter  

 samråd med projekteringslederen.
 Byggeledelsen forestås af en rådgiver, som vælges af klienten i samråd med  

 projekteringslederen, enten blandt de på sagen involverede rådgivere, eller  

 uden for deres kreds.
 Projekteringslederen/byggelederen overtager ikke ansvar for fejl og  

 forsømmelser i de enkelte rådgiveres arbejde.
 Finder en rådgiver, at hans synspunkter under projekteringen tilsidesættes  

 væsentligt af projekteringslederen, skal han sammen med denne forelægge  

 problemet for klienten.
 Finder en rådgiver, at hans synspunkter under udførelsen tilsidesættes  

 væsentligt af projekteringslederen/byggelederen, skal han sammen med denne  

 eller disse forelægge problemet for klienten.
 Disse forelæggelser skal være baseret på en skriftlig redegørelse, der  

 indeholder begge parters synspunkter.
 Henskyder klienten afgørelsen til rådgiverne, er projekteringslederens  

 afgørelse endelig.
 2.4.3 Ved totalrådgivning er projekteringsledelsen inkluderet i  

 rådgivningsydelsen, og udpegningen af projekteringsleder er et internt  

 rådgiveranliggende.
 2.4.4 Rådgiveren deltager i de møder og forhandlinger med myndigheder og  

 andre, som opgavens løsning kræver.
 Rådgiveren holder klienten løbende orienteret om opgavens løsning og skal  

 straks underrette ham, hvis der opstår vanskelighed ved at løse opgaven som  

 aftalt.
 2.4.5 Rådgiveren kan anvende fremmed bistand til løsning af opgaven, hvor  

 der er sædvane herfor, eller hvor bistanden er af mindre væsentlig betydning.
 Med mindre andet er aftalt med klienten, betales sådan bistand af  

 rådgiveren, og denne hæfter for bistanden som for eget arbejde.
3. HONORERING 3.0 Generelt 3.0.1 For løsning af den opgave, som er overladt rådgiveren, oppebærer  

 denne et honorar, hvis beregningsgrundlag eller størrelse fastsættes i  

 aftalen med klienten.
3.0.2 Honoraret skal i forhold til såvel klienten som rådgiveren være  

 rimeligt.
Honoraret skal dække opgavens forsvarlige gennemførelse og en  

 fyldestgørende varetagelse af klientens interesser.
 3.0.3 Rådgiveren har krav på honoraret for hele den aftalte  

 bistandsydelse, dog under iagttagelse af reglerne om ophævelse, udskydelse,  

 misligholdelse og standsning, jf. afsnit 7 og 8. Det bevirker ikke fradrag i  

 honoraret, at enkelte ydelser i en fase ikke har foreligget særskilt, hvis  

 den aftalte opgave er løst på fyldestgørende måde.
3.1. Honorarformer 3.1.1 Hovedformer ad 3.1.1 Ved aftale om honorar er det en forudsætning, at omfanget og indholdet af  

 og tidsplan for rådgiverens opgave er defineret.
 Denne forudsætning er dog ikke nødvendig med hensyn til honorar efter  

 regning og skønsmæssigt fastsat honorar, jf. pkt. 3.1.1.3 og 3.1.1.5.
3.1.1.1 Fast honorar Ved fast honorar forstås en mellem klienten og rådgiveren aftalt fast sum  

 som honorar.
Honoraret kan kun forlanges revideret, såfremt der sker  

 ændringer i aftalens forudsætninger.
3.1.1.2 Honorar baseret på fysiske enheder Herved forstås et honorar, der fremkommer som et produkt af et enhedsbeløb  

 og et antal fysiske enheder.
ad 3.1.1.2 Fysiske enheder, der lægges til grund for aftalen kan være m2-etageareal,  

 m3-bygningsvolumen.
3.1.1.3 Honorar efter regning Herved forstås et honorar udregnet på grundlag af den tid, der er anvendt  

 til opgavens løsning.
 Anvendes på opgaven elektronisk databehandling (edb) eller andet  

 specialudstyr, afregnes for medarbejdere og indehavere som oven for angivet,  

 medens brug af edb-anlæg og edb-programmer godtgøres efter nærmere aftale.
ad 3.1.1.3 Efter aftale med klienten opstiller rådgiveren fase for fase budget for  

 bistanden.
Rådgiveren skal underrette klienten om ændringer til budgettet, så  

 snart det kan forudses, at en ændring vil være nødvendig.
3.1.1.4 Honorar efter byggeudgift Herved forstås et honorar, der fremkommer som en procentdel af  

 byggeudgiften.
ad 3.1.1.4 Beskæftigelsesforholdene i byggefagene og/eller arbejdspladsens  

 geografiske beliggenhed kan hver for sig påvirke licitationsresultatet,  

 således at entreprisesummen bliver væsentlig afvigende fra et af klienten og  

 rådgiveren fastlagt overslag.
Hvor sådanne forhold - eller andre forhold, der  

 forventes i væsentlig grad at påvirke licitationsresultatet - kan påregnes at  

 foreligge, kan der mellem klient og rådgiver indgås aftale om korrektion af  

 byggeudgiften, der imødegår disse forhold.
3.1.1.5 Skønsmæssigt fastsat honorar Herved forstås et honorar, der efter aftale mellem klient og rådgiver  

 fastsættes af rådgiveren under hensyn til arbejdets art og økonomiske  

 betydning.
ad 3.1.1.5 Honorarformen kan fx anvendes ved honorarberegning for udviklingsarbejder,  

 syns- og skønsforretninger, konsultationer o.l.
3.1.2 Kombinerede former 3.1.2.1 Blandingshonorar Ved blandingshonorar forstås en honoreringsform, hvor den eller de enkelte  

 bistandsydelser honoreres efter en kombination af forskellige honorarformer.
3.1.2.2 Delt honorar Ved delt honorar forstås en honoreringsform, hvorefter forskellige dele af  

 den rådgivendes samlede bistand honoreres efter forskellige honorarformer.
3.1.3 Honorar ved genanvendelse Herved forstås et honorar aftalt mellem klient og rådgiver i forbindelse  

 med, at et projekt eller begrænsede dele heraf, på et senere tidspunkt uden  

 ændringer, genanvendes til nye opgaver for samme klient.
Honoraret dækker  

 anvendelsen af projektet og det ansvar, der er forbundet med de i  

 projektmaterialet indeholdte anvisninger og beregninger.
ad 3.1.3 Bestemmelsen finder ikke anvendelse ved samlede bygningskomplekser der  

 udføres under eet eller udføres som etapebyggeri, idet genanvendelsesmomentet  

 forudsættes kompenseret i forhold til opgavens størrelse.
 Ved »begrænsede dele« af projektet forstås projektdele, der  

 naturligt kan udskilles af projektet.
3.2 Udlæg 3.2.1 Rådgiverens honorar omfatter ikke de udlæg, som rådgiveren anviser  

 eller afholder på klientens vegne i forbindelse med sagens gennemførelse.
 3.2.2 Som udlæg betragtes:
ad a) Det forudsættes, at der i den enkelte aftale sker en nærmere præcisering  

 vedrørende omfanget af rejser og rejsemåder (tog, skib, fly, bil) samt  

 fraværsgodtgørelse og udstationeringsudgifter.
Udgifter til eventuelle studierejser refunderes efter aftale med klienten.
 Udgifter til reproduktion af materiale til gensidig orientering af  

 rådgiverne ved delt rådgivning, med mindre anden aftale indgås.
 Udgifter til mangfoldiggørelse af beskrivelser, regnskabsudskrifter,  

 mødereferater o.lign.
ad b) Udgifterne betragtes også som udlæg, når reproduktionen og  

 mangfoldiggørelsen finder sted på rådgiverens tegnestue.
Ved totalrådgivning  

 betragtes reproduktion af materiale til gensidig orientering af  

 rådgivningsgruppens medlemmer som reproduktion af materiale til egen  

 anvendelse.
 Der kan i rådgivningsaftalen træffes bestemmelse om, at reproduktion  

 refunderes rådgiverne med en procentsats af rådgivernes honorar eller evt.  

 med et fast beløb.
3.2.3 Regninger vedrørende udgifter som anført i 3.2.2, pkt. b), c), d),  

 e) anvises normalt af rådgiveren.
Såfremt rådgiveren efter aftale med  

 klienten udlægger beløbet, refunderes dette med tillæg på 5%. Dette gælder  

 dog ikke egne regninger.
Om udbetaling af udlæg, se 3.4.
 3.2.4 Eventuelle andre, i forbindelse med bistanden, opståede udgifter, ud  

 over de under 3.2.2 nævnte refunderes efter aftale med klienten.
3.3 Merværdiafgift 3.3.1 De rådgiveren tilkommende honorarer, udlæg mv. betales med tillæg af  

 merværdiafgift efter de gældende bestemmelser.
3.4 Udbetaling Rådgiverens honorar for de af ham præsterede ydelser forfalder til  

 udbetaling i henhold til den procentvise fordeling af honoraret som  

 specificeret i rådgivningsaftalen.
Rådgiveren er berettiget til at kræve honorar for de af ham præsterede  

 ydelser betalt a conto månedsvis bagud.
Acontobegæringen må ikke overstige  

 honoraret for de af ham på ethvert tidspunkt præsterede ydelser inden for den  

 enkelte fase.
Ved arbejder, hvor rådgiverens ydelse gennem alle faser, eller  

 dele heraf, er knyttet til en projekteringstidsplan, kan klienten eller  

 rådgiveren fordre, at der til denne knyttes en stipuleret månedlig  

 udbetalingsplan.
 Hvor der er pålignet rådgiveren en dagbod for tidsfristoverskridelser i  

 forbindelse med en forud fastlagt projekteringstidsplan, skal der til  

 tidsplanen knyttes en udbetalingsplan.
 Rådgiveren er berettiget til at kræve afholdte udlæg betalt månedsvis  

 bagud.
 Betaler klienten ikke rådgiverens acontobegæring eller udlæg inden 30 dage  

 efter modtagelsen, eller slutregning inden 3 måneder efter modtagelsen,  

 påløber derefter en rente svarende til den sats, som er gældende efter Lov om  

 renter.
ad 3.4 Der træffes i den enkelte aftale bestemmelse om, hvorvidt  

 sikkerhedsstillelse, fx i form af bankgaranti eller tilbagehold, for  

 rådgiverens ydelse og/eller klientens betaling bør etableres.
 Såfremt rådgiverens sikkerhedsstillelse sker ved tilbageholdelse i  

 honoraret, forrentes det tilbageholdte beløb med en rente svarende til den  

 sats som er gældende efter Lov om renter.
4. OPHAVSRET 4.1 Klienten er i det omfang, det er aftalt eller forudsat i aftalen,  

 berettiget til at anvende det materiale, som er udarbejdet for opgavens  

 løsning.
Rådgiveren har i øvrigt alle rettigheder over sine ideer og det  

 materiale, han har udarbejdet.
ad 4.1 Med bestemmelserne i kapitel 4 er tilsigtet en gengivelse af de i Lov om  

 ophavsret samt markedsføringslov herom gældende bestemmelser.
4.2 Rådgiveren må ikke uden klientens samtykke offentliggøre det af ham  

 udarbejdede materiale eller dele heraf, før opgaven er løst.
Klienten er  

 pligtig at forelægge rådgiveren formen for eventuel offentliggørelse af det  

 af denne udarbejdede materiale, inden offentliggørelse finder sted.
 4.3 Ved offentlig gengivelse af det af rådgiveren udarbejdede materiale  

 eller dele heraf såvel som ved offentlig gengivelse af bygninger eller anlæg,  

 hvortil rådgiverens materiale er anvendt, skal rådgiverens navn anføres.
 4.4 I det omfang, rådgiveren i henhold til aftalen foretager tværgående  

 undersøgelser, omfattende funktionsanalyser og lignende, er klienten  

 berettiget til at disponere over det herved fremkomne materiale.
ad 4.4 Bestemmelsen tager sigte på at klargøre forholdet, hvor fx offentlige  

 myndigheder gennemfører udredninger, forsøgsvirksomhed mv.
5. TIDSFRISTER 5.1 I aftalen kan der fastsættes tidsfrister for rådgiverens løsning af  

 opgaven eller for dele af denne, for beslutninger, som klienten skal træffe,  

 for klientens afgivelse af materiale, som er nødvendig for opgavens løsning,  

 samt for klientens egne ydelser.
ad 5.1 Aftale om tidsfrister vil normalt ikke være hensigtsmæssig i  

 forslagsfasen.
 5.2 Rådgiveren kan kræve forlængelse af aftalte tidsfrister, når løsningen  

 af opgaven forsinkes:
ad 5.2 f) Bestemmelsen tilsigter i en forenklet form at gengive en force  

 majeure-regel, jf. tillige principperne i Købelovens § 24.
 5.3 Rådgiveren kan kun påberåbe sig bestemmelserne i pkt. 5.2 i det  

 omfang, han ved rimelige dispositioner har søgt at hindre eller begrænse  

 forsinkelsen.
 5.4 Rådgiveren skal ufortøvet skriftligt meddele klienten, når han anser  

 sig berettiget til forlængelse af tidsfrister, og på forlangende godtgøre, at  

 forsinkelsen skyldes et forhold, der berettiger til fristforlængelse.
 5.5 Klienten kan kræve forlængelse af tidsfrister, når ham påhvilende  

 ydelser eller beslutninger forsinkes:
 I givet fald gælder også bestemmelserne i 5.3 og 5.4 for klienten.
ad 5.5 Formuleringsforskellene i 5.5 a) og b) i forhold til 5.2 d) og e) er  

 begrundet i, at udeblivelsen af bevillinger eller offentlige tilskud,  

 bevillingsnedskæringer o.lign. ikke kan give en offentlig eller offentligt  

 støttet klient fristforlængelse.
 Som yderligere eksempel på offentlige myndigheder kan nævnes  

 Arbejdstilsynet.
 5.6 Såfremt en tidsfristforlængelse er længere end to år, er rådgiveren  

 berettiget til at anse opgaven for standset, jf. 7.1.3.
6. ANSVAR 6.1 Ansvar for tidsfristoverskridelser 6.1.1 I aftalen kan fastsættes en dagbod, som rådgiveren er pligtig at  

 betale klienten, hvis rådgiveren overskrider fastsatte tidsfrister uden at  

 have krav på tidsfristforlængelse, jf. 5.2. Erstatningskrav for forsinkelse  

 kan ikke rejses ud over dagbodens beløb.
Er dagbod ikke fastsat, er  

 rådgiveren i de nævnte tilfælde ansvarlig for tab efter dansk rets  

 almindelige regler om forsinkelse, jf. 6.2.2-6.2.8.
 6.1.2 Overskrider klienten tidsfrister som i 5.1 bestemt uden at have krav  

 på fristforlængelse efter 5.5, er han pligtig at erstatte rådgiveren lidte  

 tab efter dansk rets almindelige erstatningsregler.
6.1.3 Er dagbod aftalt, og ønsker klienten at gøre gældende, at rådgiveren  

 har overskredet en tidsfrist, er klienten pligtig skriftligt at fremsætte  

 krav om betaling af bod med angivelse af bodens størrelse inden 30 dage efter  

 det tidspunkt, hvortil løsningen eller den pågældende del af løsningen skulle  

 have været præsteret.
Fremsættes kravet ikke som nævnt, er klienten afskåret  

 fra at kræve dagbod.
ad 6.1.3 Bestemmelsen tjener til at sikre rådgiveren imod, at  

 klienten fremsætter dagbodskrav på et tidspunkt, hvor rådgiveren ikke længere  

 har mulighed for at fremskaffe oplysninger, der kan støtte hans eventuelle  

 påstand om, at dagbod ikke er forskyldt.
Såfremt krav om dagbod er rejst og  

 størrelsen angivet inden for den nævnte frist, vil dagbodsbeløbet kunne  

 bringes i modregning over for rådgiverens krav på klienten under forudsætning  

 af, at de almindelige betingelser for modregning er opfyldt.
6.2 Ansvar for fejl og forsømmelser 6.2.1 Rådgiveren er ansvarlig efter dansk rets almindelige  

 erstatningsregler for fejl og forsømmelser ved opgavens løsning.
ad 6.2.1 Reglen er formuleret som en »retsstandard«, og det er henskudt  

 til praksis ved voldgiftsret og domstole at formulere reglens detaljerede  

 indhold.
I den hidtidige Vedtægt for arkitektvirksomhed og i Almindelige  

 Bestemmelser for rådgivende Ingeniørvirksomhed fremhæves:
at rådgiveren er ansvarlig for skader, som opstår i forbindelse  

 med arbejde, han har påtaget sig, når skaden skyldes hans eller hans folks  

 mangel på fornøden faglig dygtighed eller omhu, at rådgiveren således ikke hæfter for skader, der opstår som følge  

 af forhold, der ikke kan betragtes som almindeligt kendt inden for fagkredse,  

 for hændelige skader og ej heller for fejl, begået af bygherren eller af  

 andre af denne engagerede.
Den teknologiske udvikling inden for bygge- og  

 anlægsarbejder sammenholdt med de stadigt stigende krav til byggeriernes  

 økonomi har i ansvarsmæssige henseende skabt et særligt problem omkring  

 risikoen ved anvendelse af nye materialer og metoder i et forsøg på at  

 billiggøre byggerierne.
En sådan anvendelse af nye materialer og metoder sker  

 primært på bygherrens risiko og kun, hvor rådgiveren i sin rådgivning om valg  

 af nye materialer og metoder har handlet uforsvarligt - herunder i  

 forbindelse med sin information af klienten - kan rådgiveren gøres ansvarlig  

 for de skader, som følger af en sådan rådgivning.
 Da såvel bemærkningerne i Vedtægt for arkitektvirksomhed og i Almindelige  

 Bestemmelser for rådgivende Ingeniørvirksomhed som bemærkningerne med hensyn  

 til nye materialer følger af de almindelige erstatningsretslige regler, er  

 der ikke i teksten medtaget særlige bemærkninger herom.
 6.2.2 Der kan træffes aftale imellem klienten og rådgiveren om størrelsen  

 af rådgiverens ansvar og om rådgiveransvarets forsikringsdækning.
ad 6.2.2 Med den uensartethed, som karakteriserer bygge- og anlægsopgaver, er det  

 fundet rigtigt at overlade det til forhandling i den konkrete sag at bedømme  

 størrelsen af en mulig ansvarsbegrænsning samt indhold og omfang af  

 forsikringsdækningen af rådgiveransvaret.
Er der ikke indgået aftale mellem  

 klienten og rådgiveren om størrelsen af rådgiverens ansvar, er dette  

 reguleret af erstatningsrettens almindelige regler, jf. 6.2.1.
6.2.3.1 Rådgiverens ansvar ophører 5 år efter afslutningen af den  

 rådgivningsopgave, som fejlen eller forsømmelsen vedrører.
Ved rådgivning i  

 forbindelse med udførelsen af bygninger og anlæg ophører rådgiveransvaret dog  

 5 år efter afleveringen af den bygning eller det anlæg, fejlen eller  

 forsømmelsen vedrører.
ad 6.2.3.1 Bestemmelsen omfatter primært skjulte fejl, idet synlige fejl er dækket af  

 reklamationsreglen i pkt. 6.2.3.2.
 Ved begrebet aflevering sigtes til de i Almindelige Betingelser for  

 Arbejder og Leverancer indeholdte regler for aflevering af byggerier og  

 anlæg.
 Forældelse afbrydes ved simpelt påkrav, jf. princippet i Købelovens § 54.  

 I tilfælde af, at rådgiveren har handlet svigagtigt eller groft uagtsomt,  

 gælder dansk rets almindelige regler om forældelse af ansvar.
 6.2.3.2 Klienten mister retten til at gøre ansvar gældende imod  

 rådgiveren, såfremt klienten ikke skriftligt reklamerer over for rådgiveren,  

 så snart klienten er eller burde være blevet opmærksom på tilstedeværelsen af  

 rådgiverens mulige erstatningsansvar.
ad 6.2.3.2 Denne reklamationsregel svarer til bestemmelsen i Købelovens § 52 og i  

 Almindelige Betingelser for Arbejder og Leverancer § 22, stk. 4.
 6.2.4 Rådgiveren hæfter ikke for driftstab, avancetab eller andet  

 indirekte tab.
 6.2.5 Er foruden rådgiveren en eller flere andre ansvarlige over for  

 klienten for et tab i forbindelse med et bygge- eller anlægsarbejde eller  

 forberedelsen hertil, da hæfter rådgiveren kun for så stor en del af  

 klientens tab, som svarer til den del af den samlede skyld, der er udvist af  

 rådgiveren.
ad 6.2.5 Bestemmelsen indfører i tilfælde af, at flere er ansvarlige, et  

 prorata-ansvar i modsætning til dansk rets almindelige regel om solidarisk  

 hæftelse for skadelidtes tab (med efterfølgende regres mellem skadevolderne).
 Bestemmelsen er ikke anvendelig på de enkelte rådgivere i et  

 totalrådgivningsforhold, jf. 6.2.8.
6.2.6.1 Har rådgiveren på klientens vegne påtaget sig at udøve tilsyn med,  

 at aftalte ydelser er kontraktmæssige, er han kun ansvarlig for det tab,  

 klienten måtte lide ved, at rådgiveren ikke rettidigt har påtalt, at en  

 ydelse ikke er kontraktmæssig.
Rådgiverens ansvar er - medmindre andet er  

 aftalt - begrænset til et beløb på 2,5 mio kroner.
ad 6.2.6.1 Bestemmelsen er udtryk for, at rådgiveren for tilsynsfejl alene er  

 subsidiært ansvarlig i forhold til en forudsat primært ansvarlig entreprenør,  

 og for at tilsynsansvaret er beløbsbegrænset.
 6.2.6.2 Ved eftersyn af bygninger er ansvaret - med mindre andet er aftalt  

 - begrænset til et beløb på 2,5 mio kroner.
ad 6.2.6.2 Bestemmelsen omfatter fx førsyn, ejerskiftesyn, varmesyn, 5-års eftersyn  

 og tilsvarende eftersynsopgaver.
 6.2.7 Ansvar imod rådgiverens medarbejdere kan ikke gøres gældende i  

 videre omfang, end det kan gøres gældende imod rådgiveren.
ad 6.2.7 Bestemmelsen skal sikre rådgiverens medarbejdere, som efter dansk rets  

 almindelige regler er personligt ansvarlige for fejl, som de begår, mod at  

 blive ansvarlige på de områder, hvor rådgiveren i disse »Almindelige  

 bestemmelser«, som er et særligt aftaledokument mellem han og klienten,  

 i forskellig henseende har begrænset sit ansvar.
6.2.8 Udøves totalrådgivning af en gruppe, jf. 2.2.2, hæfter gruppens  

 medlemmer over for klienten solidarisk for opgavens løsning og optræder over  

 for klienten som een rådgiver.
Gruppen udpeger en leder, som optræder på  

 gruppens vegne i forhold til klienten.
ad 6.2.8 Bestemmelsen fastslår, at i de tilfælde, hvor totalrådgivning udøves af  

 flere rådgivere, hæfter disse alle fuldt ud for opgavens løsning.
Den  

 solidariske hæftelse vedrører såvel naturalopfyldelse af rådgivningsaftalen  

 som ansvaret for fejl og forsømmelser og eventuelt ansvar for overskridelse  

 af tidsfrister, alt dog i overensstemmelse med reglerne i afsnit 6. I de  

 tilfælde, hvor totalrådgivning udøves af een rådgiver, er denne ansvarlig for  

 de rådgivningsfirmaer, han eventuelt måtte inddrage i arbejdet.
7. UDSKYDELSE OG STANDSNING AF OPGAVER 7.1 Udskydelse af opgaver 7.1.1 Udskydes løsningen af en opgave efter at løsningen af opgaven er  

 påbegyndt, uden at udskydelsen skyldes rådgiverens forhold, er rådgiveren  

 berettiget til - foruden honorar for det indtil udskydelsen udførte arbejde -  

 at kræve de udgifter dækket, som han får i anledning af, at opgaven udskydes,  

 herunder løn til overflødiggjort arbejdskraft og leje af overflødiggjorte  

 lokaler.
Rådgiveren er pligtig at søge disse udgifter begrænset mest muligt.
ad 7.1.1 Det er en betingelse, at rådgiveren har lidt et tab, og bevisbyrden herfor  

 påhviler rådgiveren.
Lønudgifter omfatter både løn til medarbejdere og  

 indehavere.
 7.1.2 Genoptages en opgave, som har været udskudt, er rådgiveren  

 berettiget til at kræve honorar for det merarbejde, som er forbundet med  

 opgavens genoptagelse.
ad 7.1.2 Det påhviler rådgiveren at godtgøre, at der foreligger merarbejde.
 7.1.3 Stilles løsningen af en opgave i bero i mere end to år, er  

 rådgiveren berettiget til at anse opgaven for standset.
7.2 Standsning af opgaver 7.2.1 Standses en påbegyndt opgave, har rådgiveren krav på dækning af  

 udgifter som bestemt i pkt. 7.1.1.
 Standses en opgave, efter at projekteringen er påbegyndt, har rådgiveren  

 tillige krav på en rimelig godtgørelse for klientens anvendelse af det af  

 rådgiveren udarbejdede materiale eller dele deraf, jf. 7.2.3.
ad 7.2.1 I relation til 7.2, anses projektering for påbegyndt, når rådgiveren er  

 anmodet om at fortsætte opgavens løsning efter godkendt projektforslag.
 7.2.2 Standses en opgave, før projekteringen er påbegyndt, er klienten  

 berettiget til for sagens fortsættelse at anvende analyser og beregninger og  

 andet materiale, hvori forudsætninger for opgavens løsning indeholdes.
 7.2.3 Standses en opgave, efter at projekteringen er påbegyndt, er  

 klienten berettiget til for den påbegyndte sag at anvende det af rådgiveren  

 udarbejdede materiale eller dele heraf.
ad 7.2.3 Det er en forudsætning, at klienten har opfyldt de ham i henhold til 7.2.1  

 påhvilende økonomiske forpligtelser.
Betaling for anvendelsen fastlægges ved aftale mellem klient og rådgiver.
 7.2.4 I tilfælde, hvor klienten, jf. 7.2.2 og 7.2.3, fortsat ønsker at  

 gøre brug af det af rådgiveren udarbejdede materiale, er denne berettiget til  

 at kræve, at hans navn ikke må benyttes i forbindelse med materialets  

 fortsatte anvendelse.
 7.2.5 Standses en opgave, før projekteringen er afsluttet, og ønsker  

 klienten fortsat at gøre brug af det af rådgiveren udarbejdede materiale, er  

 denne ikke ansvarlig for materialets fortsatte brug, uanset eventuelle fejl  

 eller mangler i det før opgavens standsning udarbejdede materiale.
7.2.6 Uanset det i 7.2.3 fastsatte er klienten ikke berettiget til at lade  

 det før standsningen udarbejdede materiale anvende som grundlag for en  

 produktion med salg for øje.
Dette gælder også i tilfælde, hvor rådgiverens  

 bistand, jf. 4.1, omfatter udviklingen af produkter med produktion og salg  

 for øje.
8. MISLIGHOLDELSE 8.1 Gør rådgiveren sig skyldig i væsentlig misligholdelse af aftalen med  

 klienten, eller gør han sig skyldig i en sådan adfærd, at han ikke billigvis  

 kan fordre at fortsætte som rådgiver for klienten, er denne berettiget til  

 straks at ophæve rådgivningsaftalen.
ad 8.1 Som eksempler kan nævnes:
 Groft brud på tillidsforholdet, jf. 1.1.1. Rådgiverens konkurs eller anden  

 alvorlig økonomisk usoliditet.
 Rådgiverens svigtende tekniske forudsætninger for opgavens gennemførelse.
 8.2 Ophæves aftalen efter 8.1, har rådgiveren kun krav på honorar for så  

 stor en del af det før ophævelsen udførte arbejde, som er anvendeligt for  

 klienten i forbindelse med den samlede opgaves løsning.
8.3 Ophæves aftalen efter 8.1, har klienten krav på dækning af sit tab  

 efter dansk rets almindelige regler.
Desuden finder bestemmelserne i 7.2.2,  

 7.2.3, 7.2.4 og 7.2.5 anvendelse.
8.4 Gør klienten sig skyldig i væsentlig misligholdelse af aftalen med  

 rådgiveren, eller gør han sig i øvrigt skyldig i en sådan adfærd, at det ikke  

 billigvis kan fordres, at rådgiveren fortsætter sit hverv, er rådgiveren  

 berettiget til at ophæve rådgivningsaftalen.
I så fald forholdes der mellem  

 parterne som ved standsning af opgaver.
9. TVISTER 9.0.1 Tvister mellem klienten og rådgiveren i anledning af løsningen af  

 opgaven - jf. dog 9.0.3 - afgøres endeligt og bindende af den i Almindelige  

 Betingelser for Arbejder og Leverancer (AB 72) § 31, hjemlede voldgiftsret i  

 overensstemmelse med de for voldgiftsretten fastsatte regler.
ad 9.0.1 Bestemmelsen tilsigter at gøre Byggeriets Voldgiftsret kompetent med  

 hensyn til tvister imellem rådgiveren og hans klient, således at alle tvister  

 inden for bygge- og anlægsvirksomheden henhører under voldgiftsrettens  

 kompetence.
Ifølge 9.0.3 kan rene honorartvister afgøres ved et af organisationerne  

 etableret rets-, honorar- eller responsumudvalg.
Denne undtagelse er indsat  

 for at undgå at belaste voldgiftsretten med sager, der alene vedrører  

 honorarberegning.
Bestemmelsen i 9.0.3 fastslår, at voldgiftsretten i rene  

 honorartvister mindst skal kunne fungere som appelinstans over for  

 organisationsorganerne.
 9.0.2 Syn og skøn kan inden for det i 9.0.1 omhandlede sagsområde udmeldes  

 i overensstemmelse med de herfor i Almindelige Betingelser for Arbejder og  

 Leverancer (AB 72) § 30, indeholdte regler til konstatering af omfanget og  

 beskaffenheden af det af rådgiveren faktisk udførte arbejde eller dele heraf.
 9.0.3 Såfremt der i en rådgivningsaftale, jf. 2.1, ikke er truffet  

 beslutning om behandling af honorartvister, skal disse behandles af et af  

 organisationen herfor nedsat permanent udvalg.
 Honorartvister behandlet af ovennævnte udvalg kan af såvel klient som  

 rådgiver indbringes for voldgiftsretten som appelinstans.
 Såfremt rådgiverens honorar er gjort gældende som modkrav over for et af  

 klienten fremsat erstatningskrav for forsinkelser, fejl eller mangler ved  

 løsningen af opgaven, kan honorartvister alene behandles ved voldgiftsretten.
