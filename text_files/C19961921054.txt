(Til samtlige kommuner) I brev af 11. oktober 1996 orienterede Socialministeriet kommunerne om, at  

 der med virkning fra 1. januar 1997 forestod ændringer i reglerne om  

 hjælpemidler efter bistandslovens § 58, og at reglen i  

 hjælpemiddelbekendtgørelsens § 18 om hjælp til betaling af telefonabonnement  

 ville blive ophævet.
 I den forbindelse bad Socialministeriet kommunerne om at orientere  

 borgerne om de ændrede regler, og om at henlede pensionisternes opmærksomhed  

 på muligheden for at søge personlige tillæg til betalingen af abonnementet.
 På grundlag af en del henvendelser fra borgere har Socialministeriet ved  

 et rundspørge til en række kommuner fået oplyst, at ikke alle kommuner har  

 orienteret pensionister, der modtager hjælp til betaling af  

 telefonabonnement, om muligheden for i fremtiden evt. at søge hjælp til  

 dækning af abonnementsafgiften som personligt tillæg til pensionen.
 På denne foranledning skal Socialministeriet henstille til kommunerne, at  

 der gives en sådan orientering.
 Ophævelsen af hjælpemiddelbekendtgørelsens § 18 fremgår af  

 Socialministeriets bekendtgørelse nr. 918 af 18. oktober 1996 om ændring af  

 bekendtgørelse om ydelse af hjælpemidler efter bistandslovens § 58.
