Bekendtgørelse om Plantenyhedsnævnet I medfør af § 22, stk. 2, i lov om plantenyheder, jf. lovbekendtgørelse nr. 10 af 4. januar 2017, som ændret ved lov nr. 809 af 9. juni 2020, og § 5, stk. 2, i lov nr. 58 af 28. januar 2020 om planter og plantesundhed m.v., som ændret ved lov nr. 809 af 9. juni 2020, fastsættes efter bemyndigelse og efter bemyndigelse i henhold til § 5, stk. 1, nr. 23, i bekendtgørelse nr. 1273 af 27. november 2017 om Landbrugsstyrelsens opgaver og beføjelser:
Kapitel 1 Opgaver § 1. Plantenyhedsnævnet administrerer, i overensstemmelse med lov om plantenyheder, bestemmelser i lovens kapitel 2 og 3 om anmeldelse og godkendelse af sorter til optagelse i Plantenyhedsregistret.
 § 2. Plantenyhedsnævnet træffer afgørelse efter kapitel 2 og 5 i den til enhver tid gældende bekendtgørelse om en officiel fortegnelse over godkendte sorter af landbrugsplante-, frugtplante- og grønsagsarter (sortslisten).
 § 3. Plantenyhedsnævnet træffer afgørelse om certificering af planteformeringsmateriale efter reglerne i den til enhver til gældende bekendtgørelse om markfrø, bekendtgørelse om sædekorn og bekendtgørelse om grønsagsfrø, jf. dog § 12.
Kapitel 2 Sammensætning § 4. Plantenyhedsnævnet består af 5 medlemmer, der udnævnes af Landbrugsstyrelsen for en femårig periode.
Stk. 2. Landbrugsstyrelsen udpeger og udnævner nævnets formand.
De øvrige medlemmer udnævnes af Landbrugsstyrelsen efter indstilling fra Aarhus Universitet -Det Jordbrugsvidenskabelige Fakultet- (2 medlemmer), og Københavns Universitet (2 medlemmer).
 Stk. 3. Fratræder et medlem inden udløb af funktionsperioden, udnævnes et nyt medlem for den resterende periode.
 Stk. 4. Genudnævnelse kan finde sted.
 Stk. 5. Medlemmerne af nævnet er ulønnede og medlemmernes omkostninger i forbindelse med møder i nævnet kompenseres ikke.
§ 5. Medlemmerne af nævnet er underlagt forvaltningslovens regler om habilitet.
Medlemmerne må således ikke deltage i behandling af sager, der involverer personer eller virksomheder, hvor medlemmet har en særlig personlig eller økonomisk interesse.
Kapitel 3 Arbejdsform § 6. Plantenyhedsnævnet afholder mindst ét møde årligt.
 Stk. 2. Plantenyhedsnævnet kan indkaldes til yderligere møder efter formandens beslutning eller på begæring af mindst halvdelen af nævnets medlemmer.
§ 7. Plantenyhedsnævnets sager behandles normalt på møder.
Skriftlig behandling kan dog finde sted.
 § 8. Plantenyhedsnævnet kan indhente udtalelse fra særlig sagkyndige eller indkalde disse til at deltage i behandlingen af en sag.
 § 9. Plantenyhedsnævnets forhandlinger er fortrolige.
§ 10. Plantenyhedsnævnet træffer afgørelse ved stemmeflerhed.
I tilfælde af stemmelighed er formandens stemme afgørende.
 Stk. 2. Formanden kan træffe afgørelse på nævnets vegne i presserende sager.
Kapitel 4 Sekretariat § 11. Plantenyhedsnævnet kan udpege en privat juridisk person til at varetage sekretariatsfunktionen for Plantenyhedsnævnet.
 Stk. 2. Sekretariatets opgaver fastlægges i en samarbejdsaftale mellem Plantenyhedsnævnet og sekretariatet.
 § 12. Plantenyhedsnævnet kan beslutte, at sekretariatet kan træffe afgørelser på nævnets vegne i sager omfattet af § 3.
 Stk. 2. Hvis Plantenyhedsnævnet beslutter, at sekretariatet kan træffe afgørelser på nævnets vegne, skal afgrænsningen af og de nærmere vilkår herfor fremgå af samarbejdsaftalen mellem nævnet og sekretariatet.
Kapitel 5 Ikrafttrædelse § 13. Bekendtgørelsen træder i kraft den 1. juli 2020.
