Skriftlig fremsættelse (9. december 1999) Justitsministeren (Frank Jensen):
 Herved tillader jeg mig for Folketinget at  

 fremsætte:
 Forslag til lov om ændring af lov om dansk  

 indfødsret. (Ændring af reglerne om erhvervelse af dansk  

 indfødsret ved erklæring).
(Lovforslag nr.
L 151).
 Formålet med lovforslaget er at ændre reglerne  

 om erhvervelse af dansk indfødsret ved erklæring, således  

 at unge udlændinge, der har begået kriminalitet, ikke  

 længere får mulighed for at erhverve dansk indfødsret ved  

 at afgive erklæring over for statsamtet.
 Baggrunden for lovforslaget er den seneste tids debat om  

 det rimelige i, at unge udlændinge, der er sigtet eller dømt for  

 kriminalitet, herunder grov kriminalitet, kan få dansk  

 indfødsret efter erklæringsreglen i indfødsretslovens §  

 3. Efter denne bestemmelse stilles der nemlig ikke krav med hensyn til den  

 pågældendes vandel, således som det er tilfældet  

 efter de regler, der gælder for erhvervelse af dansk indfødsret  

 ved naturalisation.
Lovforslaget vil ikke afskære de unge  

 udlændinge fra at kunne få dansk statsborgerskab.
For nogles  

 vedkommende vil de nye regler imidlertid betyde, at de på grund af  

 kriminalitet ikke kan få dansk indfødsret ved erklæring,  

 men i stedet er henvist til at ansøge om dansk indfødsret ved  

 naturalisation, hvor der gælder visse karenstider med hensyn til  

 kriminalitet.
 Der foreslås ingen ændringer i den adgang, som  

 tidligere danske statsborgere og nordiske statsborgere har til at få  

 dansk indfødsret ved erklæring, men det præciseres i  

 lovteksten, at en person, der er dømt til udvisning, ikke kan erhverve  

 dansk indfødsret ved afgivelse af erklæring.
 Med disse ord anbefaler jeg lovforslaget til det  

 høje Tings velvillige behandling.
