Pressenævnets kendelse i sag nr. 2009-6-0875 [K] har ved presseansvarlig [A] klaget til Pressenævnet over et indslag på TV 2 Lorry den 24. maj 2009 kl. 19.30, idet klager mener, at god presseskik er tilsidesat.
Klager anser sig endvidere berettiget til at få bragt et genmæle.
 Klagen er modtaget i Pressenævnet den 13. juli 2009.
[K] fremsendte den 27. maj 2009 en mail under emnet Svar til Jyllands-Posten til TV 2 Lorry.
TV 2 Lorry var indsat som cc-modtager.
Mailen henstår ubesvaret.
 [A] har til støtte for klagen bl.a. anført, at avisen har bragt en række forkerte informationer.
På Pressenævnets henvendelse har TV 2 Lorry ved brev af 3. august 2009 anført, at mailen af 27. maj 2009 var en henvendelse til et andet medium, og at man betragtede mailen som en orientering.
Den blev derfor ikke behandlet som en klage over TV 2 Lorrys indslag.
 Pressenævnets formand udtaler:
 Klage over TV 2s regionale virksomheders overtrædelse af god presseskik og anmodning om genmæle skal rettes til mediet senest fire uger efter offentliggørelsen, jf. medieansvarsloven § 34, stk. 3, og § 36, stk. 3. Mediets afgørelse vedrørende god presseskik samt afslag på genmæle kan senest fire uger efter, at afgørelsen er kommet frem til klageren, indbringes for Pressenævnet, jf. medieansvarsloven § 40, stk. 1.
Da klagen vedrører et indslag sendt søndag den 24. maj 2009, og klagen først er modtaget i Pressenævnet 13. juli 2009, er klagen indgivet efter klagefristens udløb.
Da klagers mail af 27. maj 2009 ikke kan betragtes som en klage over TV 2 Lorry, og mediet ikke har realitetsbehandlet mailen som sådan, kan mailen ikke føre til et andet resultat.
Sagen afvises herefter som åbenbar grundløs i relation til anmodningen om genmæle, jf. medieansvarsloven § 43, stk. 2, nr. 1, og som for sen for så vidt angår spørgsmålet om god presseskik, jf. § 43, stk. 3.
