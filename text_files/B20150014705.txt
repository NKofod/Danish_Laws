Bekendtgørelse om digital kommunikation på Skatteministeriets område I medfør af § 35, stk. 1-4, i skatteforvaltningsloven, jf. lovbekendtgørelse nr. 175 af 23. februar 2011, som ændret ved lov nr. 649 af 12. juni 2013, fastsættes:
Obligatorisk digital indberetning af selvangivelsen § 1. Fysiske personer, der efter skattekontrolloven § 4, stk. 1, har pligt til at selvangive senest 1. juli i året efter indkomstårets udløb, skal indgive selvangivelsen digitalt ved brug af de digitale kanaler, som SKAT anviser, jf. dog stk. 2 og §§ 2 og 4.
 Stk. 2. Undtaget for pligten til at selvangive digitalt efter stk. 1 er fysiske personer, der ikke er moms- eller lønsumsafgiftspligtige, som er fritaget for tilslutning til Offentlig Digital Post, jf. bekendtgørelse nr. 1553 af 18. december 2013 om fritagelse af fysiske personer fra tilslutning til Offentlig Digital Post m.v. eller bekendtgørelse nr. 985 af 7. august 2013 om fritagelse af juridiske enheder med CVR-nummer samt fysiske personer med erhvervsaktiviteter for tilslutning til Digital Post.
 § 2. Pligten til at indgive selvangivelsen digitalt omfatter ikke:
 1) Selvangivelsespligtige, der er eller i løbet af indkomståret har været begrænset skattepligtige efter kildeskatteloven.
 2) Selvangivelsespligtige, der i løbet af indkomståret indtræder eller udtræder af skattepligten efter kildeskatteloven § 1.
 3) Selvangivelsespligtige efter kildeskattelovens § 1, der har skattemæssigt hjemsted i udlandet eller i løbet af indkomståret får skattemæssigt hjemsted i udlandet og for det pågældende indkomstår ønsker at blive beskattet efter reglerne om grænsegængere.
 4) Selvangivelsespligtige, der ved indkomstopgørelsen skal medregne gevinst og tab af fordringer efter reglerne om næring i kursgevinstloven.
 5) Selvangivelsespligtige, der efter regler fastsat af skatteministeren efter indstilling fra Skatterådet i medfør af skattekontrollovens § 3, stk. 1-3, har pligt til at indsende skatteregnskab sammen med selvangivelsen.
 6) Selvangivelsespligtige, der har omdannet virksomheden til selskab efter reglerne i lov om skattefri virksomhedsomdannelse og sammen med selvangivelsen indsender de selskabsretlige dokumenter, jf. § 2, stk. 1, nr. 7, i lov om skattefri virksomhedsomdannelse.
 7) Selvangivelsespligtige, der i løbet af indkomståret overdrager virksomhed efter kildeskattelovens regler om skattemæssig succession.
 8) Selvangivelsespligtige, der har modtaget erstatnings- eller forsikringssum og efter ejendomsavancebeskatningsloven skal indsende meddelelse om genopførelse af fast ejendom sammen med indkomstårets selvangivelse.
 9) Selvangivelsespligtige, der efter kursgevinstlovens § 32, stk. 3, har opgjort et tab på visse aktiebaserede finansielle kontrakter, og som kun ønsker at bruge en del af det opgjorte tab.
Ændringer i selvangivelse ved genoptagelse § 3. Hvis en fysisk person, som skal selvangive digitalt efter § 1, stk. 1, anmoder om genoptagelse efter skatteforvaltningslovens § 26, stk. 2, eller § 27, stk. 1, skal anmodningen indgives digitalt ved brug af de digitale kanaler, som SKAT anviser.
Karantæneordning § 4. En skattepligtig, der er afskåret fra at anvende Tast Selv efter retningslinjerne i SKM2010. 638. SKAT, er undtaget fra pligten i §§ 1 og 3 til at selvangive m.v. digitalt.
Selvangivelse, genoptagelse af årsopgørelse eller ændring af forskudsopgørelse kan ske ved at rette henvendelse til SKAT telefonisk, via www.skat.dk, ved brev eller ved personlig henvendelse.
Forskudsopgørelse, som er ændret på initiativ af SKAT, og årsopgørelse og de dertilhørende dokumenter § 5. Er en borger tilsluttet Offentlig Digital Post, jf. lov om Offentlig Digital Post, vil vedkommende blive adviseret af SKAT gennem den fællesoffentlige digitale postkasse for så vidt angår forskudsopgørelsen, som er ændret på initiativ af SKAT, og årsopgørelsen m.v., medmindre borgeren har oplyst e-mailadresse eller mobiltelefonnummer til SKAT, hvorefter vedkommende vil blive adviseret gennem disse kanaler.
 Stk. 2. Er borgeren fritaget for tilslutning til Offentlig Digital Post, jf. bekendtgørelse nr. 1553 af 18. december 2013 om fritagelse af fysiske personer fra tilslutning til Offentlig Digital Post m.v. eller bekendtgørelse nr. 985 af 7. august 2013 om fritagelse af juridiske enheder med CVR-nummer samt fysiske personer med erhvervsaktiviteter for tilslutning til Digital Post, vil vedkommende modtage forskudsopgørelsen, som er ændret på initiativ af SKAT, og årsopgørelsen m.v. med almindelig post.
 § 6. Krav i skattelovgivningen om skriftlighed eller underskrift anses for opfyldt, når meddelelser m.v. til SKAT sendes via TastSelv på www.skat.dk.
 § 7. Bekendtgørelsen træder i kraft den 1. marts 2015.
 Stk. 2. §§ 1 og 2 har virkning fra og med indkomståret 2015.
 Stk. 3. Bekendtgørelse nr. 255 af 20. marts 2012 om obligatorisk digital indberetning af selvangivelsen for selvstændigt erhvervsdrivende og bekendtgørelse nr. 784 af 24. juni 2010 om digital kommunikation på Skatteministeriets område ophæves den 1. marts 2015.
