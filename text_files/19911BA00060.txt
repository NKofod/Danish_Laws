Nr BSF 60 Forslag til folketingsbeslutning om afskaffelse af realrenteafgiften Fremsat af Ole Donner (FP) Kim Behnke (FP) Aage Brusgaard (FP) Kirsten  

 Jacobsen (FP) Annette Just (FP) Pia Kjærsgaard (FP) den 4. februar 1992 Folketinget pålægger regeringen i indeværende folketingsår at fremsætte lovforslag, der sikrer, at realrenteafgiften nedtrappes i 1993 og 1994 og helt afskaffes med virkning senest fra den 1. januar 1995.
Bemærkninger til forslaget Baggrund Alle Folketingets partier - med undtagelse af Fremskridtspartiet, der  

 stemte imod - vedtog i juni 1983 loven om realrenteafgift (lov om en  

 realrenteafgift af visse pensionskapitaler m.v., jf. lovbekendtgørelse nr.  

 541 af 10. juli 1991.
Realrenteafgiften er blot et enkelt, og måske det mest alvorlige, af de  

 senere års talrige anslag mod pensionsopsparingerne.
Det er under de  

 borgerlige regeringer blevet vanskeligere end nogen sinde tidligere for  

 danskerne at sikre deres alderdom igennem pensionsopsparing.
 Lovgivningen på pensionsbeskatningsområdet byggede i årene før  

 statsminister Schluters regeringsperiode på et ønske om at tilskynde  

 fremtidens pensionister mest muligt til selv at foretage pensionsopsparing i  

 de aktive år.
Således kunne de beløb, man indbetalte til en pensionsordning, fradrages i  

 den skattepligtige indkomst uanset beløbets størrelse.
Denne fradragsret er  

 gennem årene blevet begrænset på forskellig måde.
De opsparede midler  

 investeres af forsikringsselskaber, pensionskasser, pengeinstitutter m.fl. i  

 bl.a. værdipapirer.
Tidligere var de herved opnåede kursavancer skattefrie.
I  

 december 1985 vedtog et folketingsflertal regler, der skal modvirke, at der  

 opstår kursgevinster.
De beløb, der opspares i pensionsordningerne, afkaster ifølge sagens natur  

 renteindtægter, der tidligere var skattefrie.
I en årrække førte dette til en  

 stabil og fornuftig tilvækst i den kapital, der var opsparet i  

 pensionsordningerne, idet renteindtægterne var relativt høje i forhold til  

 inflationen.
Dette benyttedes som argumentation for, at et flertal i 1983 vedtog loven  

 om realrenteafgift, som trådte i kraft fra 1984. Realrenteafgiften omfatter  

 bl.a. livsforsikringsselskaber, pensionskasser og pensionsfonde samt  

 ATP-fonden, Lønmodtagernes Dyrtidsfond og Den Sociale Pensionsfond.
Desuden  

 omfatter realrenteafgiften pensionsopsparings-, selvpensionerings- og  

 indekskonti i pengeinstitutter.
Ved en lovændring har der fra 1987 været lagt et loft over afgiften.
Men  

 afgiften indbringer fortsat et meget betydeligt provenu.
Alene i 1991  

 skønnedes afgiften at tilføre staten en indtægt på 16 mia. kr., svarende til  

 knap 7 pct. af statens samlede indtægter i form af skatter og afgifter.
I  

 1992 forventes provenuet at udgøre omkring 18 mia. kr.
Ifølge beregninger fra  

 Baltica Børs, offentliggjort i januar 1992, skønnes provenuet i de kommende  

 år at udvise yderligere stigning til omkring 18,5 mia. kr. årligt i årene  

 1993-95.
Virkningen for pensionssparere og forsikringsselskaber Realrenteafgiften virker som en væsentlig udhuling af  

 pensionsopsparingens værdi, der gør det betydelig mindre attraktivt for den  

 enkelte borger at betrygge sin alderdom gennem opsparing i pensionsøjemed.  

 Dette er i sig selv en overordentlig betænkelig skadevirkning, der yderligere  

 forstærkes af den befolkningsmæssige udvikling, hvor gruppen af ældre borgere  

 i de kommende år må forventes at ville udgøre en forholdsmæssigt stadig  

 større del af befolkningen.
For forsikringsselskaberne, pensionskasser og de pengeinstitutter, der  

 tilbyder pensionsopsparingsordninger, betyder realrenteafgiften vanskelige og  

 uholdbare konkurrencebetingelser i forhold til udenlandske udbydere af  

 pensionsordninger.
Danske selskaber afskæres fra muligheden for at tilkæmpe  

 sig markedsandele på det internationale forsikringsmarked og vil samtidig  

 direkte eller indirekte komme til at mærke de ulige konkurrencebetingelser, i  

 det omfang danske pensionsopsparere nu eller i fremtiden måtte få mulighed  

 for at vælge mellem at binde midler i enten en dansk eller en udenlandsk  

 pensionsopsparing.
Dette er et overordentlig uheldigt handicap for danske  

 selskaber, set i lyset af de forretningsmæssige muligheder, der ellers er til  

 stede for at fastholde nuværende og erobre nye markedsandele på det  

 omfattende europæiske pensionsforsikringsmarked.
Den danske skattelovgivnings begrænsning i skattefradragsretten til alene  

 at omfatte forsikringer, der er omfattet af dansk skattelovgivning og  

 herunder af reglerne om realrenteafgift, vil derfor under alle omstændigheder  

 vise sig skadelig, men naturligvis særlig i det omfang nuværende eller  

 fremtidig EF-lovgivning eller afgørelser ved EF-Domstolen underkender de  

 hidtidige danske regelsæt.
Ligeledes kan der, uanset de nedenfor omtalte  

 domme ved EF-Domstolen, udvikle sig nye produkter på  

 pensionsopsparingsområdet, der sikrer, at danske pensionssparere kan foretage  

 opsparing hos realrentefri udbydere i udlandet.
Selv om de nu foreliggende  

 afgørelser fra EF-Domstolen ikke umiddelbart åbner mulighed for, at danske  

 pensionssparere på kort sigt kan nytegne pensionsordninger i udenlandske  

 selskaber eller overflytte eksisterende pensionsopsparing fra danske til  

 udenlandske institutioner, er der ingen tvivl om, at der både her i landet og  

 i udlandet vil blive arbejdet ihærdigt på at udnytte de forskelle i  

 pensionsbeskatningen, som realrenteafgiften er udtryk for.
Danske myndigheder  

 kan næppe hindre en sådan udvikling, der vil blive yderligere accentueret,  

 hvis regering og et folketingsflertal i en kortere eller længere periode  

 fastholder en uafklaret lovgivning, der reelt diskriminerer de danske  

 udbydere af pensionsordninger.
Sammenfattende må det fastslås, at opretholdelse af realrenteafgiften  

 rummer klare skadevirkninger både for pensionsopsparere og for  

 forsikringsverdenen, og det må være naturligt, at et flertal nu tager skridt  

 til at fjerne afgiften inden for et kort og på forhånd klart defineret  

 tidsrum.
Det er decideret uansvarligt, hvis man, som skatteministeren og  

 finansministeren, helt uargumenterende og krampagtigt holder fast ved  

 realrenteafgiften, alene på grund af kortsigtede provenumæssige motiver, der  

 reelt kun er udtryk for de to ministres ønske om at forbruge i dag af  

 pengemidler, der ellers skulle opspares til morgendagen.
Forholdet til EF-lovgivning Det har længe været kendt, at EF-Kommissionen anser realrenteafgiften som  

 diskriminerende og stridende mod Romtraktaten.
Det er bl.a.
EF-Kommissionens opfattelse, at uanset at beskatningsretten  

 tilkommer en forsikringstagers opholdsland, må det ikke medføre  

 skatteberegningsmetoder m.v., der er komplicerede og administrativt  

 besværlige for udenlandske selskaber.
Det er endvidere Kommissionens  

 opfattelse, at beskatningsreglerne ikke må modvirke Romtraktatens  

 bestemmelser om frie kapitalbevægelser og fjernelse af valutarestriktioner.
 Det er på denne baggrund, at der for nylig af EF-Domstolen er afsagt domme  

 i to traktatbrudssager, der var anlagt af EF-Kommissionen mod Belgien.  

 Dommene fastslår da også, at de belgiske regler er i strid med Romtraktaten.  

 Når dommene alligevel overraskende tillader Belgien at opretholde reglerne,  

 må det anses som udtryk for Domstolens pragmatiske vurdering af, at det  

 nuværende stadium i den fiskale harmonisering i EF ikke er modent til  

 indgreb, der kan ødelægge medlemslandens finansielle balance.
 De omtalte domme har været imødeset med særlig interesse her i landet,  

 fordi realrenteafgiftsloven næppe kunne opretholdes, hvis dommene var gået  

 Belgien imod.
En foreløbig, meget summarisk gennemgang af dommene tyder på, at de kun  

 repræsenterer en midlertidig retstilstand, der vil vanskeliggøre udviklingen  

 af EF's indre marked for finansielle tjenesteydelser.
Af denne grund må  

 enhver ansvarlig planlægning af den fremtidige lovgivning bygge på, at  

 EF-Kommissionen ikke på længere sigt vil acceptere det resultat, dommene  

 fører til.
Uanset udfaldet af de to domme vil det således være naivt at tro, at  

 Danmark på længere sigt uanfægtet kan opretholde skattebestemmelser, der  

 klart kolliderer med væsentlige principper i Romtraktaten.
Realrenteafgiften  

 må fjernes før eller senere, enten som konsekvens af EF-retten, eller fordi  

 nye forsikringsprodukter, der ikke rammes af realrenteafgiften, vil dukke op  

 og tiltrække danske pensionsopsparinger.
Den statsfinansielle virkning Den væsentligste statsfinansielle virkning af realrenteafgiften har  

 været, at provenuet, der inden for de nærmeste par år vil have indbragt mere  

 end 100 mia. kr., har givet regering og folketingsflertal grundlag for at  

 foretage en ikke uvæsentlig udvidelse af det offentlige forbrug.
Uden  

 afgiften og med uændrede resultater på statsregnskabet havde det været  

 nødvendigt for staten hvert år at foretage besparelser på finansloven på  

 gennemsnitligt omkring 2 pct.
Det er således en fejlagtig antagelse, at realrenteafgiften har en  

 forbrugsbegrænsende virkning.
Forholdet er det stik modsatte.
Uden  

 realrenteafgiften ville større pensionsformuer blive anbragt på  

 markedsmæssige betingelser i langsigtede investeringer, men med  

 realrenteafgiften bruger man, og det vil sige staten, af fremtidens  

 pensionsformuer for at kunne afholde dagsaktuelle udgifter, f.eks. til  

 bevarelse af en stor offentlig sektor, til overførselsindkomster, til  

 opretholdelse af ulandsbistand m.v.
Dette er efter forslagsstillernes  

 opfattelse både privatøkonomisk og statsfinansielt ganske uholdbart.
Det er også en fejlagtig antagelse, at realrenteafgiften skulle have  

 positiv indflydelse på betalingsbalancen.
Her er forholdet tværtimod, at  

 fjernelse af realrenteafgiften vil forbedre betalingsbalancen, bl.a. ved at  

 fastholde og styrke den indenlandske pensionsopsparing igennem ligeværdige  

 konkurrenceforhold for danske forsikringsselskaber, pensionskasser og  

 pengeinstitutter i forhold til udenlandske institutioner.
Tillige vil en  

 styrkelse af konkurrencesituationen give den danske forsikringsverden de  

 førnævnte muligheder for at erobre markedsandele på det internationale marked  

 for pensionsforsikringer, hvilket også må anses at have positiv virkning på  

 selskabernes indtjening og resultat såvel som positive beskæftigelsesmæssige  

 virkninger.
Forslagsstillernes synspunkter Det er Fremskridtspartiets vurdering, at Folketinget ikke bør tøve med at  

 pålægge regeringen at forberede en lovgivning, der sikrer fjernelse af  

 realrenteafgiften.
 Selv om skatteministeren måske føler opstemthed over, at EF-dommene har  

 »sikret« realrenteafgiftsprovenuet en vis tid frem, bør både  

 regering og opposition realistisk erkende, at tiden arbejder imod  

 opretholdelse af denne danske særstraf på pensionsopsparing.
Realrenteafgiften har, siden den blev indført, udelukkende tjent det  

 politiske formål at virke som en permanent forøgelse af skattetrykket.
Dette  

 har været bekvemt for det flertal, der ved enhver lejlighed ytrer sig  

 verbalt, men kun verbalt, om behovet for skattenedsættelser.
 I modsætning til dette flertal finder Fremskridtspartiet, at  

 realrenteafgiften skal afskaffes af tre grunde:
For det første for at begrænse skatte- og afgiftstrykket og samtidig  

 styrke betalingsbalancen.
For det andet for at styrke kapitaldannelsen gennem  

 tilvækst i den frivillige pensionsopsparing.
For det tredje for at sikre, at  

 danske pensionsforsikringsselskaber, pensionskasser og pengeinstitutter kan  

 konkurrere med udenlandske pensionsinstitutioner på lige vilkår.
 Disse tre væsentlige mål kan ikke opnås på anden måde end ved fuldstændig  

 afskaffelse af realrenteafgiften.
Partiernes synspunkter Ved forskellige lejligheder har de politiske partier ytret sig om  

 realrenteafgiften og herunder også om det loft, der fra 1987 blev lagt over  

 afgiften.
Synspunkterne er mest udførligt sammenfattet i Garodkin,  

 »Håndbog i Dansk Politik«, Munksgaard, 1991 (ISBN 87-16-10772-1).
Det fremgår heraf, at alle partier, bortset fra Fremskridtspartiet, hidtil  

 har erklæret sig som tilhængere af realrenteafgiften.
Garodkin citerer  

 således Venstre for at finde det »naturligt og rigtigt at hente penge  

 til statskassen fra pensionskasserne, idet det samtidig er nødvendigt, at  

 kapitaltilvæksten i pensionskasserne nedsættes, hvis der skal være  

 produktionsmæssig dækning for disse formuer og deres fremtidige  

 forbrugsmuligheder«.
Det Konservative Folkeparti citeres for at være  

 tilhænger af afgiften, »fordi den økonomiske situation gjorde indgrebet  

 nødvendigt«.
Socialistisk Folkeparti refereres for at mene, at det skal  

 »være muligt at spare op til sin alderdom, men det skal ikke være andre  

 skatteydere, der ikke har pensionsordninger, som via skattetilskud er med til  

 at betale denne opsparing«.
 Kun Fremskridtspartiet har til stadighed afvist realrenteafgiftsloven, der  

 af partiet ganske enkelt bedømmes som en lov om permanent forhøjelse af  

 skattetrykket.
 Om enkeltheder og om de øvrige partiers synspunkter henvises til Garodkin,  

 men forslagsstillerne kan ikke tilbageholde en bemærkning om, at de  

 synspunkter, det politiske flertal hidtil har forfægtet, bygger dels på  

 kortsigtede ønsker om at øge statens indtægter, dels på ideologiske krav om  

 at begrænse incitamentet til individuel opsparing til alderdommen.
Forslagets udformning Forslagsstillerne erkender, at det næppe er realistisk at samle et  

 politisk flertal for øjeblikkelig afskaffelse af realrenteafgiften.  

 Regeringen og det folketingsflertal, der med vedtagelsen af finansloven for  

 1992 har fastlagt det abnormt høje udgiftsniveau, er selvsagt afhængige af de  

 løbende indtægter også fra realrentebeskatningen.
 Opgaven må derfor være at finde veje til en gradvis afvikling af afgiften,  

 og forslagsstillerne peger her på en nedtrapning af realrenteafgiften over  

 1993 og 1994, således at afgiften helt afvikles med virkning pr. 1. januar  

 1995.
Forslagsstillerne mener, at en nedtrapning af afgiftsniveauet med omkring  

 en tredjedel i 1993 og yderligere en tredjedel i løbet af 1994 giver  

 tilstrækkelig tid for regering og Folketing til at finde kompenserende  

 besparelser på statens udgifter.
Samtidig vil en forholdsvis hurtig afvikling  

 betyde, at den danske forsikringsbranche kan fastholde sin placering blandt  

 danske pensionssparere og forberede markedsføringsmæssige tiltag over for  

 udenlandske forsikringstagere.
Forslagsstillerne vil under udvalgsarbejdet aktivt arbejde for at inddrage  

 andre politiske partier, der samlet repræsenterer et flertal, i  

 bestræbelserne for at finde en løsning, der er bæredygtig i statsfinansielt  

 perspektiv og tillige realistisk for forsikringstagerne og  

 forsikringsselskaberne.
Det må i denne forbindelse anses for afgørende, at  

 lovgivningen udformes således, at konkurrenceforvridende elementer undgås.
 Forslagsstillerne opfordrer til, at forsikringsselskaber og  

 pengeinstitutter under behandlingen af forslaget retter henvendelse til  

 Folketingets Skatteudvalg og ved deputationsbesøg såvel som skriftlig  

 dokumentation over for udvalget anskueliggør, hvor vigtigt det er, at der  

 opnås politisk flertal for at tage fat på løsningen af realrenteproblemet.
 Nærværende forslag til folketingsbeslutning er indeholdt i  

 Fremskridtspartiets lovkatalog 1991-92, udgivet af Fremskridtspartiets  

 folketingsgruppe oktober 1991, forslag nr. 100 (ISBN 87-89766-00-8).
