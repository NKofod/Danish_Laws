 Cirkulæreskrivelse om anmeldelse af  

 navneforandring for personer, der har domicil i Danmark, men som er  

 tilført ministerialbogen på Færøerne, og om  

 tilbagebetaling af gebyr for navnebeviser i visse sager med tilknytning til  

 Færøerne.
1. Med virkning fra den 1. januar 1992 overtog  

 hjemmestyret navneområdet som særanliggende.
Den 16. oktober 1992  

 trådte Lagtingslov nr. 142 af 8. oktober 1992 om personnavne i kraft  

 på Færøerne.
 Efter ikrafttrædelsen af den færøske  

 navnelov er der opstået tvivl om, hvorvidt personer, der er  

 tilført ministerialbøgerne på Færøerne, kan  

 anses for tilført ministerialbogen "her i landet", jf.  

 navnelovens § 15, stk.2, 1. pkt.
Det har hidtil været antaget, at personer med  

 domicil i Danmark, der er tilført ministerialbogen på  

 Færøerne, ikke har været tilført ministerialbogen  

 "her i landet". Dette har medført, at navneforandringer for  

 de pågældende personer ikke kunne finde sted ved anmeldelse til  

 de færøske ministerialbøger.
Navneforandringerne skulle  

 derimod ske ved udfærdigelse af navnebevis gennem  

 statsamterne/overpræsidiet, jf. navnelovens § 15, stk.2.
Kirkeministeriet har tidligere udtalt, at de  

 færøske sogne både er færøsk og dansk myndighed.
 Det er herefter Justitsministeriets opfattelse, at de  

 færøske ministerialbøger må anses for danske  

 ministerialbøger i navnelovens forstand.
 Det betyder, at navneforandring efter navnelovens § 2 og  

 §§ 10-11 for personer, der er tilført ministerialbogen på  

 Færøerne, men som har domicil i Danmark, kan ske ved anmeldelse  

 til ministerialbogen på Færøerne, jf. navnelovens § 15,  

 stk. 2, 1. pkt.
 Det bemærkes, at det må anses at følge  

 af domicilprincippet, at den danske navnelov skal anvendes i forbindelse med  

 navneforandring ved anmeldelse til ministerialbogen på  

 Færøerne for personer, der har domicil i Danmark.
 Med hensyn til spørgsmålet om tilbagebetaling  

 af gebyr for navnebeviser i de tilfælde, som er omfattet af  

 ovenstående, henvises til pkt.2 nedenfor.
2. Ved skrivelse af 18. september 1997 om de  

 navneretlige virkninger af indgåelse af ægteskab på  

 Færøerne oplyste Civilretsdirektoratet, at man senere ville  

 vende tilbage til spørgsmålet om eventuel tilbagebetaling af  

 gebyr for navnebeviser, som var omfattet af den pågældende  

 skrivelse.
Det vil sige tilfælde, hvor personer, der er domicilerede i  

 Danmark, har indgået ægteskab på Færøerne, og  

 hvor de pågældende efterfølgende mod gebyr i Danmark har  

 fået udstedt navnebevis efter navnelovens § 4, herunder også  

 navnebevis om genantagelse af eget efternavn.
Det er Civilretsdirektoratets opfattelse, at der i de  

 sager, som er omfattet af direktoratets skrivelse af 18. september 1997 og  

 pkt.1 i nærværende skrivelse, på forkert grundlag kan  

 være udfærdiget navnebeviser, hvor navneændringerne kunne  

 være opnået ved anmeldelse.
Dette har i givet fald  

 medført, at der på forkert grundlag er opkrævet gebyr i de  

 pågældende sager efter 1. januar 1992 og til i dag.
 De gebyrer, der i givet fald er opkrævet på  

 dette grundlag, skal derfor af statsamterne tilbagebetales, hvilket  

 statsamterne herved anmodes om, jf. dog nedenfor om eventuelle  

 forældede krav om tilbagebetaling.
Tilbagebetalingen forudsætter ikke en  

 begæring, og man skal derfor anmode statsamtet om at finde frem til de  

 tilfælde, hvor der skal ske tilbagebetaling.
Såfremt rette  

 kreditor ikke på eget initiativ dokumenterer sit krav, bedes  

 tilbagebetaling foretaget efter følgende retningslinier:
 Beløbet betales til den, der har ansøgt om  

 det pågældende navnebevis.
Hvis ansøgningen er indgivet af to personer,  

 betales beløbet tilbage til disse i fællesskab, hvis de efter de  

 foreliggende oplysninger har samme adresse.
Tilbagebetaling til  

 ansøgerne i fællesskab kan ske ved én check udstedt til  

 begge ansøgere.
Hvis ansøgerne ikke har samme adresse, betales  

 beløbet til den, der i sin tid har betalt, hvis indbetalingen er  

 foretaget af en af ansøgerne.
Foreligger der ikke dokumentation for,  

 at en af ansøgerne har betalt, skal man anmode statsamtet om at rette  

 henvendelse til begge ansøgere og opfordre dem til inden en vis frist  

 at indsende dokumentation for, hvem der i sin tid har indbetalt gebyret,  

 eller en samstemmende erklæring om, hvem beløbet kan betales  

 til.
 Modtages tilstrækkelig dokumentation eller  

 erklæring, tilbagebetales beløbet til den, der herefter findes  

 berettiget.
 Hvis der herefter forsat er tvivl om, til hvem  

 beløbet kan betales med frigørende virkning, forelægges  

 sagen for Civilretsdirektoratet.
 Tilsvarende forelægges sagen for  

 Civilretsdirektoratet, hvis der kan rejses tvivl om, hvorvidt kravet på  

 tilbagebetaling er forældet, fordi der er forløbet mere end 5  

 år fra indbetalingen af gebyret, jf. lov nr. 274 af 22. december 1908  

 om forældelse af visse fordringer.
Det skal efter aftale med Indenrigsministeriet meddeles,  

 at statsamternes kontering af tilbagebetalingsbeløb registreres  

 på § 13.12.05.10 Gebyrer - standardkonto 62. Obligatoriske bidrag,  

 bøder m.m.
At hensyn til særskilt opgørelse af  

 tilbagebetalingsbeløbene bedes statsamterne oprette regnskabskonto  

 62.10.03. Tilbagebetaling vedrørende navnegebyr.
Regnskabskontoen  

 benyttes herefter både til registrering af tilbagebetalinger vedr.  

 navnebeviser om gebyr opkrævet i forbindelse med anmeldelse af  

 giftenavn i anledning af ægteskab indgået på  

 Færøerne, og gebyrer for navneændringer for personer, der  

 har domicil i Danmark, men som er tilført ministerialbogen på  

 Færøerne.
Regnskabskontoen må ikke benyttes til eventuelle  

 andre tilbagebetalinger vedr. navnebeviser.
