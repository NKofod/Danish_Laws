I.
Overenskomstens ikrafttræden, dens område og almindelige principper.
 1. Ved den mellem Danmark og Israel den 27. juni 1966  

 afsluttede overenskomst til undgåelse af dobbeltbeskatning og forhindring af  

 beskatningsunddragelse for så vidt angår indkomstskat og formueskat, jfr.  

 udenrigsministeriets bekendtgørelse nr. 85 (Lovtidende C) af 10. november  

 1966, er der fastsat en række bestemmelser, der i visse tilfælde, hvor en  

 skattepligtig ville blive udsat for dobbeltbeskatning på grund af  

 sammenstødende skattekrav fra dansk og israelsk side, medfører afvigelser fra  

 skattelovgivningens almindelige regler med hensyn til indkomst- og  

 formuebeskatning.
 2. Overenskomsten kommer for Danmarks vedkommende  

 første gang til anvendelse på skatteansættelserne for skatteåret 1966-67,  

 jfr. art. 31, stk. 2 (b).
3. Overenskomsten kommer uanset statsborgerforhold til  

 anvendelse på fysiske personer, der er bosiddende enten i Danmark eller  

 Israel, og på aktieselskaber og andre sammenslutninger, der er bosat enten i  

 Danmark eller Israel.
Det er således en forudsætning for overenskomstens  

 anvendelse, at den pågældende person eller det pågældende selskab m.v.  

 opfylder betingelserne for fuld skattepligt i et af de to lande.
4. For Danmarks vedkommende finder overenskomsten i  

 henhold til art. 2, stk. 3 (b), anvendelse på indkomstskatterne til staten og  

 de kommunale indkomstskatter samt formueskatten til staten.
I henhold til  

 art. 2, stk. 4, finder overenskomsten endvidere anvendelse på alle skatter af  

 samme eller væsentlig samme art, der fremtidig måtte blive pålagt som tillæg  

 til eller i stedet for de gældende skatter.
 5. Bestemmelser om gensidig bistand med hensyn til  

 opkrævning af skatter findes ikke i overenskomsten, men der er ved dens art.  

 28 åbnet mulighed for, at der senere træffes aftale mellem de to stater om  

 sådan bistand.
 6. Definitionerne findes i overenskomstens art. 3,  

 hvoraf her skal fremhæves art. 3, stk. 1 (b), hvorefter "Danmark" i  

 overenskomsten betyder Kongeriget Danmark undtagen Færøerne og Grønland.  

 Overenskomsten kan dog i sin helhed eller med nødvendige ændringer ved  

 noteveksling udvides til at gælde for disse områder, såfremt der her opkræves  

 skatter af væsentlig samme karakter som dem, der omfattes af overenskomsten,  

 jfr. art. 29.
Endvidere skal fremhæves art 3, stk. 1 (c), hvorefter udtrykket  

 "person" omfatter enhver fysisk person, et selskab og enhver anden  

 sammenslutning, der behandles som et selvstændigt skattesubjekt i henhold til  

 den i vedkommende stat gældende skattelovgivning.
Udtrykket  

 "selskab" betyder ifølge art. 3, stk. 1 (d), enhver juridisk person  

 eller enhver sammenslutning, der i skattemæssig henseende behandles som en  

 juridisk person.
 Det bemærkes, at udtrykket "kompetente myndigheder" for såvel  

 Danmarks som Israels vedkommende betyder finansministeren eller hans  

 befuldmægtigede stedfortræder, jfr. art. 3, stk. 1 (f).
 7. Overenskomstens regler til undgåelse af  

 dobbeltbeskatning kan opdeles i 2 afsnit, nemlig dels regler til løsning af  

 den konflikt, der opstår, når en person eller et selskab opfylder  

 betingelserne for fuld skattepligt i begge de kontraherende lande, og begge  

 lande derfor med hjemmel i deres interne lovgivning gør krav på at beskatte  

 den pågældende af hele hans indkomst og formue, uanset hvorfra indkomsten og  

 formuen hidrører, og dels regler til løsning af konflikten mellem den  

 beskatningsret, der kan tilkomme det land, hvorfra en indkomst hidrører,  

 eller hvor en formue er placeret (kildelandet), og det land, hvor den  

 pågældende skatteyder er bosiddende og derfor opfylder betingelserne for fuld  

 skattepligt (bopælslandet).
Begge sæt regler kan finde anvendelse i det samme konkrete tilfælde.  

 Opfylder en person betingelserne for fuld skattepligt i begge lande, må det  

 først efter de i art. 4 givne regler fastslås, hvilket af de to lande der  

 skal have ret til at beskatte den pågældende som der bosiddende.
Derefter  

 bestemmes det ved hjælp af de følgende regler, om bopælslandet skal give  

 afkald på at beskatte visse indkomst- eller formuearter.
I tilfælde, hvor en  

 person, der i henseende til beskatningen betragtes som bosiddende i Danmark,  

 oppebærer indtægter fra eller ejer formue i Israel, og sådan indkomst eller  

 formue i overensstemmelse med overenskomstens bestemmelser kan beskattes i  

 Israel, skal Danmark i henhold til art. 23, stk. 1, i indkomst- eller  

 formueskatten tillade fradraget den del af henholdsvis indkomst- eller  

 formueskatten, der forholdsmæssigt falder på den indkomst, som er oppebåret  

 fra, eller den formue, der ejes i Israel.
Med hensyn til aktieudbytte, renter  

 og royalties gælder dog en særlig bestemmelse i art. 23, stk. 2, se nærmere  

 under pkt. 8.
 Indkomst og formue, som Israel kan beskatte, skal følgelig medregnes i den  

 her i landet skattepligtige indkomst og formue, men de beregnede skattebeløb  

 skal derefter nedsættes som foran anført.
 For så vidt angår forholdet mellem Danmark og Israel bliver der herefter  

 ikke anvendelse for reglen i ligningslovens § 33 om nedslag i dansk skat for  

 skat erlagt i Israel.
8. Hvor en her bosiddende person oppebærer  

 aktieudbytte, renter eller royalty, som i overensstemmelse med bestemmelserne  

 i artiklerne 10, 11 og 12 kan beskattes i Israel, skal Danmark imidlertid i  

 henhold til art. 23, stk. 2, i den pågældende persons indkomstskat tillade  

 fradraget et beløb lig med den i Israel erlagte skat.
Fradraget kan dog ikke  

 overstige den del af skatten, som forholdsmæssigt falder på den indkomst, der  

 er oppebåret fra Israel.
Den israelske indkomstskat på udbytter og renter kan i nogle tilfælde vise  

 sig at være enten helt frafaldet eller nedsat for en begrænset tidsperiode.  

 Uanset at dette måtte være tilfældet, skal Danmark alligevel tillade et  

 fradrag i den danske skat med et beløb lig med den skat, som Israel efter  

 overenskomsten kunne kræve, såfremt der ingen fritagelse eller nedsættelse  

 var blevet indrømmet, jfr. art. 23, stk. 2, 2. led.
Begrundelsen herfor er,  

 at Israel indrømmer visse skattelempelser for at opmuntre til  

 kapitalinvestering, og disse lempelser får kun denne virkning, når de kommer  

 vedkommende skatteyder til gode i form af fradrag i den danske skat af  

 israelsk skat uden nedsættelse.
II.
Overenskomstens bestemmelser vedrørende undgåelse af  

 dobbeltbeskatning.
A.
Reglerne om undgåelse af dobbeltbeskatning, når fuld skattepligt  

 foreligger i begge lande.
 9. Har en fysisk person en sådan tilknytning til begge  

 lande, at han opfylder betingelserne for fuld skattepligt i begge lande,  

 altså i begge lande er skattepligtig af hele sin indkomst og formue, må det  

 afgøres, hvilket af de to lande der skal lade sin ret til at betragte den  

 pågældende som fuldt skattepligtig vige.
I art. 4, stk. 1, bestemmes det først, hvad der skal forstås ved at være  

 bosat i en af staterne.
Det er i overenskomstens forstand tilstrækkeligt  

 hertil, at en person eller et selskab i henhold til lovgivningen i en af  

 staterne er skattepligtig der på grund af hjemsted, bopæl, ledelsens sæde  

 eller et andet lignende forhold.
For en fysisk person gælder i henhold til art. 4, stk. 2 (a), den  

 hovedregel, at det land, hvor vedkommende har en fast bolig til rådighed, har  

 den fulde beskatningsret.
Foreligger der fast bolig i begge lande, tilkommer  

 den fulde beskatningsret det land, med hvilket den pågældende skatteyder har  

 de stærkeste personlige og økonomiske forbindelser (midtpunkt for sine  

 livsinteresser). Kan spørgsmålet om, hvilket land der skal have  

 beskatningsretten, ikke afgøres på grundlag af de nævnte kriterier, får det  

 land, hvor den pågældende sædvanligvis opholder sig, fortrinsretten.
Såfremt  

 heller ikke dette kriterium fører til en løsning, tilkommer beskatningsretten  

 den stat, i hvilken den pågældende er statsborger.
Er han ikke statsborger i  

 nogen af staterne, eller er han statsborger i begge stater, må der træffes  

 aftale mellem de kompetente myndigheder i de to stater.
I så fald må sagen  

 derfor forelægges for skattedepartementet.
En juridisk person anses for fuldt skattepligtig i den af staterne, i  

 hvilken den er indregistreret, eller i henhold til hvis lovgivning den har  

 status som et selskab.
Hvis selskabet også efter dette kriterium er  

 bosiddende i begge stater, skal det anses for at være bosiddende i den stat,  

 i hvilken dets virkelige ledelse har sit sæde.
B.
Reglerne om undgåelse af dobbeltbeskatning i tilfælde af konflikt  

 mellem kildelandets og bopælslandets beskatningsret.
 10. Reglerne herom findes i overenskomstens kapitel  

 III (art. 6-21). Til de enkelte artikler bemærkes følgende:
11. Indkomst af fast ejendom kan ifølge art. 6, stk.  

 1, beskattes i den stat, hvor den faste ejendom er beliggende.
I art. 6, stk.  

 2, redegøres der nærmere for, hvad der skal forstås ved udtrykket "fast  

 ejendom". Det bemærkes særligt, at udtrykket omfatter royalty, der  

 betales for udnyttelsen af mineralforekomster, kilder og andre  

 naturforekomster.
Fortjeneste, der opnås ved afhændelse af fast ejendom, kan  

 ifølge art. 13, stk. 1, ligeledes beskattes i den stat, i hvilken den faste  

 ejendom er beliggende.
12. Med hensyn til fortjeneste ved  

 forretningsvirksomhed er hovedreglen ifølge art. 7 den, at sådan fortjeneste  

 kun kan beskattes i det land, hvor vedkommende foretagende er hjemmehørende.  

 En undtagelse herfra gælder for det tilfælde, hvor et foretagende i det ene  

 land driver virksomhed fra et "fast driftssted" i det andet land.
I  

 så fald kan den del af indkomsten, der kan henføres til et sådant fast  

 driftssted, beskattes i dette andet land.
 Med hensyn til, hvad der skal forstås ved "fast driftssted",  

 henvises til bestemmelserne i art. 5.
 13. Ifølge art. 13, stk. 2, kan fortjeneste ved  

 afhændelse af aktiver, som udgør en del af erhvervsformuen i et fast  

 driftssted, som et foretagende i den ene stat opretholder i den anden stat,  

 herunder fortjeneste ved afhændelse af selve det faste driftssted, beskattes  

 i den stat, hvor det faste driftssted er beliggende.
 14. Fortjeneste ved skibs- og luftfartsvirksomhed i  

 international trafik kan ifølge art. 8, stk. 1, kun beskattes i den stat,  

 hvor den virkelige ledelse for virksomheden har sit sæde, og dette gælder  

 også, hvor et luftfartsforetagende er deltager i en pool-aftale.
 Overenskomsten af 4. april 1955 mellem Israel og Danmark om gensidig  

 fritagelse for indkomstskat og al anden beskatning af indkomst hidrørende fra  

 skibsfartsvirksomhed og drift af luftrute gælder ikke for nogen periode, for  

 hvilken den nu indgåede dobbeltbeskatningsoverenskomst gælder, jfr. art. 31,  

 stk. 3.
15. Aktieudbytte kan ifølge art. 10, stk 1, beskattes  

 i det land, hvor modtageren er bosiddende.
Sådant udbytte kan ifølge art. 10,  

 stk. 2, også beskattes i det land, hvor det selskab, der udbetaler  

 aktieudbyttet, er bosiddende, men denne beskatningsret er begrænset således:
Den danske skat på udbytte, der betales til en i Israel bosiddende person,  

 må ikke overstige 15 pct.; hvor den i Israel bosiddende person er et selskab,  

 som direkte eller indirekte behersker mindst 50 pct. af samtlige stemmer i  

 det selskab, som udbetaler udbytte, må den danske skat dog ikke overstige 5  

 pct.
Da der først ved kildeskattelovens ikrafttræden den 1. januar 1970 er  

 hjemmel til at beskatte aktionærer, bosat i udlandet, af aktieudbytte, der  

 udbetales dem fra danske selskaber, vil de anførte begrænsninger i den danske  

 beskatning først få betydning for aktieudbytte, der udbetales eller  

 godskrives efter den 31. december 1969.
 Skatten på udbytte, der udbetales af et israelsk selskab til en i Danmark  

 bosiddende person, må ikke overstige 25 pct. af udbyttet.
Hvor aktieudbytte fra et i den ene stat bosiddende selskab oppebæres af en  

 i den anden stat bosiddende person, som har et fast driftssted i førstnævnte  

 stat, skal de ovenfor nævnte bestemmelser dog ikke finde anvendelse, dersom  

 de rettigheder, der ligger til grund for udlodningen, har direkte forbindelse  

 med det faste driftssted.
I så fald finder bestemmelserne i art. 7 om  

 beskatningsretten til fortjeneste ved forretningsvirksomhed anvendelse også  

 for så vidt angår nævnte udbytte, jfr. art. 10, stk. 4.
Udtrykket "udbytte" betyder indkomst af aktier, stifterandele  

 eller andre rettigheder til andel i fortjeneste, såvel som indkomst fra andre  

 selskabsrettigheder, der er sidestillet med indkomst fra aktier i henhold til  

 skattelovgivningen i den stat, i hvilken det udbetalende selskab er  

 bosiddende.
Udtrykket omfatter derimod ikke indkomst af gældsfordringer.
16. Ifølge art. 11, stk. 1, kan renter af  

 obligationer, gældsfordringer, forskrivninger eller af en hvilken som helst  

 anden form for gæld beskattes i den stat, hvor modtageren er bosiddende.  

 Sådan rente kan imidlertid ifølge art. 11, stk. 2, også beskattes i den stat,  

 hvorfra renten hidrører, men den skat, der pålægges, må dog ikke overstige 25  

 pct. af rentebeløbet.
Det bestemmes nærmere i artiklens stk. 5, i hvilke  

 tilfælde renter skal anses for at hidrøre fra en af de kontraherende stater.
 Såfremt den person, der oppebærer renten, i en af staterne har et fast  

 driftssted, i forbindelse med hvilket den gæld, hvoraf renten betales, blev  

 stiftet, og renteudgiften afholdes af det pågældende faste driftssted, skal  

 bestemmelsen i art. 7 dog finde anvendelse.
 Den kildelandet ved bestemmelsen i art. 11, stk. 2, tillagte  

 beskatningsret til renter, der hidrører fra dette land, kan Danmark i mangel  

 af hjemmel i den interne lovgivning ikke udnytte.
17. Ifølge art. 12 kan royalty beskattes i den stat,  

 hvor modtageren er bosiddende.
Den stat, hvorfra royaltien hidrører, kan  

 imidlertid også beskatte den, men den skat, der pålægges, må ikke overstige  

 10 pct. af royaltien.
I tilfælde, hvor den i en af staterne bosiddende modtager af royaltien har  

 et fast driftssted i den anden stat, fra hvilken royaltien hidrører, finder  

 disse regler dog ikke anvendelse, såfremt den rettighed eller ejendel, som  

 ligger til grund for royaltien, har direkte forbindelse med det faste  

 driftssted.
I stedet finder bestemmelserne i art. 7 om beskatningsretten til  

 fortjeneste ved forretningsvirksomhed anvendelse.
 I art. 12, stk. 4, bestemmes, hvornår royalties skal anses for at hidrøre  

 fra en af de kontraherende stater, og det fastslås, at såfremt den person,  

 der erlægger royaltien, i en af staterne har et fast driftssted, af hvilket  

 royaltien er erlagt, skal den anses for at hidrøre fra den stat, i hvilken  

 det faste driftssted er beliggende.
 I art. 12, stk. 2, er nærmere angivet, hvad udtrykket "royalty"  

 betyder.
 18. Beskatningsretten til fortjeneste ved afhændelse  

 af formuegenstande tilkommer ifølge art. 13, stk. 3, som hovedregel den stat,  

 hvor afhænderen er bosiddende.
 Undtagelse herfra gælder dog ifølge art. 13, stk. 1, fortjeneste ved  

 afhændelse af fast ejendom og ifølge art. 13, stk. 2, fortjeneste ved  

 afhændelse af erhvervsformuen i et fast driftssted og fortjeneste ved  

 afhændelse af skibe og luftfartøjer, anvendt i international fart.
19. Bestemmelsen i art. 14, stk. 1, medfører som  

 hovedregel, at vederlag for personlige tjenesteydelser (herunder indkomst ved  

 selvstændigt arbejde, jfr. art. 14, stk. 1 (b)), beskattes i den stat, hvor  

 arbejdet er udført.
En herboende person, der har lønindtægt ved arbejde  

 udført i Israel, kan således normalt ikke beskattes i Danmark af den  

 oppebårne løn, men lønindtægten kan alene medregnes ved fastsættelsen af  

 skattesatsen.
 Fra denne hovedregel gælder dog flere undtagelser:
20. På fortjeneste eller vederlag, oppebåret af  

 offentligt optrædende, f.eks. teater-, film-, radio- eller fjernsynskunstnere, musikere samt professionelle sportsfolk finder hovedreglen i art. 14 altid anvendelse, jfr. art. 16. Har herefter en her i landet bosat kunstner indtægt ved optræden i Israel, tilkommer beskatningsretten til den pågældende indtægt Israel, og indtægten kan her i landet alene medregnes ved fastsættelsen af skattesatsen.
21. Personer, der gør tjeneste på skibe eller  

 luftfartøjer, med hvilke et foretagende, der er hjemmehørende i en af staterne, driver erhvervsvirksomhed, kan ifølge art. 14, stk. 3, kun beskattes af deres vederlag i den stat, hvor foretagendets virkelige ledelse har sit sæde.
22. Ifølge art. 17, stk. 1, har bopælsstaten  

 beskatningsretten til pensioner eller andet vederlag, der udbetales for tidligere tjenesteydelser, medmindre der er tale om offentlige pensioner, i hvilket tilfælde kildestaten har beskatningsretten, jfr. art. 18.
Samme regel som for private pensioner gælder for livrenter, der hidrører fra kilder i den ene stat og udbetales til en i den anden stat bosiddende person.
I art. 17, stk. 2, gives der en definition af udtrykkene  

 "pension" og "livrente".
23. Ifølge art. 19 fritages visse studerende og  

 uddannelsessøgende, som er eller tidligere var bosiddende i en af de to stater, og som midlertidigt og udelukkende i studie- eller uddannelsesøjemed opholder sig i den anden stat, for beskatning i opholdsstaten af understøttelse, som udbetales til dem til deres ophold, undervisning eller uddannelse.
Fritagelsen omfatter tillige legater eller beløb, der udbetales som vederlag for tjenesteydelser, udført i opholdsstaten, forudsat at disse tjenesteydelser har forbindelse med studierne eller uddannelsen eller er nødvendige for den pågældendes underhold.
En israelsk lærling, som opholder sig her for at uddanne sig, kan herefter hverken beskattes af det beløb, han modtager til sit underhold, eller af legater eller af indtægt ved lønnet arbejde her i landet, for så vidt arbejdet er et led i hans uddannelse eller er nødvendigt for hans underhold.
Det er i dette sidste tilfælde yderligere en forudsætning for skattefriheden, at studierne eller uddannelsen ikke er af underordnet betydning i forhold til de tjenesteydelser, for hvilke arbejdsindtægten er opnået.
III.
Formuebeskatningen.
24. Det fremgår af art. 22, at formue bestående af  

 fast ejendom kan beskattes i den stat, hvor den faste ejendom er beliggende, at formue bestående af aktiver, der udgør en del af erhvervsformuen i et foretagendes faste driftssted, kan beskattes i den stat, i hvilken det faste driftssted er beliggende, og at skibe og luftfartøjer i international trafik og aktiver, der ikke består af fast ejendom, og som anvendes i sådan skibs- og luftfartsvirksomhed, kun kan beskattes i den stat, i hvilken foretagendets virkelige ledelse har sit sæde.
Alle andre arter af formue, tilhørende en person, som er bosiddende i en af de to stater, kan kun beskattes i bopælsstaten.
IV.
Beskatning ved til- og fraflytning.
25. Der er ikke i overenskomsten givet særlige regler  

 til løsning af de dobbeltbeskatningsproblemer, der kan opstå i forbindelse med flytning mellem de to stater, og de interne regler om indtræden og ophør af skattepligt finder derfor anvendelse i disse tilfælde.
V.
Bestemmelser angående udveksling af oplysninger.
26. Art. 27 fastsætter gensidig oplysningspligt for så  

 vidt angår sådanne oplysninger, som er nødvendige for gennemførelsen af overenskomstens bestemmelser.
Oplysningerne skal behandles som hemmelige og må ikke meddeles til andre personer end dem, der er beskæftiget med påligningen, herunder afgørelsen af retsspørgsmål, eller opkrævningen af de skatter, som omfattes af overenskomsten.
Der må ikke udveksles oplysninger, som kan røbe forretningsmæssige eller lignende hemmeligheder.
Henvendelse fra danske skattemyndigheder om oplysninger fra Israel skal ske gennem skattedepartementet.
VI.
Særlige bestemmelser.
27. Art. 25 indeholder regler, hvorefter statsborgere  

 og foretagender i det ene land ikke i det andet land skal kunne underkastes nogen skat eller dermed forbundne krav, som er anderledes, højere eller mere byrdefulde end den skat og dermed forbundne krav, som det sidstnævnte lands statsborgere eller foretagender måtte blive underkastet.
I artiklen fastslås det endvidere, hvad der skal forstås ved udtrykket "statsborgere" samt ved udtrykket "skat"  

 i denne artikel.
28. Art. 26 bestemmer, at en skatteyder, der udsættes  

 for dobbeltbeskatning med hensyn til de af overenskomsten omfattede skatter, kan fremsætte indsigelse herom til myndighederne i den stat, hvor han er bosiddende.
Anses indsigelsen for berettiget, kan bopælsstatens myndigheder - for Danmarks vedkommende skattedepartementet - træffe aftale med myndighederne i Israel med henblik på undgåelse af dobbeltbeskatningen.
29. I henhold til art. 26, stk. 3, kan de to staters  

 kompetente myndigheder ligeledes træffe aftale med henblik på undgåelse af dobbeltbeskatning såvel i tilfælde, der ikke omhandles i overenskomsten, som i tilfælde, hvor fortolkningen eller anvendelsen af overenskomsten giver anledning til vanskelighed eller tvivl.
VII.
Overenskomstens praktisering.
30. Overenskomstens regler vil være at praktisere ved  

 selve skatteligningen.
For så vidt angår skatteårene 1966-67 - 1968-69 vil der, såfremt skatteansættelser eller skatteberegninger er foretaget i strid med overenskomstens bestemmelser, blive tale om genoptagelse af de pågældende ansættelser eller beregninger.
For så vidt begæring om regulering af skatteansættelser eller skatteberegninger for de nævnte skatteår i overensstemmelse med overenskomstens bestemmelser allerede er fremsat eller fremsættes inden den 1. april 1969, bemyndiges skatterådene herved til at genoptage vedkommende ansættelser eller beregninger til fornyet behandling uden forud indhentet bemyndigelse fra statens ligningsdirektorat.
Fremkommer begæringen først efter nævnte tidspunkt, vil bemyndigelse til genoptagele være at indhente på sædvanlig måde.
31. Tvivlsspørgsmål med hensyn til overenskomstens  

 praktisering vil være at forelægge for skattedepartementet.
 Skattedepartementet, den 20. december  

 1968.
Hans P.
Gøtrik.
/ E.
Thielsen.
