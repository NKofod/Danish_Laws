 En ansøger, der sammen med sit mindreårige barn havde døgnophold i  

 familiepleje, fandtes ikke berettiget til udbetaling af forhøjet og ekstra  

 børnetilskud og forskudsvis udlægning af børnebidrag.
 Ankestyrelsen henviste til, at barnet under døgnopholdet i  

 familiepleje blev forsørget af det offentlige i et sådant omfang, at  

 betingelsen i børnetilskudslovens § 11, stk. 1, nr. 4, ikke var opfyldt.  

 Ankestyrelsen lagde vægt på, at det sociale udvalg betalte plejevederlag på  

 123,50 kr. pr. døgn.
 REDEGØRELSE FOR SAGEN:
 En ansøger, født i 1965, var anbragt uden for hjemmet med ophold i  

 familiepleje, jfr. bistandslovens § 33, stk. 1, nr. 3, og § 36, således som  

 denne bestemmelse er ændret pr. 1. januar 1985. Under opholdet fødte  

 ansøgeren et barn i oktober 1984. Hun søgte herefter det sociale udvalg om  

 forhøjet og ekstra børnetilskud for januar kvartal 1985. Ansøgeren søgte  

 endvidere om at få børnebidrag til barnet udlagt forskudsvis.
Det sociale udvalg gav afslag på forhøjet og ekstra børnetilskud samt  

 forskudsvis udlægning af børnebidrag med henvisning til, at barnet i det  

 væsentlige blev forsørget af det offentlige.
Socialudvalget lagde herved vægt  

 på, at ansøgerens tidligere opholdskommune betalte 123,50 kr. pr. døgn i  

 plejevederlag for barnet og ca. 14.000 kr. månedlig for ansøgerens ophold i  

 familiepleje.
 AFGØRELSEN, DER KLAGES OVER:
Amtsankenævnet tiltrådte socialudvalgets afslag på at udbetale forhøjet og  

 ekstra børnetilskud og at udlægge børnebidrag forskudsvis.
Nævnet begrundede  

 sin afgørelse med, at nævnet ud fra en rimelighedsbetragtning var af den  

 opfattelse, at ydelserne ikke kunne komme til udbetaling, da barnets  

 døgnophold i familiepleje blev betalt af det offentlige.
 KLAGEN TIL ANKESTYRELSEN:
 Sagen blev anket af ansøgeren.
 LOVGRUNDLAG:
 Lov om børnetilskud og andre familieydelser, § 11, stk. 1, nr. 4 (* 1), §  

 21, stk. 1, § 22, stk. 2, og § 27, stk. 2.
 Socialministeriets cirkulære nr. 220 af 29. november 1978 om lov om  

 børnetilskud og andre familieydelser, pkt. 21.
 ANKESTYRELSENS AFGØRELSE:
 Ankestyrelsen finder, at ansøgerens barn under døgnopholdet i familiepleje  

 bliver forsørget af det offentlige i et sådant omfang, at betingelsen i § 11,  

 stk. 1, nr. 4, i den gældende børnetilskudslov ikke er opfyldt.
 Ankestyrelsen har herved lagt vægt på, at det sociale udvalg i ansøgerens  

 tidligere opholdskommune betaler plejevederlag svarende til 123,50 kr. pr.  

 døgn.
 Ankestyrelsen tiltræder med denne begrundelse amtsankenævnets afgørelse.
 (* 1) Se i øvrigt lov nr. 350 af 4. juni 1986 om børnetilskud og  

 forskudsvis udbetaling af børnebidrag, § 5, stk. 1, nr. 4.
