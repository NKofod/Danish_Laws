Nr BTL 109 Betænkning over Forslag til lov om ændring af lov om folkehøjskoler,  

 efterskoler, husholdningsskoler og håndarbejdsskoler og lov om erhvervsskoler  

 (Långivning til frie kostskoler og erhvervsskoler)   

 Nr L 109 1994-95, 1. samling Afgivet af Uddannelsesudvalget Afgivet: 19950328 Udvalget har behandlet lovforslaget i nogle møder og har herunder stillet  

 spørgsmål til undervisningsministeren, som denne har besvaret skriftligt.
To  

 af udvalgets spørgsmål til undervisningsministeren og ministerens svar herpå  

 er optrykt som bilag til betænkningen.
 Herefter indstiller udvalget lovforslaget til vedtagelse  

 uændret.
Anne-Marie Meldgaard (S) nfmd.
Else Marie Mortensen (S) Hans Peter  

 Baadsgaard (S) Poul Erik Dyrlund (S) Lis Greibe (S) Aage Frandsen (SF)  

 Elsebeth Gerner Nielsen (RV) Bruno Jerup (EL) Peter Duetoft (CD) Anders  

 Mølgaard (V) Hanne Severinsen (V) fmd.
Else Winther Andersen (V) Ulla  

 Tørnæs (V) Frank Dahlgaard (KF) Lene Espersen (KF) John Vinther (KF) Jan  

 Køpke Christensen (FP) Bilag To af udvalgets spørgsmål til undervisningsministeren og dennes svar herpå Spørgsmål nr. 1:
»Ministeren bedes redegøre for, hvorfor der i dette lovforslag ikke  

 skal gælde samme vilkår og låneformer, som realkreditloven forlanger?» Svar:
Som det fremgår af bemærkningerne til lovforslaget, er det hensigten med  

 denne garantiordning at give skolerne et supplement til realkreditbelåning.  

 Mange skoler har, på trods af en god økonomi og gode elevtal, haft vanskeligt  

 ved at opnå realkreditbelåning, fordi realkreditinstitutterne, som  

 realkreditloven foreskriver, anvender markedsværdien af skolens faste ejendom  

 som belåningsgrundlag.
Eftersom skoler i mange tilfælde vanskeligt vil kunne  

 anvendes til andet end skoleformål, vurderer realkreditinstitutterne generelt  

 skolebygningerne meget lavt, og derfor får mange skoler afslag, når de søger  

 om realkreditbelåning.
I modsætning hertil foreslås garanti fra hypotekbanklån ydet alene på  

 grundlag af en vurdering af skolens økonomiske grundlag, altså ud fra en  

 vurdering af skolen som en igangværende virksomhed, der opfylder et  

 uddannelsesmæssigt behov.
Det er dog en generel forudsætning for ydelse af  

 garanti, at lånet anvendes til byggeri, om- og tilbygning m.v. eller køb af  

 fast ejendom, der forøger eller forbedrer skolens samlede bygningsmæssige  

 kapacitet.
Det vil altså ikke efter lovforslaget være muligt at optage  

 hypotekbanklån til erstatning for eksisterende lån eller til  

 inventaranskaffelser o.l.
Selve hypotekbanklånene svarer i øvrigt til realkreditlån, idet lånene  

 forrentes og afdrages som annuitetslån, dvs. med lige store årlige ydelser i  

 hele lånets løbetid, i op til 30 år.
Renteniveauet er dog en anelse under den  

 lange rente for realkreditlån, men til gengæld sker der for hypotekbanklånene  

 en tilpasning af renten hvert 5. år.
Statens garantiforpligtelse sikres ved  

 tinglysning af pant i skolens faste ejendom.
 Spørgsmål nr. 3:
»Hvordan vil fordelingen være af de 250 mio. kr., der er afsat til  

 garantiforpligtelse i 1995, mellem de frie kostskoler og  

 erhvervsskolerne?» Svar:
 Der er ikke på forhånd foretaget en fordeling af den samlede garantiramme  

 mellem frie kostskoler og erhvervsskoler.
Den samlede garantiramme på 250 mio. kr. årligt svarer med  

 belåningsgrænsen på 50 pct. til samlede årlige investeringer på 500 mio. kr.,  

 hvilket væsentligt overstiger det hidtidige investeringsniveau.
Det er derfor  

 ministeriets vurdering, at rammen er tilstrækkelig til at imødekomme alle  

 ansøgninger, der opfylder de økonomiske kriterier, og der skønnes derfor ikke  

 at være behov for en fordeling af rammen på nuværende tidspunkt.
 Når ordningen har været i kraft i et stykke tid, og man mere præcist kan  

 vurdere de to skoleformers lånebehov, er der dog intet til hinder for, at der  

 foretages en fordeling af garantirammen mellem frie kostskoler og  

 erhvervsskoler.
