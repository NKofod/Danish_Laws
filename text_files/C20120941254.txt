Skrivelse om aktivering i forbindelse med forlængelse af dagpengeperioden Til Jobcentrene, A-kasserne m.fl.
 I forbindelse med, at ledige dagpengemodtagere får forlænget dagpengeperioden med 6 måneder, er der rejst spørgsmål om, hvorvidt der kan gives tilbud til personer, der befinder sig i slutningen af deres 2-årige dagpengeperiode, således at tilbuddet række ud over den 2-årige dagpengeperiode.
 Spørgsmålet skyldes, at forlængelsen af den enkelte lediges dagpengeperiode teknisk først sker på det tidspunkt, hvor dagpengeperioden er udløbet.
 Det fremgår af § 24, stk. 1, i lov om en aktiv beskæftigelsesindsats, at tilbud til forsikrede ledige ikke kan række ud over den dato, hvor personen er berettiget til dagpenge efter lov om arbejdsløshedsforsikring m.v..
Det er Arbejdsmarkedsstyrelsens opfattelse, at denne regel ikke er til hinder for, at tilbuddet kan gives længere end til udløbet af 2-års dagpengeperioden til personer, som efter forlængelsesreglerne kan få forlænget deres dagpengeperiode.
Begrundelsen er, at der i forbindelse med forlængelsen af dagpengeperioden ikke indtræder et egentligt udløb af dagpengeperioden.
Hvis jobcenteret vurderer, at en person i overensstemmelse med forlængelsesreglerne vil få forlænget sin dagpengeperiode, vil jobcenteret derfor kunne give et tilbud, som er betinget af forlængelsen.
Drejer det sig om et løntilskudsjob, vil det kunne fremgå af ansættelsesbrevet, at ansættelsen sker under forudsætning af, at dagpengeperioden forlænges, dvs. den vil kunne bringes til ophør af arbejdsgiveren, hvis der mod forventning ikke indtræder en forlængelse.
