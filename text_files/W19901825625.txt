En assurandør, der fik stillet kontor og sekretærhjælp til rådighed af  

 arbejdsgiveren, blev anset for lønmodtager, og derfor ikke berettiget til at  

 indtræde i virksomhedsskatteordningen.
Hans egne udgifter i forbindelse med  

 erhvervet afveg ikke væsentligt fra sædvanlige lønmodtagerudgifter, og sagen  

 adskilte sig derved fra forholdene i den sag, der blev afgjort ved  

 Landsskatterettens kendelse af 13. februar 1990.
 LSR 1990-3-108 af 15. marts 1990.
 Assurandør A klagede for indkomståret 1987 over, at ligningskommissionen  

 ikke havde anset ham for selvstændig erhvervsdrivende og derfor ikke omfattet  

 af virksomhedsskatteloven.
Det fremgik af sagen, at klageren var assurandør hos B, der stillede  

 kontor og sekretærhjælp til rådighed for klageren og en anden assurandør.
B  

 havde tilbageholdt skat og indbetalt kapitalpension for klageren.
Det fremgik endvidere af sagen, at klageren - ud over udgifter til  

 erhvervsmæssig bilkørsel - havde haft mindre udgifter til repræsentation,  

 kontorhold, telefon og tærepenge med et godkendt beløb på sammenlagt 10.811  

 kr.
For så vidt angik tærepenge var disse fratrukket med de for lønmodtagere  

 gældende standardsatser, der ikke kunne anvendes af selvstændige  

 erhvervsdrivende.
 Ligningskommissionen havde anset klageren for lønmodtager, idet hans  

 erhvervsudgifter ikke var anset for at ligge væsentligt over, hvad der var  

 sædvanligt i lønmodtagerforhold, og havde derfor ikke anset klageren for  

 berettiget til at benytte virksomhedsordningen.
 Klagerens revisor protesterede mod ansættelsen, idet han henviste til  

 Landsskatterettens kendelse af 13. februar 1990, ved hvilken en assurandør  

 blev anset for berettiget til at anvende virksomhedsordningen.
 Landsskatteretten fandt imidlertid, at forholdene i nærværende sag afveg  

 fra forholdene i den nævnte afgjorte sag, idet klageren i nærværende sag ikke  

 havde haft væsentlige erhvervsudgifter, der afveg fra, hvad der var  

 sædvanligt for lønmodtagere.
Retten fandt derfor, at klageren måtte anses for lønmodtager, således at  

 han ikke kunne anses for berettiget til at anvende virksomhedsskatteloven på  

 indkomsten som assurandør.
Den påklagede ansættelse blev herefter stadfæstet.  

 LV 1989, C 4.2.4.
