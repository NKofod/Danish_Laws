Kendelse fra Pressenævnet i sag nr.  

 59/1993 Scientologi Kirken Jylland har ved bestyrelsesmedlem og  

 talsmand [A] klaget til Pressenævnet over, at Femina har meddelt afslag  

 på en anmodning om genmæle over for en artikel i bladet den 28.  

 juni 1993. Scientologi Kirken finder endvidere, at Femina har overtrådt  

 god presseskik.
Artiklen, der havde overskriften "VÆR KRITISK  

 NÅR DET GÆLDER DIN SJÆLEFRED", var bygget op om et  

 interview med  Helle  Meldgaard, der blev præsenteret således:  

 "Hun arbejder på Dialogcentret i Århus og holder et vågent  

 øje med nye religiøse bevægelser og  

 strømninger." Det hed bl.a. i artiklen:
"Der er meget hemmelighedskræmmeri i og omkring  

 mange af de nye religiøse og okkulte bevægelser.
De fleste  

 ønsker sjældent at fortælle offentligheden om sig selv,  

 men er lukkede organisationer, kun for medlemmer.
Ofte er de store  

 pengemaskiner, der til dels lever af medlemmernes gratis arbejdskraft.
- For mange bevægelser er penge og magt det  

 egentlige motiv, siger  Helle  Meldgaard, og hentyder til  

 Scientology-bevægelsen, som hun har forsket en del i.", "Dialogcentret får en del henvendelser fra  

 mennesker, der har mistet en pårørende ind i en  

 nyreligiøs bevægelse.
Dialogcentret går ind i enkeltsager,  

 og hjælper og støtter f.eks. forældre, der har mistet  

 kontakten med deres søn eller datter, fordi han eller hun er blevet  

 medlem er en nyreligiøs bevægelse. - Ofte er en af betingelserne  

 fra bevægelsens side, at medlemmerne helt bryder kontakten med det  

 tidligere liv.
Forældrene har selv dannet grupper for at støtte  

 hinanden, og i øjeblikket har centret bl.a. en aktiv Tongilgruppe og  

 en Scientologigruppe. - Det kræver meget stor tålmodighed og kan  

 tage måneder og år at få kontakt med de unge.
Nogen gange  

 lykkes det aldrig, fortæller  Helle." "Loger som White Eagle, OTO eller  

 en bevægelse som Scientology er inspireret af okkulte filosofier." og "Mange får psykiske skader.  Helle har især  

 beskæftiget sig med Scientology-bevægelsen.
Hun har flere gange  

 møde unge mennesker, der er blevet psykisk skadede bl.a. af at blive  

 udsat for bevægelsens "sindskontrol"-program, og som har haft  

 svært ved at komme ud af bevægelsen, selv om de gerne ville.
For  

 er man en gang medlem af organisationen, er det svært at komme ud igen.  

 Den "nye" familie ser ikke med milde øjne på udbrydere." Klageren anmodede ved skrivelse af 13. august 1993 om at  

 få offentliggjort følgende genmæle:
"I FEMINA nr. 25 blev der bragt en artikel om  

 "Dialogcentret", som var forfattet af  Lisbet  Holst.
I artiklens overskrift  

 opfordrer  Helle  Meldgaard, der er ansat i Dialogcentret, læseren til  

 at være kritisk, når det gælder sjælefreden.
 Hun hentyder til nye religioner og alternative terapier,  

 og artiklen indeholder en lang række udtalelser om disse gruppers  

 mål og midler, som er overraskende ensidige, taget i betragtning, at de  

 er trykt i et ellers vidtspændende blad som FEMINA.
F.eks. hævdes det i artiklen, at der er meget  

 hemmelighedskræmmeri omkring mange af bevægelserne.
Som  

 medarbejder ved Scientologi Kirken kan jeg kun sige, at alle er velkomne til  

 at komme ind og stille alle de spørgsmål, de måtte have i  

 forhold til os.
At  Helle  Meldgaard finder os hemmelige kan på den  

 baggrund ikke undre, for hun fører - sit centers navn til trods - ikke  

 dialog med os, i hvert fald ikke, hvis man ved "Dialog" forstår en  

 gensidig udveksling af ideer.
F.eks. lavede hun i 1991 en opgave om  

 Scientologi Religionen, hvor hun bagefter til pressen udtalte at have bevist,  

 at Scientologi Religionen byggede på okkultisme - hvilket også er  

 nævnt i FEMINA artiklen.
Vi har forsøgt at få en kopi af  

 opgaven for at finde ud af, hvordan hun dog er kommet frem til DEN  

 konklusion.
Men hun vil ikke lade os se opgaven! Artiklen beskylder flere af bevægelserne for at  

 være rene "pengemaskiner", der til dels lever af medlemmernes gratis  

 arbejdskraft.
I Scientologi Kirken får vi ingen statsstøtte  

 eller offentlige tilskud.
Vi lever udelukkende af de bidrag, vi får fra  

 vores medlemmer for kurser, bøger og åndelig vejledning.
Herudaf  

 skal husleje, el og vand, annoncering, lønninger o.s.v. betales.  

 Så vi er desværre nødt til at tage penge for vores ydelser  

 for overhovedet at overleve.
Hvad angår den gratis arbejdskraft - i  

 artiklen står der, at  Helle  Meldgaard har arbejdet i Dialogcentret i  

 8 år, de fleste år som FRIVILLIG - men det er åbenbart  

 noget andet....
På den måde kunne jeg fortsætte med  

 mange af udsagnene i artiklen.  Helle  Meldgaard, som er overbevist kristen  

 og lige så overbevist modstander af nye religioner og ideer, vil  

 selvfølgelig fortolke tingene ud fra sit synspunkt.
Og det er da i  

 orden.
Det bliver først betænkeligt, når hendes udtalelser  

 får lov til at stå fuldstændig uimodsagt og bliver  

 præsenteret som sandheder.
Hvis  Lisbet  Holst havde henvendt sig til  

 f.eks. scientologerne, efter at hun havde talt med  Helle  Meldgaard, og  

 fået vores version af historien, ville jeg ikke have behøvet at  

 skrive dette.
Men da jeg ringede til  Lisbet  Holst efter at artiklen var  

 bragt i FEMINA, ville hun end ikke tale med mig.
Så det lader til, at  

 det mest interessante ved os er de fordomme "Dialogcentret" har om os, og  

 ikke så meget, hvad vi egentlig laver og står for." Femina afslog at bringe genmælet den 19. august  

 1993, idet man henviste til, at artiklen havde belyst et aktuelt debatemne  

 på en så fortrinlig vis, at der ikke var grundlag for at uddybe  

 emnet.
 I klageskrivelsen har klageren begrundet kravet om  

 genmæle med, at artiklen indeholder direkte fejl.
Til støtte for, at bladet har overtrådt god  

 presseskik, har klageren gjort gældende, at bladet ikke har  

 kontrolleret, om de bragte oplysninger er korrekte, herunder først og  

 fremmest ved forelæggelse for klageren, og at bladet ikke har  

 udvist kritik over for artiklens kilde, der kan være farvet af  

 personlig interesse eller skadevoldende hensigt.
Klageren finder endvidere  

 ikke, at det er gjort klart i artiklen, hvad der er faktiske oplysninger, og  

 hvad der er kommentarer.
I en udtalelse om klagen har Femina anført, at man  

 bestræber sig på at skrive om centrale personer i aktuelle  

 debatemner, fordi man på bladet ved, at læserne gerne vil have  

 noget læserstof, de kan bruge til noget.
Det har derfor været  

 oplagt at interviewe  Helle  Meldgaard fra Dialogcentret, idet hendes  

 erfaringer med nyreligiøse bevægelser er information, som unge  

 og deres forældre kan bruge til noget.
 Femina har endvidere bemærket, at såfremt  

 Scientologi får ret i sin klage, ville bladets - og resten af de danske  

 mediers - mission da vist være indskrænket til at beskrive  

 fremstillingen af mælkekartoner eller støvsugere i stedet for at  

 fortælle folk om, hvad der rører sig i verden omkring dem.
 Følgende nævnsmedlemmer har deltaget i sagens  

 behandling: Axel Kierkegaard, Henrik Antonsen, Kate Bluhme og Ole  

 Malmqvist.
 Pressenævnet udtaler:
De kritiske udtalelser om Scientologibevægelsen  

 må betegnes som  Helle  Meldgaards subjektive vurdering af  

 organisationen.
Da der således ikke er tale om faktiske oplysninger,  

 har klageren ikke krav på genmæle.
Hertil kommer, at det  

 genmæle, som klageren har udformet, ikke opfylder medieansvarslovens  

 krav til indholdet af et genmæle.
Af disse grunde tiltræder  

 Pressenævnet, at Femina har meddelt afslag på genmæle.
Helle  Meldgaards udtalelser viderebringes subjektivt og  

 uden modindlæg.
Da der imidlertid ved præsentationen af hende  

 findes at være gjort tilstrækkeligt opmærksom på, at  

 hun ikke kan betragtes som en neutral kilde, og da hendes udtalelser må  

 betragtes som omfattende nyreligiøse bevægelser generelt, hvoraf  

 Scientologi blot fremhæves som et i offentligheden kendt eksempel,  

 finder Pressenævnet ikke grundlag for at kritisere Femina for  

 overtrædelse af god presseskik.
 Afsagt den 11. november 1993.
