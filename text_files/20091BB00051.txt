Fremsat den 12. november 2009 af Lone Dybkjær (RV), Margrethe Vestager (RV) og Morten Østergaard (RV) Forslag til folketingsbeslutning om forebyggende helbredsundersøgelser Folketinget pålægger regeringen inden den 1. juli 2010 at fremsætte forslag om en ordning, der indebærer at, børn i alderen 0-6 år skal indkaldes til de anbefalede syv forebyggende helbredsundersøgelser hos egen læge.
Bemærkninger til forslaget Børneundersøgelser hos egen læge bidrager til opsporing og forebyggelse af sundhedsproblemer (f.eks. begyndende overvægt, astma, psykiske eller fysiske sanseproblemer) og adfærdsforstyrrelser.
Næsten hvert tredje barn bliver ikke undersøgt eller vaccineret efter planen, og det gælder særlig de udsatte børn.
Derfor foreslår Det Radikale Venstre, at alle børn indkaldes til undersøgelserne.
I dag skal forældrene huske, at deres børn kommer til de anbefalede undersøgelser og vaccinationer i spædbørns- og førskolealderen.
Det betyder, at 10-35 pct. af børnene ikke modtager de anbefalede syv helbredsundersøgelser Evaluering af de forebyggende børneundersøgelser i almen praksis: SDU, SIF, Sundhedsstyrelsen, 2007..
Børn af enlige forældre, psykisk syge eller misbrugende forældre og forældre i lavere socialgrupper har det dårligste fremmøde til lægeundersøgelserne, til trods for at de har det største behov.
Disse børn er mest syge og har flest trivselsproblemer, men modtager ikke de anbefalede syv helbredsundersøgelser, fordi forældrene ikke tager dem til lægen.
Indkaldelsesmodellen er kendt og har vist sin effekt på tandsundheden.
Andelen af 12-årige med huller i tænderne er siden 1984 faldet fra 87 pct. til 40 pct. af en årgang.
Den forbedring skyldes bl.a. forebyggende børnetandpleje med tidlig indsats over for små børn m.v.
 Folkesundhedsrapporten Danmark 2007, SIF 2007.
 Baseret på Region Hovedstadens erfaringer med omkostninger til at påminde alle 12-årige om, at de skal have MFR-vaccination, skønner Lægeforeningen, at forslaget om at indkalde børn vil koste i omegnen af 720.000 kr. pr. indkaldelse af en årgang dvs. ca. 5 mio. kr. i alt.
Skriftlig fremsættelse Lone Dybkjær (RV):
 Forslag til folketingsbeslutning om forebyggende helbredsundersøgelser.
(Beslutningsforslag nr.
B 51).
