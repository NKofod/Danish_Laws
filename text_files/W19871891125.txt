 Provisionsindtægt ved salg af avlsdyr for en forening blev anset for  

 at vedrøre en erhvervsvirksomhed, omfattet af kildeskattelovens § 37 A.
A klagede over, at de stedlige skattemyndigheder for indkomståret 1984  

 havde nedsat hans overførsel af indkomst til medarbejdende ægtefælle med  

 75.397 kr.
Myndighederne havde ikke anset klagerens indtægter fra foreningen  

 B for salg af avlsdyr som led i hans erhvervsvirksomhed, men som vederlag i  

 lønnet stilling.
Der var bl.a. henset til, at der var oprettet en  

 ansættelseskontrakt mellem klageren og B.
 Det var oplyst, at klagerens arbejde for B havde bestået i salg af gylte  

 og sopolte, og at han for egen regning skulle holde vogn, der var velegnet  

 til transport af dyrene.
 Klagerens repræsentant henviste bl.a. til Østre Landsrets dom af 19. marts  

 1984, hvor en direktør, der forestod salg af anparter for et  

 investeringsselskab, og hvis vederlag i al væsentlighed beroede på præsterede  

 salgsresultater, fandtes at have drevet en erhvervsvirksomhed, som var  

 omfattet af kildeskattelovens § 37 A.
Det var videre oplyst, at klageren var aflønnet med 7% i provision af  

 salgssummen for alle gylte og sopolte, der solgtes gennem B.
Med hensyn til  

 hustruens arbejdsindsats var det fra klagerens side oplyst, at hun havde  

 passet klagerens forretningstelefon hele dagen, hvor der var fra 5 - 20  

 telefonopkald fra folk, som ønskede at handle avlsdyr, samt at hun havde ført  

 kasseregnskab og udfærdiget købs- og salgsbilag.
Landsskatteretten fandt efter det oplyste - herunder især aflønningsformen  

 - at klagerens arbejde for foreningen B måtte anses for omfattet af  

 kildeskattelovens § 37 A.
Da Landsskatteretten endvidere fandt at kunne lægge  

 de fra klagerens side fremførte oplysninger om hustruens arbejdsindsats til  

 grund, blev den påklagede ansættelse nedsat til det selvangivne beløb.
 LV 1986, B 1.4.
