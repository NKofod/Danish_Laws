(Til samtlige amtsråd samt Københavns  

 magistrat og Frederiksberg kommunalbestyrelse) Det er over for indenrigsministeriet blevet oplyst, at der fortsat hersker  

 nogen tvivl om, hvilken myndighed der er klageinstans i tilfælde, hvor en  

 patient af vedkommende amtskommune (herunder Københavns og Frederiksberg  

 kommuner) får meddelt afslag på henvisning til behandling på et fremmed  

 amtskommunalt, et statsligt eller et privat sygehus (kautionsafslag).  

 Spørgsmålet om sådan henvisning kommer især på tale med hensyn til behandling  

 på lands- og landsdelsafdelinger, jfr. om afgrænsningen heraf  

 indenrigsministeriets vejledende retningslinier for visitation af patienter  

 til lands- og landsdelssygehuse m.v. (cirkulære nr. 9 af 16. januar 1981).
 Indenrigsministeriet skal derfor oplyse følgende:
1. Afslag på samtykke (kaution) til behandling på et  

 fremmed amtskommunalt, et statsligt eller et privat sygehus bør være  

 begrundet og skriftligt meddeles patienten og den evt. henvisende læge.  

 Kravet om begrundelse skyldes hensynet til patienten og dennes læge, også med  

 henblik på en eventuel videre klage og prøvelse af afgørelsen.
Afslaget skal  

 endvidere indeholde oplysning om den videre klageadgang.
2. Patienten eller den henvisende læge kan påklage  

 kautionsafslaget til amtskommunens sygehusudvalg, Københavns magistrat eller  

 Frederiksberg kommunalbestyrelse.
Også disse myndigheders afgørelse skal være  

 begrundede og skriftligt meddeles patienten og den evt. henvisende læge med  

 oplysning om den videre klageadgang.
 3. Sygehusudvalgets, magistratens eller  

 kommunalbestyrelsens afgørelse kan påklages til sundhedsstyrelsen, St.  

 Kongensgade 1, 1264 København K.
 Normalt bør patienten eller dennes læge således først indbringe  

 kautionsafslaget for vedkommende sygehusmyndighed, men i særlige, mere  

 hastende tilfælde vil kautionsafslaget også kunne påklages direkte til  

 sundhedsstyrelsen.
 Endvidere vil sundhedsstyrelsen altid af egen drift - evt. foranlediget af  

 en henvendelse fra patienten eller dennes læge - kunne tage en sag op til  

 undersøgelse og vurdering.
O----------------O Indenrigsministeriet anmoder om, at de praktiserende læger og speciallæger  

 i amtskommunen samt lægerne på sygehusene gøres bekendt med denne skrivelse.
 Denne skrivelse til samtlige amtsråd samt Københavns magistrat og  

 Frederiksberg kommunalbestyrelse er samtidig sendt til de statslige og  

 private sygehuse samt til Ugeskrift for Læger.
 P.M.V.
E.
B.
