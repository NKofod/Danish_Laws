 En ombygning af en fabriksbygning blev påbegyndt i 1985, men blev  

 først færdig og taget i brug i 1986. Der kunne ikke foretages  

 straksafskrivning i 1985, idet bestemmelsen i afskrivningsloven § 21, stk. 2,  

 er en afskrivningsregel, for hvilken den generelle bestemmelse i lovens § 22,  

 stk. 1, må gælde.
 Fabrikant A klagede for indkomståret 1985 over, at de stedlige  

 skattemyndigheder ikke havde godkendt den af ham foretagne straksafskrivning  

 vedrørende udgifter til ombygning af maskinfabrik på 109.710 kr.
 Det var oplyst, at klageren i efteråret 1985 havde påbegyndt en ombygning  

 af sin maskinfabrik, og at byggeriet var færdigt og taget i brug i foråret  

 1986.
Klageren havde i denne anledning selvangivet et straksfradrag for  

 indkomståret 1985 på 109.710 kr.
De stedlige skattemyndigheder havde  

 imidlertid ikke godkendt dette, idet der var henvist til, at fradraget først  

 kunne tages i det indkomstår, hvor ombygningen var færdig og taget i brug,  

 jf.
Skattedepartementets cirkulære nr. 188 af 22. november 1983, pkt. 92.
Klagerens advokat gjorde over for Landsskatteretten gældende, at fradraget  

 kunne foretages allerede med virkning for indkomståret 1985. Han anførte, at  

 udgifter, jf. afskrivningslovens § 21, stk. 2, kan »fradrages i den  

 skattepligtige indkomst for det indkomstår, hvori udgiften til ombygningen  

 eller forbedringen afholdes«.
Dette måtte efter almindelig skatteretlig  

 sprogbrug betyde, at udgiften kunne og skulle trækkes fra i det år, hvor  

 skatteyderen blev retligt forpligtet til at betale den.
Således forstås  

 »afholdes« også i ligningslovens § 8, stk. 1 og stk. 4, og § 8,  

 stk. 1 og 2, jf. for så vidt angik § 8, stk. 1, den udtrykkelige udtalelse i  

 Statsskattedirektoratets cirkulære af 10. december 1975, stk. 3.
Advokaten anførte endvidere, at det ved fremsættelsen af lovforslaget til  

 afskrivningslovens § 21, stk. 2, blev foreslået, at de pågældende beløb til  

 dels skulle indgå i opgørelsen af genvundne afskrivninger, jf. lovforslagets  

 § 29, stk. 1, pkt. 4, Folketingstidende 1981/82, tillæg A, spalte 3444. Under  

 lovforslagets behandling havde Ministeren for Skatter og Afgifter imidlertid  

 foreslået, at denne passus skulle gå ud.
I motiveringen herfor udtalte han,  

 at fradragne ombygnings- og forbedringsudgifter herefter skal »behandles  

 som vedligeholdelsesudgifter«.
Da vedligeholdelsesudgifter kan  

 fratrækkes fra år til år, efterhånden som de afholdes, betød det, at udgifter  

 til ombygning og forbedring, jf. ministerens udtalelse, kunne trækkes fra,  

 efterhånden som de blev afholdt, når blot grænsen på 5 % blev respekteret for  

 hvert år.
Landsskatteretten bemærkede, at lovforslaget til § 21, stk. 2, om udgifter  

 til ombygning eller forbedring af afskrivningsberettigede bygninger blev  

 fremsat som en afskrivningsregel, og at bestemmelsen senere blev uændret  

 vedtaget. Ændringen under lovbehandlingen fandt alene sted i § 29, hvorved  

 lovforslagets bestemmelse om beskatning af genvundne afskrivninger af de  

 nævnte udgifter faldt bort.
Retten fandt ikke, at det ved denne ændring  

 tillige havde været hensigten at fremrykke fradragstidspunktet i forhold til  

 den generelle bestemmelse i afskrivningslovens § 22, stk. 1. Ifølge denne  

 bestemmelse er det en betingelse, at ombygningen er fuldført og taget i brug,  

 hvilket for det omhandlede byggeri ikke har fundet sted i 1985. Den påklagede  

 ansættelse blev følgelig stadfæstet.
