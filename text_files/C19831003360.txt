 Skibstilsynet er blevet opmærksom på, at en del fiskeskibe, der i de  

 senere år er blevet forsynet med et dæk over arbejdsdækket, ofte opbevarer  

 forholdsvis store mængder industrifisk i de dertil indrettede dækspauner.
Sådan opbevaring kan være forbundet med risiko for de ombordværendes  

 sundhed og i værste fald med risiko for at miste livet, idet industrifisk ved  

 temperaturer over 0 grader C altid vil udvikle iltfortrængende og giftige  

 gasarter, såsom kuldioxid og svovlbrinte.
Da de gældende regler om  

 industrifisk er baseret på, at fangsten enten føres i egentlige lastrum eller  

 på frit dæk, og da reglerne for industrifisk i lastrum ikke umiddelbart kan  

 anvendes for helt overdækkede rum på arbejdsdækket, vil skibstilsynet i  

 samarbejde med erhvervet udarbejde hensigtsmæssige tekniske og operationelle  

 forskrifter til imødegåelse af faren.
 Indtil sådanne forskrifter er udarbejdet, bør de i følgende vejledning  

 angivne retningslinier følges ved opbevaring af industrifisk i helt lukkede  

 dæksrum:
 1. Der bør opbevares så lidt fangst som muligt på  

 dækket.
 2. Den fangst, der opbevares på dækket, bør ises og  

 stamme fra de sidste træk.
 3. Døre til dæksrummet bør holdes lukket, når der  

 opbevares industrifisk i dæksrummet.
 4. Der bør installeres et mekanisk virkende  

 ventilationsanlæg med en passende kapacitet, og anlægget bør være i  

 kontinuerlig drift, når der opbevares industrifisk i dæksrummet.
 5. Med det i handelsministeriets bekendtgørelse nr.  

 358 af 24. juni 1977 nævnte måleudstyr bør føreren med passende mellemrum  

 foretage måling af ilt-, kuldioxid- og svovlbrinteindhold i dæksrummet.
 6. Besætningen bør ikke opholde sig på det lukkede  

 arbejdsdæk, når der opbevares fangst på dette.
 For mere detaljerede anvisninger om faremomenter og sikkerhedsregler  

 henvises der til publikation nr. 28-1970, der er udarbejdet af  

 arbejdstilsynet og skibstilsynet.
