Ligebehandlingsnævnets afgørelse om alder - ansættelse - medhold J. nr. 2014-6810-39175 Det var i strid med forskelsbehandlingsloven, at klager, der er født i 1953, fik afslag på en jobansøgning alene med henvisning til sin alder.
 Klager fik derfor medhold og en godtgørelse på 25.000 kr.
 Klagen drejer sig om påstået forskelsbehandling på grund af alder i forbindelse med, at klager fik afslag på en ansættelse.
Ligebehandlingsnævnets afgørelse Det var i strid med forskelsbehandlingsloven, at indklagede henviste til klagers alder som begrundelse for ikke at ansætte ham.
 Indklagede skal inden 14 dage betale en godtgørelse til klageren på 25.000 kr. med procesrente fra den 9. juli 2014, hvor klagen er modtaget i Ligebehandlingsnævnet.
Sagsfremstilling Klager er født i 1953 og blev uddannet kok i 2014, men har mere end 30 års erfaring med madlavning.
Indklagede, som er et cateringsfirma, søgte en faglært kok cirka 15 timer om ugen.
Det fremgik af stillingsopslaget, at ansøger skulle være energisk og engageret i sit arbejde, og at arbejdstiderne hovedsageligt ville være i weekenderne.
 Klager søgte jobbet hos indklagede i juli 2014, vedlagde sit CV og anbefalinger fra tidligere arbejdsgivere.
 To dage senere modtog klager en mail fra indklagede med følgende ordlyd:
"Hej [Klager].
Jeg tror jeg synes du lige er til den ældre side god vind fremover Mvh, [indklagede]" Parternes bemærkninger Klager gør gældende, at han er blevet forskelsbehandlet på grund af alder.
Han ønsker derfor en godtgørelse.
Klager mener, at han ville have fået jobbet hos indklagede, hvis han havde været yngre.
Afslaget skyldtes ikke hans kvalifikationer, men kun hans alder.
I øvrigt kender han ikke indklagede.
 Indklagede gør gældende, at klager ikke er blevet forskelsbehandlet på grund af alder.
Indklagede oplyser, han stiftede bekendtskab med klager i sin barndom og senere i ungdommen.
Indklagede mener således, at de kender hinanden.
Når indklagede henviste til klagers alder i afslaget, var det i virkeligheden en kammeratlige måde at oplyse klager om, at han ikke ønskede at ansætte ham.
Klager ville under ingen omstændigheder have fået jobbet hos indklagede, da han ikke besidder de rette kvalifikationer.
 Klager har tidligere mundtligt uopfordret søgt en stilling hos indklagede, og indklagede har begge gange afslået ansøgningen.
 Indklagede oplyser, at stillingen endnu ikke er besat.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på efter lov om forskelsbehandling.
 En arbejdsgiver må ikke forskelsbehandle ansøgere til ledige stillinger ved ansættelse.
 Hvis en person, der anser sig for krænket, påviser faktiske omstændigheder, som giver anledning til at formode, at der udøves direkte eller indirekte forskelsbehandling, påhviler det modparten at bevise, at ligebehandlingsprincippet ikke er blevet krænket.
Indklagede har i en mail til klager begrundet afslaget på klagers ansøgning med en henvisning til hans alder.
Klager har herved påvist faktiske omstændigheder, der giver anledning til at formode, at han har været udsat for direkte forskelsbehandling.
Nævnet finder ikke, at indklagede har løftet bevisbyrden for, at ligebehandlingsprincippet ikke er blevet krænket.
Den omstændighed, at indklagede efterfølgende har oplyst, at henvisningen til klagers alder alene var en venlig måde at afvise klager på, og at klager under alle omstændigheder ikke var kvalificeret til stillingen, kan ikke føre til nogen anden vurdering.
 Klager får derfor medhold i klagen.
 Klager tilkendes en godtgørelse, der passende skønsmæssigt kan fastsættes til 25.000 kr.
 Ligebehandlingsnævnet har ved fastsættelse af godtgørelsens størrelse taget udgangspunkt i praksis samt et skøn over sagens faktiske omstændigheder, herunder karakteren og alvoren af den skete hændelse.
Indklagede skal herefter betale 25.000 kr. til klager med procesrente fra den 9. juli 2014, hvor sagen blev indbragt for Ligebehandlingsnævnet.
Beløbet skal betales inden 14 dage.
