Offererstatningslovens § 1, nævnets stillingstagen til, om skaden skyldes en straffelovsovertrædelse, nævnets j.nr. 09-520-12441 N.j.nr. 09-520-12441 Ansøger havde anmeldt til politiet, at hun af A og B blev lokket i et baghold og herefter blev tildelt skub og slag på kroppen samt blev skubbet ind i en dør.
Politiet valgte at opgive at rejse tiltale mod A og B, da videre forfølgning ikke kunne antages at føre til straf for overtrædelse af straffeloven.
Nævnet afslog ansøgers ansøgning om erstatning, idet det ikke med tilstrækkelig sikkerhed kunne antages, at skaden var sket ved en overtrædelse af straffeloven.
Nævnet lagde ved sin afgørelse vægt på, at A og B havde erkendt at have tildelt ansøger et skub, men at det ikke med sikkerhed kunne antages, at dette skub kunne henføres til straffelovens § 244 eller andre bestemmelser i straffeloven.
Nævnet fandt endvidere ikke, at det var sandsynliggjort, at ansøger var blevet skubbet ind i en dør.
Nævnet lagde endelig vægt på, at politiet havde valgt at opgive at rejse tiltale mod A og B.
