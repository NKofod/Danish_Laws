 Sagerne vedrører tildeling af førtidspension til ansøgere, der selv  

 driver eller hvis ægtefælle driver selvstændig virksomhed.
 Sagerne er behandlet på grundlag af de ændrede regler pr. 1. januar  

 1987 om behovsbestemt pension.
 Ankestyrelsen har ved opgørelsen af indtægtsgrundlaget foretaget  

 fradrag for renteudgifter vedrørende selvstændig erhvervsvirksomhed, der  

 drives af ansøgeren eller af ægtefællen. (* 1) Sagerne vedrører ansøgere uden  

 væsentlige helbredsmæssige klager.
 LOVGRUNDLAG: Lov om social pension § 14, stk. 3, og § 15.
 Socialministeriets bekendtgørelse af 5. september 1984 og 7. november  

 1986.
 Sikringsstyrelsens vejledning af 5. september 1984 pkt. 73-75, jf.
 Sikringsstyrelsens vejledning af 17. november 1986 om ændring af pkt.
 73-75.
 RESUME AF DE ENKELTE AFGØRELSER:
 1.
 62-årig gift kvinde, som sammen med ægtefællen, der var tilkendt mellemste  

 førtidspension, drev landbrug, blev anset for berettiget til førtidspension  

 fra den 1. januar 1987.
 2.
 62-årig enlig mand med mindre landbrug og faldende indkomst tilkendt  

 førtidspension fra ansøgningen den 1. februar 1985.
 Ankestyrelsen lagde vægt på ansøgerens alder på ansøgningstidspunktet og  

 indtægten, som i de senere år ikke skønnedes at have udgjort et passende  

 forsørgelsesgrundlag.
 3.
 62-årig gift kvinde, som drev landbrug sammen med ægtefællen, der var  

 ophørt med erhvervsarbejde og overgået til folkepension, tilkendt  

 førtidspension fra 1. januar 1987.
 4.
 Afslag på førtidspension til 56-årig enke, som drev selvstændig  

 virksomhed.
 Ankestyrelsen lagde vægt på ansøgerens alder og øvrige forhold, herunder  

 driften af den selvstændige virksomhed.
 5.
Afslag på førtidspension til 62-årig gift kvinde.
Ansøgeren og ægtefællen  

 havde tidligere drevet landbrug og ejede fortsat halvdelen af  

 landbrugsejendommen.
 Ankestyrelsen lagde vægt på, at indtægten oversteg udelukkelsesgrænsen, og  

 fandt ikke at de pågældendes renteudgifter kunne fratrækkes ved opgørelsen af  

 indtægten, da renterne ikke vedrørte en af ansøgeren eller ægtefællen drevet  

 erhvervsvirksomhed.
 6.
 Førtidspension tilkendt ved virkning fra 1. januar 1987 til 62-årig gift  

 kvinde, hvis ægtefælle fik mellemste pension og drev et mindre landbrug.
 7.
 Afslag på førtidspension til 58-årig enlig kvinde, som havde indtægt ved  

 bortforpagtning af landejendom.
 Ankestyrelsen lagde vægt på, at ansøgerens indtægt oversteg  

 udelukkelsesgrænsen og fandt ikke, at der kunne foretages fradrag for  

 driftsmæssige omkostninger, da ansøgeren ikke drev landbrug, men alene havde  

 indtægt herfra i form af forpagtningsafgift.
 8.
 Afslag på førtidspension til 53-årig gift kvinde, hvis ægtefælle drev  

 landbrug.
 Ankestyrelsen fandt det ikke godtgjort, at der var sket en varig nedgang i  

 ansøgerens og ægtefællens forsørgelsesgrundlag og fandt ikke grundlag for at  

 bedømme ansøgerens erhvervsevnenedsættelse i forhold til erhvervsmæssigt  

 deltidsarbejde, som måtte anses for påkrævet af sociale grunde.
 Ansøgerens alder, sociale og helbredsmæssige forhold i øvrigt talte ikke  

 for pension.
 9.
 Førtidspension tilkendt med virkning fra den 1. januar 1987 til 61- årig  

 gift kvinde. Ægtefællen drev landbrug og fik endvidere folkepension.
 Ankestyrelsen lagde vægt på, at ansøgerens og ægtefællens  

 forsørgelsesgrundlag havde været faldende i en årrække på grund af nedgang i  

 indtægten fra landbrugsbedriften, og under hensyn til de aldersmæssige  

 forhold fandtes det sandsynliggjort, at indtægtsnedgangen måtte anses for  

 varig.
 REDEGØRELSE FOR DE ENKELTE SAGER:
 1. J.nr. 1842-85.
 REDEGØRELSE FOR SAGEN:
En gift kvinde søgte førtidspension i februar 1984 som 62-årig.
Ansøgeren  

 drev sammen med ægtefællen, som var tilkendt mellemste førtidspension,  

 landbrug.
I tillid til, at ægtefællen ville få hustrutillæg til pensionen og  

 på grund af forringelse af ægtefællens helbredstilstand, blev kvægbestanden  

 nedtrappet.
Reglerne om hustrutillæg blev imidlertid ophævet, og ansøgeren havde ikke  

 overskud til at oparbejde ny besætning.
Indtægten ved landbruget var derfor  

 nedadgående.
Den samlede indtægt i 1985 udgjorde 68.352 kr.
 Ansøgeren havde ikke helbredsklager af betydning.
 AFGØRELSEN, DER KLAGES OVER:
Revaliderings- og pensionsnævnet gav afslag på førtidspension.
Nævnet  

 begrundede afgørelsen med, at der ikke var sket væsentlige ændringer i  

 ansøgerens forsørgelsesgrundlag.
 KLAGEN TIL ANKESTYRELSEN:
 Afgørelsen var indanket af det sociale udvalg.
 SUPPLERENDE OPLYSNINGER EFTER ANKEN:
I 1986 havde ægtefællen indtægter i form af social pension 49.308 kr.,  

 underskud ved selvstændig virksomhed 6.828 kr., renteindtægter m.v. 6.120 kr.  

 og renteudgifter på 1.600 kr.
Den samlede nettoformue udgjorde 682.109 kr.
 ANKESTYRELSENS AFGØRELSE:
 Ankestyrelsen finder, at ansøgeren ikke opfylder lovens betingelser for at  

 få tilkendt førtidspension i tiden frem til udgangen af 1986.
 Ankestyrelsen har særligt lagt vægt på, at ansøgerens erhvervsevne ikke er  

 nedsat med mindst halvdelen hverken på grund af helbredsmæssige forhold eller  

 af helbredsmæssige og andre grunde.
 Fra 1. januar 1987 er de tidligere bestemmelser om indtægtsforholdene ved  

 tilkendelse af førtidspension ændret ved Socialministeriets bekendtgørelse af  

 7. november 1986.
 Ankestyrelsen finder herefter, at ansøgeren fra bekendtgørelsens  

 ikrafttræden den 1. januar 1987 er berettiget til almindelig førtidspension  

 efter lovens § 14, stk. 3, nr. 3.
 2. J.nr. 3842-85.
 REDEGØRELSE FOR SAGEN:
En enlig mand søgte i januar 1985 førtidspension som 62-årig.
Ansøgeren  

 havde i en årrække drevet et mindre landbrug, gennem de senere år med  

 faldende indkomst.
Det var oplyst, at ansøgeren i 1984 havde haft et overskud  

 på landbruget på 15.000 kr. og renteindtægter på 2.320 kr.
I 1985 havde  

 landbruget ikke givet overskud.
Ansøgeren havde dette år haft renteindtægter  

 på 2.354 kr., honorar på 7.000 kr. og fået forskud på pension 17.628 kr.
I  

 1986 gav landbruget et overskud på 6.483 kr.
Ansøgeren havde desuden  

 renteindtægter på 2.290 kr., aktieudbytte på 240 kr. og renteudgifter på  

 4.670 kr.
 De helbredsmæssige klager var let forhøjet blodtryk og højresidig  

 lyskebrok.
 AFGØRELSEN, DER KLAGES OVER:
 Revaliderings- og pensionsnævnet gav afslag på førtidspension, og  

 begrundede afslaget med, at der ikke var helbredsmæssige eller andre grunde,  

 der talte for pension.
 KLAGEN TIL ANKESTYRELSEN:
 Der var anket af det sociale udvalg, som anførte, at der forelå et varigt  

 forsørgelsesbehov, som ikke længere kunne dækkes ved indtægten fra  

 landbruget.
 ANKESTYRELSENS AFGØRELSE:
 Efter de foreliggende oplysninger finder Ankestyrelsen, at ansøgeren  

 opfylder betingelserne for at få tilkendt almindelig førtidspension med  

 virkning fra 1. februar 1985.
 Der henvises til lovens § 14, stk. 3, nr. 3.
 Ankestyrelsen har ved afgørelsen navnlig lagt vægt på ansøgerens alder på  

 ansøgningstidspunktet og på oplysningerne om indtægten, der i de senere år  

 ikke skønnes at have udgjort et passende forsørgelsesgrundlag.
 Ankestyrelsen ændrer derfor revaliderings- og pensionsnævnets afgørelse.
 3. J.nr. 3078-86.
 REDEGØRELSE FOR SAGEN:
En gift kvinde søgte i maj 1986 førtidspension som 62-årig.
Ansøgeren drev  

 sammen med ægtefællen landbrug. Ægtefællen havde desuden haft  

 erhvervsarbejde.
Fra maj 1986 overgik ægtefællen fra efterløn til  

 folkepension.
Om indtægtsforholdene i 1986 var det oplyst, at ansøgeren havde  

 haft indtægt som medhjælpende hustru på 18.103 kr. Ægtefællen havde haft  

 overskud på selvstændig virksomhed på 36.206 kr., pension med 23.080 kr.,  

 efterløn 34.914 kr., ATP 2.161 kr., renteindtægter på 3.715 kr., sociale  

 ydelser på 4.806 kr.
 Ansøgeren havde ingen helbredsklager.
 AFGØRELSEN, DER KLAGES OVER:
Revaliderings- og pensionsnævnet gav afslag på førtidspension.
Nævnet  

 lagde vægt på, at der ikke var helbredsmæssige forhold, der berettigede til  

 førtidspension.
 Nævnet lagde yderligere vægt på, at ansøgeren måtte anses for at have et  

 passende forsørgelsesgrundlag.
 KLAGEN TIL ANKESTYRELSEN:
 Der var anket af ansøgeren.
 ANKESTYRELSENS AFGØRELSE:
 Ankestyrelsen finder, at ansøgeren ikke opfylder lovens betingelser for  

 tilkendelse af førtidspension efter lov om social pension § 14, stk. 3, i  

 tiden frem til udgangen af 1986.
 Ankestyrelsen har herved lagt vægt på, at hverken sociale eller  

 helbredsmæssige forhold taler for pension.
 Fra den 1. januar 1987 er tidligere bestemmelser om indtægtsforhold ved  

 tilkendelse af almindelig førtidspension ændret ved Socialministeriets  

 bekendtgørelse om social pension af 7. november 1986.
 Ankestyrelsen finder herefter, at ansøgeren fra bekendtgørelsens  

 ikrafttræden 1. januar 1987 opfylder betingelserne for at få tilkendt  

 almindelig førtidspension i henhold til lov om social pension § 14, stk. 3,  

 nr. 3.
 4. J.nr. 3605-86.
 REDEGØRELSE FOR SAGEN:
En enlig kvinde søgte i oktober 1985 førtidspension som 56-årig.
Ansøgeren  

 havde været medhjælpende i ægtefællens renseri og skrædderi og videreførte  

 forretningen efter ægtefællens død i september 1985. I 1986 var overskuddet  

 af virksomheden 41.449 kr.
Efter fradrag af renter, herunder  

 prioritetsrenter, var den skattepligtige indtægt 19.187 kr.
 Ansøgeren havde ingen helbredsklager af betydning.
 AFGØRELSEN, DER KLAGES OVER:
 Revaliderings- og pensionsnævnet gav afslag på såvel helbredsbetinget som  

 behovsbestemt førtidspension.
 KLAGEN TIL ANKESTYRELSEN:
 Afgørelsen var indanket af ansøgeren.
 ANKESTYRELSENS AFGØRELSE:
 Ankestyrelsen finder, at ansøgeren ikke opfylder betingelserne for at få  

 tilkendt førtidspension.
 Ankestyrelsen har herved lagt vægt på, at ansøgerens erhvervsevne ikke er  

 nedsat med mindst halvdelen på grund af helbredsmæssige forhold.
 Under hensyn til ansøgerens alder og øvrige forhold, herunder driften af  

 den selvstændige virksomhed, finder Ankestyrelsen heller ikke, at ansøgeren  

 er berettiget til førtidspension efter lov om social pension § 14, stk. 3,  

 nr. 2 eller nr. 3.
 Ankestyrelsen tiltræder således revaliderings- og pensionsnævnets  

 afgørelse.
 5. J.nr. 4055-86.
 REDEGØRELSE FOR SAGEN:
En gift kvinde søgte i januar 1986 førtidspension som 62-årig.
Ansøgeren  

 og ægtefællen, som var folkepensionist, havde indtil 1979 drevet landbrug,  

 men havde overdraget halvdelen af ejendommen til en søn.
Ansøgeren oplyste,  

 at hun efter overdragelsen fortsat deltog i driften indtil slutningen af  

 1985. I 1985 var den samlede bruttoindtægt 212.999 kr.
Samlede renteudgifter  

 udgjorde 166.857 kr.
 Ansøgeren havde helbredsmæssige klager i form af slidgigt i ryggen og  

 mulig gigt i højre skulder.
 AFGØRELSEN, DER KLAGES OVER:
 Revaliderings- og pensionsnævnet gav afslag på såvel helbredsbetinget som  

 behovsbestemt førtidspension.
 KLAGEN TIL ANKESTYRELSEN:
 Afgørelsen var indanket af ansøgeren.
 SUPPLERENDE OPLYSNINGER EFTER ANKEN:
Af oplysninger fra skattevæsenet, herunder ansøgerens og ægtefællens  

 selvangivelser for 1985 og 1986 fremgik det, at ægtefællens andel i  

 overskuddet af den ejendom, der blev drevet af ægteparrets søn, og som ejedes  

 af ægtefællen og sønnen i fællesskab, i 1985 og 1986 havde udgjort  

 henholdsvis ca. 179.000 kr. og 134.000 kr., og at der i selvangivelserne var  

 fradraget renteudgifter på henholdsvis 167.000 kr. og 171.500 kr.
I 1986 var  

 prioritetsgælden nedbragt med 420.000 kr. til 37.400 kr., og nettoformuen var  

 ved udgangen af 1986 steget med ca. 395.600 kr. i forhold til året forud.
 ANKESTYRELSENS AFGØRELSE:
 Ankestyrelsen finder, at ansøgeren ikke opfylder lovens betingelser for at  

 få tilkendt førtidspension.
 Ankestyrelsen har fundet, at ansøgerens erhvervsevne ikke er nedsat med  

 mindst halvdelen på grund af helbredsmæssige forhold.
 Endvidere er det lagt til grund, at ansøgerens og ægtefællens indtægt  

 overstiger den grænse (for tiden ca. 110.000 kr. årlig) for tilkendelse af  

 førtidspension, der er nævnt i Socialministeriets bekendtgørelse af 7.  

 november 1986.
 Det bemærkes herved, at Ankestyrelsen finder, at der i ansøgerens  

 tilfælde, hvor renteudgifterne ikke angår en af ansøgeren eller ægtefællen  

 drevet erhvervsvirksomhed, ikke kan ske fradrag af renter ved opgørelsen af  

 den indtægt, efter hvilken ansøgerens adgang til en behovsbestemt pension  

 vurderes.
 Ankestyrelsen tiltræder herefter revaliderings- og pensionsnævnets  

 afgørelse.
 6. J.nr. 4214-86.
 REDEGØRELSE FOR SAGEN:
 En gift kvinde søgte førtidspension i januar 1986 som 62-årig. Ægtefællen  

 fik førtidspension og drev et mindre landbrug, hvor ansøgeren tidligere  

 skattemæssigt havde været registreret som medhjælpende hustru.  

 Driftsoverskuddet udgjorde i årene 1984 til 1986 henholdsvis godt 25.000 kr.,  

 19.000 kr. og 37.000 kr.
 Ansøgeren havde forhøjet blodtryk og mindre åreknuder på begge ben.
 AFGØRELSEN, DER KLAGES OVER:
 Revaliderings- og pensionsnævnet gav afslag på såvel helbredsbetinget som  

 behovsbestemt førtidspension.
 KLAGEN TIL ANKESTYRELSEN:
 Afgørelsen var indanket af ansøgeren.
 ANKESTYRELSENS AFGØRELSE:
 Ankestyrelsen finder, at ansøgerens erhvervsevne ikke er nedsat med mindst  

 halvdelen af helbredsmæssige grunde, og at ansøgeren efter indtægtsforholdene  

 ikke i øvrigt opfylder betingelserne for fra ansøgningstidspunktet at få  

 tilkendt førtidspension.
 Ankestyrelsen finder derimod, at ansøgeren efter de nugældende regler er  

 berettiget til førtidspension efter lovens § 14, stk. 3, nr. 3, fra 1. januar  

 1987.
 7. J.nr. 459-87.
 REDEGØRELSE FOR SAGEN:
En enlig kvinde søgte i november 1984 førtidspension som 58-årig.  

 Ansøgeren havde sammen med ægtefællen, indtil dennes død i 1976, drevet  

 landbrug og ejede fortsat landbrugsejendommen.
Siden 1981 havde ansøgeren  

 bortforpagtet den dyrkede jord og nogle engarealer.
Ansøgeren havde siden  

 september 1985 haft erhvervsarbejde 12 timer ugentlig.
 Ansøgeren havde en stofskiftelidelse og en øget krumning af rygsøjlen.
 AFGØRELSEN, DER KLAGES OVER:
 Revaliderings- og pensionsnævnet gav afslag på førtidspension.
 Nævnet lagde særlig vægt på oplysninger om, at ansøgeren udover  

 forpagtningsafgift af landbrugsejendommen også havde indkomst som  

 deltidsbeskæftiget medhjælp på plejehjem.
 KLAGEN TIL ANKESTYRELSEN:
 Afgørelsen var indanket af ansøgeren, som oplyste, at hun pr. 1.
februar 1987 var ophørt med deltidsarbejdet på grund af helbredsgener SUPPLERENDE OPLYSNINGER EFTER ANKEN:
Ansøgerens bruttoindkomst i 1986 var opgjort til ca. 74.000 kr.
I 1987  

 forventedes bruttoindkomsten at blive ca. 51.000 kr. i forpagtningsafgift og  

 ca. 50.000 i formueafkast.
Herudover ca. 31.400 i formuetillæg.
 ANKESTYRELSENS AFGØRELSE:
 Efter de foreliggende oplysninger om ansøgerens alder, helbred og  

 økonomiske forhold finder Ankestyrelsen, at ansøgeren ikke opfylder lovens  

 betingelser for at få tilkendt førtidspension.
 Ankestyrelsen har ved sin afgørelse lagt vægt på, at ansøgerens  

 erhvervsevne ikke skønnes nesat med mindst halvdelen på grund af  

 helbredsmæssige forhold eller af helbredsmæssige og andre grunde.
 Ankestyrelsen har endvidere lagt vægt på, at ansøgerens indtægt overstiger  

 den grænse, der er anført i Socialministeriets bekendtgørelse af 7. november  

 1986, hvorfor der ikke kan tilkendes ansøgeren behovsbestemt førtidspension.
 I tilknytning hertil skal bemærkes, at da ansøgeren ikke driver  

 landbruget, men alene har indtægt herfra i form af forpagtningsafgift, findes  

 der ikke grundlag for at foretage fradrag for driftsmæssige omkostninger.
 Ankestyrelsen tiltræder derfor revaliderings- og pensionsnævnets  

 afgørelse.
 8. J.nr. 1229-87.
 REDEGØRELSE FOR SAGEN:
En gift kvinde søgte i november 1985 førtidspension som 53-årig.  

 Ægtefællen drev en landbrugsejendom på 90 tønder land og fik endvidere  

 folkepension.
Ansøgeren havde ikke arbejdet som medhjælpende ægtefælle i  

 landbruget og havde ikke haft erhvervsarbejde uden for hjemmet siden  

 1978-1979.
 Om ansøgerens helbredsmæssige forhold var det oplyst, at hun led af følger  

 efter brud på højre overarm, begge lårben, venstre underben og venstre  

 knæskal samt slidgigt i knæene.
 AFGØRELSEN, DER KLAGES OVER:
 Revaliderings- og pensionsnævnet gav afslag på førtidspension.
 Nævnet begrundede afgørelsen med, at ansøgernes helbredsmæssige og sociale  

 forhold ikke medførte en nedsættelse af erhvervsevnen med mindst halvdelen,  

 samt at de sociale forhold ikke talte for at tilkende førtidspension.
 KLAGEN TIL ANKESTYRELSEN:
 Afgørelsen var indanket af ansøgeren.
 SUPPLERENDE OPLYSNINGER EFTER ANKEN:
I 1985 havde ægtefællen overskud ved selvstændig virksomhed på 278.451 kr.  

 - efter fradrag af erhvervsmæssige renter på 172.292 kr. = 106.159 kr.  

 Renteindtægter udgjorde 16.103 kr. og indtægt fra udlejningsejendom 8.500 kr.  

 Indtægter ialt = 130.762 kr.
I 1986 udgjorde overskuddet af selvstændig  

 virksomhed 233.734 kr. - efter fradrag af erhvervsmæssige renter 201.824 kr.  

 = 31.910 kr., renteindtægter 15.690 kr., indtægt fra udlejningsejendom 8.125  

 kr., ialt = 55.725 kr.
 Det var endvidere oplyst, at ægtefællens folkepension blev udbetalt med  

 1.641 kr. månedlig brutto.
 ANKESTYRELSENS AFGØRELSE:
Ankestyrelsen har lagt til grund, at bedømmelsesgrundlaget for så vidt  

 angår ansøgerens erhvervsevnenedsættelse er husligt arbejde i hjemmet.  

 Ankestyrelsen har ikke fundet en varig nedgang i ansøgerens og ægtefællens  

 forsørgelsesgrundlag godtgjort.
Der er således ikke grundlag for at bedømme  

 ansøgerens erhvervsevnenedsættelse i forhold til erhvervsmæssig  

 deltidsarbejde, som må anses for påkrævet af sociale grunde.
 Ankestyrelsen finder herefter, at ansøgeren ikke opfylder lovens  

 betingelser for at få tilkendt førtidspension.
 Ankestyrelsen har særligt lagt vægt på, at ansøgerens erhvervsevne ikke  

 kan anses for nedsat med mindst halvdelen på grund af helbredsmæssige  

 forhold, og at ansøgerens alder og sociale og helbredsmæssige forhold i  

 øvrigt ikke taler for tilkendelse af pension.
 Ankestyrelsen tiltræder derfor revaliderings- og pensionsnævnets  

 afgørelse.
 9. J.nr. 1929-87.
 REDEGØRELSE FOR SAGEN:
En gift kvinde søgte i maj 1985 førtidspension som 61-årig.
Ansøgeren  

 havde tidligere været medhjælpende i hendes og ægtefællens landbrugsbedrift.  

 Ægtefællen drev fortsat landbruget og fik herudover folkepension.
 Ansøgeren havde helbredsmæssige klager i form af bronchitis, træthed,  

 hovedpine, ledsmerter og ufrivillig vandladning.
 AFGØRELSEN, DER KLAGES OVER:
 Revaliderings- og pensionsnævnet gav afslag på førtidspension.
Nævnet begrundede afgørelsen med, at ansøgeren trods helbredsgenerne  

 fortsat skulle kunne bestride hidtidig beskæftigelse.
Nævnet fandt ikke, at  

 andre grunde talte for pension.
 KLAGEN TIL ANKESTYRELSEN:
 Afgørelsen var indanket af ansøgeren.
 SUPPLERENDE OPLYSNINGER EFTER ANKEN:
I følge drifts- og skatteregnskaber havde ansøgerens ægtefælle i 1985 haft  

 overskud på selvstændig virksomhed på 107.779 kr. - efter fradrag af  

 erhvervsmæssige renter på 121.134 kr. - underskud på 13.475 kr. Ægtefællen  

 havde fået folkepension med 47.349 kr.
Indtægterne udgjorde ialt 33.874 kr.
I  

 1986 var overskuddet af selvstændig virksomhed 88.769 kr. - efter fradrag af  

 erhvervsmæssige renter på 110.762 kr. - underskud på 21.993 kr.,  

 folkepensionen udgjorde 48.048 kr.
De samlede indtægter 26.055 kr.
 ANKESTYRELSENS AFGØRELSE:
 Ankestyrelsen finder, at ansøgeren ikke opfylder betingelserne for at få  

 tilkendt helbredsbetinget førtidspension efter lov om social pension § 14,  

 stk. 3, nr. 1.
 Ankestyrelsen har herved lagt vægt på, at ansøgerens erhvervsevne ikke kan  

 anses for nedsat med mindst halvdelen på grund af helbredsmæssige forhold.
 Ankestyrelsen finder endvidere, at hverken sociale eller helbredsmæssige  

 forhold taler for tilkendelse af pension efter de indtil 1. januar 1987  

 gældende regler.
 Under hensyn til de ændrede regler i Socialministeriets bekendtgørelse af  

 7. november 1986 finder Ankestyrelsen imidlertid, at ansøgeren opfylder  

 betingelserne for at få tilkendt almindelig førtidspension efter lov om  

 social pension § 14, stk. 3, nr. 3, fra 1. januar 1987, hvor ændringerne  

 trådte i kraft.
 Ankestyrelsen har herved lagt vægt på, at uanset at ansøgerens ægtefælle  

 fortsat driver landbrug, har ansøgeren og ægtefællens forsørgelsesgrundlag  

 været faldende i en årrække på grund af nedgang i landbrugsbedriften, og  

 under hensyn til de aldersmæssige forhold finder Ankestyrelsen det  

 sandsynliggjort, at indtægtsnedgangen må anses for varig.
 (* 1) Afgørelserne betyder en ændring af dele af praksis vedrørende  

 behovsbestemt pension, og opgørelse af indtægtsgrundlaget ved selvstændig  

 erhvervsvirksomhed, der fremgår af SM-meddelelse P- 017-86.
Om andre sager om tildeling af behovsbestemt pension, se P-004-87, P- 007-87 og P-021-87.
