Betænkning afgivet af Kommunaludvalget den 21. maj 2015 Betænkning over Forslag til folketingsbeslutning om indførelse af delt kommuneskat [af Pernille Vigsø Bagge (SF) m.fl.]:
1. Udvalgsarbejdet Beslutningsforslaget blev fremsat den 27. marts 2015 og var til 1. behandling den 16. april 2015. Beslutningsforslaget blev efter 1. behandling henvist til behandling i Kommunaludvalget.
Møder Udvalget har behandlet beslutningsforslaget i 2 møder.
2. Indstillinger og politiske bemærkninger Et flertal i udvalget (udvalget med undtagelse af EL og SF) indstiller beslutningsforslaget til forkastelse.
Venstres medlemmer af udvalget støtter ikke beslutningsforslaget om at indføre delt kommuneskat.
Venstre kan godt se, at der kommer nogle udfordringer, i takt med at fleksboligordningen bliver mere og mere udbredt.
Venstre er positiv over for tankegangen, men kan ikke støtte den model, som Socialistisk Folkeparti lægger frem.
Der er nemlig en række praktiske udfordringer i forhold til at beregne beboelsesfrekvenser i de forskellige boliger, og man kan også frygte, at der er nogle, der begynder at spekulere i, hvor det er mest attraktivt  skattemæssigt set  at man opholder sig.
Samtidig vil forslaget også påvirke udligningsordningen mellem de enkelte kommuner.
Det er desuden vigtigt at huske på, at fleksboligejere betaler grundskyld til kommunen, og disse penge skal bl.a. dække omkostninger til veje osv.
 Dansk Folkepartis medlemmer af udvalget anerkender, at der er mange kommuner, som er økonomisk trængte  også kommuner, hvor man har helårshuse uden bopælspligt, og derfor bliver flere og flere af disse brugt som sommerhuse og fritidshuse.
Dansk Folkeparti ønsker generelt en større solidarisk udligning kommunerne imellem, og beslutningsforslaget kan efter Dansk Folkepartis opfattelse indgå i en kommende forhandling om kommunal udligning.
Dansk Folkeparti kan på den baggrund ikke støtte forslaget i dets nuværende form.
 Et mindretal i udvalget (EL) vil stemme hverken for eller imod beslutningsforslaget.
 Enhedslistens medlemmer af udvalget er enige i, at mange kommuner med høj arbejdsløshed og lav beskæftigelse har store problemer med at få økonomien til at hænge sammen, men Enhedslisten mener ikke, at beslutningsforslaget peger på en rigtig løsning af dette problem.
 Et andet mindretal i udvalget (SF) indstiller beslutningsforslaget til vedtagelse uændret.
Socialistisk Folkepartis medlemmer af udvalget mener, at det er vigtigt, at man sikrer den kommunale økonomi i alle kommuner, ikke mindst i yderområderne i en tid, hvor kommuneøkonomien er trængt som følge af lav vækst, og flere danskere får flere helårsboliger.
Socialistisk Folkeparti har derfor i samklang med flere eksperter, men også med flere politikere fra Venstre og Socialdemokratiet fra yderområderne, peget på muligheden for indførelse af en delt kommuneskat svarende til den, der er beskrevet i bemærkningerne til forslaget.
 Alternativet, Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Simon Kollerup (S) Annette Lind (S) Jan Johansen (S) Thomas Jensen (S) Anne Sina (S) Torben Hansen (S) Rasmus Prehn (S) Liv Holm Andersen (RV) Helle Løvgreen Mølvig (RV) fmd.
Helge Vagn Jacobsen (RV) Pernille Vigsø Bagge (SF) Lisbeth Bech Poulsen (SF) Lars Dohn (EL) Rosa Lund (EL) Finn Sørensen (EL) Erling Bonnesen (V) Michael Aastrup Jensen (V) Martin Geertsen (V) Jacob Jensen (V) Jan E.
Jørgensen (V) Sophie Løhde (V) Finn Thranum (V) Hans Christian Thoning (V) Morten Marinus (DF) Mikkel Dencker (DF) Dennis Flydtkjær (DF) Mette Hjermind Dencker (DF) Ole Birk Olesen (LA) Mike Legarth (KF) nfmd.
 Alternativet, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
