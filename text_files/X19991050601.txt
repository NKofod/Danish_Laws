Advokat kunne ikke optages i  

 Ejendomsmæglerregistret Advokat A har for advokat K ved skrivelse af 22. april  

 1998 klaget over, at Erhvervs- og Selskabsstyrelsen ved skrivelse af 25.  

 marts 1998 har afslået at optage klageren i  

 Ejendomsmæglerregistret, idet klageren ikke opfylder de  

 uddannelsesmæssige betingelser herfor.
 Sagens omstændigheder:
 Klageren indsendte den 2. oktober 1997 ansøgning om  

 optagelse i Erhvervs- og Selskabsstyrelsens ejendomsmæglerregister og  

 dermed ret til at  benytte betegnelsen "ejendomsmægler". Om sine  

 uddannelses- og ansættelsesforhold oplyste klageren: "Juridisk  

 Embedseksamen (1983). Herudover har jeg en HH fra 1976, merkonomeksamen i  

 specialet finansiering 1978, merkonomeksamen i regnskabsvæsen 1978 og  

 har siden 1988 undervist på  X-by Handelsskole, herunder på  

 ejendomsmægleruddannelsen og valuaruddannelsen.
Advokatfuldmægtig 1983-1986. Advokat siden 1986." Advokat A indsendte samtidigt en lignende  

 ansøgning.
 Ved skrivelse af 15. oktober 1997 anførte klageren  

 yderligere bl.a.:
 "Som en særlig kuriositet tillader jeg mig at  

 erindre om, at advokat A og jeg igennem mange år har undervist på  

 ejendomsmægler-uddannelsen, og at jeg selv igennem de seneste år  

 også på valuaruddannelsen.
 Således fastholder advokat A og jeg, at vi i  

 princippet opfylder uddannelseskravene, men vi søger gerne om  

 dispensation for det tilfælde, at en sådan kan bevilges.
Advokat A og jeg er selvsagt opmærksomme på,  

 at der kan være erhvervspolitiske interesser.
I den forbindelse  

 tillader jeg mig at bemærke, at den omstændighed, at vi er  

 advokater, ikke i sig selv udelukker os fra registrering." I skrivelse af 10. november 1997 oplyste klageren videre  

 bl.a.:
 "Derfor oplyser jeg gerne, at min praktiske erfaring,  

 udover den, som jeg har som advokat, udgør en oprindelig uddannelse i  

 aktieselskabet B, nogle år i C, et par år i D.
Udover min teoretiske kandidateksamen kan jeg nævne,  

 at jeg oprindelig har en højere handelseksamen, og at jeg, inden  

 kandidateksamen, gennemgik merkonomkurser, hvorfor jeg således er  

 merkonom i henholdsvis regnskabsvæsen og finansiering fra  

 Specialskolerne i København." Ved skrivelse af 25. marts 1998 afslog Erhvervs- og  

 Selskabsstyrelsen ansøgningen, idet man bl.a. anførte:
"Erhvervs- og Selskabsstyrelsen har i medfør af  

 lovens § 25, stk. 2, nr. 6 og 7, om kravene til henholdsvis teoretisk indsigt  

 og praktisk kunnen vedrørende ejendomsformidling for optagelse i  

 Ejendomsmæglerregistret fastsat de nærmere bestemmelser herom i  

 bekendtgørelse nr. 607 af 28. juni 1996 om optagelse i  

 Ejendomsmæglerregistret.
I henhold til § 1 er en optagelse betinget af,  

 at ansøgeren:
1) dokumenterer at have været ansat på heltid  

 i mindst 2 år i en ejendomsformidlingsvirksomhed med arbejdsopgaver,  

 der kan antages at have givet praktisk kendskab til ejendomsformidling, eller  

 gennem anden beskæftigelse at have opnået en tilsvarende praktisk  

 kunnen, og 2) fremlægger eksamensbevis for bestået  

 ejendomsmæglerkursus ved handelsskolerne efter de herom af  

 Undervisningsministeriet fastsatte regler.
 Selv om De som advokat har ret til at udøve  

 virksomhed som ejendomsformidler, er det styrelsens opfattelse, at De for at  

 opnå optagelse i Ejendomsmæglerregistret samt til dermed at  

 anvende den beskyttede titel ejendomsmægler skal opfylde de krav til  

 teoretisk indsigt og praktisk kunnen, som er fastsat i den omhandlede  

 bekendtgørelse, og som er udformet specifikt med henblik på  

 ejendomsmægleres virksomhed.
For så vidt angår dokumentation for praktisk  

 kunnen, vil denne for Deres vedkommende kunne bestå i erklæring  

 om, at De i ikke ubetydeligt omfang har beskæftiget Dem med  

 ejendomsformidling.
Det bemærkes, at styrelsen anser alene dette som et  

 formelt krav, som De uden videre kan opfylde, jf. herved Deres  

 bemærkninger vedrørende opgaver og erklæringer for  

 ansatte.
For så vidt angår den teoretiske uddannelse  

 for at blive optaget i Ejendomsmæglerregistret, er denne, som  

 nævnt, specifikt udformet med henblik på virksomhed som  

 ejendomsmægler.
Uddannelsen som advokat er en videregående  

 uddannelse, som ikke direkte sigter mod at drive  

 ejendomsmæglervirksomhed, men mod at drive advokatvirksomhed.
Det  

 forhold, at De har undervist på ejendomsmægleruddannelsen og  

 valuaruddannelsen på X-by Handelshøjskole kan efter styrelsens  

 opfattelse ikke begrunde en fritagelse for at have bestået den  

 teoretiske uddannelse til ejendomsmægler.
Da De således ikke opfylder de  

 uddannelsesmæssige krav for at opnå optagelse i  

 Ejendomsmæglerregistret og dermed retten til at betegne Dem som  

 ejendomsmægler, finder styrelsen ikke grundlag for at imødekomme  

 Deres ansøgning." Styrelsen afslog samtidigt ansøgningen fra advokat  

 A, der har påklaget afgørelsen til ankenævnet.
 I klageskrivelsen af 22. april 1998 har klageren bl.a.  

 anført:
"Det er ubestridt, at advokat K siden 1988 har undervist  

 og forestået censorarbejde på Ejendomsmægler- og  

 Valuaruddannelsen.
Tilsvarende har advokat A undervist i  

 Ejendomsmægleruddannelsen på X-by Handelsskole og forestået  

 censorarbejde på diverse handelsskoler.
Vi gør således gældende, at vi som  

 lærere på Ejendomsmæglerkurset minimum har tilegnet os det  

 stof, som vi eksaminerer vore elever i.
Vi opfylder dermed betingelserne i §  

 1, stk. 2, nr. 2 i bekendtgørelse om optagelse i  

 Ejendomsmæglerregistret enten direkte eller i henhold til en  

 anologislutning.
Formelt vil optagelse i Ejendomsmæglerregistret  

 endvidere kunne ske i henhold til en konkret dispensation.
Det  

 tilføjes, at optagelse i Ejendomsmæglerregistret i henhold til  

 en dispensation har støtte i den udstrakte brug af overgangsordninger  

 og optagelse af praktikere uden eksamen, hvor det bærende indhold har  

 været ansøgernes præsumtive, faktiske kvalifikation." Erhvervs- og Selskabsstyrelsen har afgivet en  

 redegørelse af 24. juni 1998, hvori bl.a. er anført:
"Indledningsvis bemærkes, at i medfør af § 8,  

 stk. 1, nr. 2, i lov nr. 453 af 30. juni 1993 om omsætning af fast  

 ejendom kan advokater med ret til udøvelse af advokatvirksomhed efter  

 retsplejeloven drive virksomhed som ejendomsformidler.
Virksomheden kan  

 drives i samme omfang som ejendomsmæglere.
Ifølge loven har  

 ejendomsmæglerne dog eneret til at benytte betegnelsen  

 ejendomsmægler, jf. § 25, stk. 1. Loven indeholder ikke andre  

 begrænsninger for advokaters virke som ejendomsformidler.
Lovens  

 umiddelbare ordning er således, at advokater har den særstilling,  

 at de kan drive virksomhed som ejendomsformidler uden at opfylde  

 betingelserne for at være optaget i Ejendomsmæglerregistret.
Erhvervs- og Selskabsstyrelsen har i medfør af  

 lovens § 25, stk. 2, nr. 6, om kravene til teoretisk indsigt  

 vedrørende ejendomsformidling for optagelse i  

 Ejendomsmæglerregistret fastsat de nærmere bestemmelser herom i  

 bekendtgørelse nr. 607 af 28. juni 1996 om optagelse i  

 Ejendomsmæglerregistret.
I henhold til § 1, nr. 2, er en optagelse  

 betinget af, at ansøgeren fremlægger eksamensbevis for  

 bestået ejendomsmæglerkursus ved handelsskolerne efter de herom  

 af Undervisningsministeriet fastsatte regler.
Det er styrelsens opfattelse, at kravene, som er fastsat i  

 bekendtgørelsen, og som er udformet specifikt med henblik på  

 ejendomsmægleres virksomhed, bør være opfyldt for at blive  

 optaget i Ejendomsmæglerregistret og i den forbindelse anvende den  

 beskyttede titel ejendomsmægler.
Selv om advokater har ret til at  

 udøve virksomhed som ejendomsformidler, opfylder de ikke dermed de  

 uddannelsesmæssige betingelser.
Den teoretiske uddannelse for at blive optaget i  

 Ejendomsmæglerregistret er, som nævnt,  specifikt udformet med  

 henblik på virksomhed som ejendomsmægler.
Uddannelsen som advokat  

 er derimod en videregående uddannelse, som ikke direkte sigter mod at  

 drive ejendomsmæglervirksomhed, men mod at drive advokatvirksomhed.
 Uddannelsen som advokat opfylder således efter  

 styrelsens opfattelse ikke kravet til teoretisk uddannelse i relation til  

 optagelse i Ejendomsmæglerregistret og kan derfor ikke danne grundlag  

 for optagelse i registret.
2. I klagen er anført, at K som lærer  

 på ejendomsmæglerkurset som minimum har tilegnet sig det stof,  

 som han eksaminerer i.
Som følge deraf skulle han dermed opfylde  

 betingelserne i bekendtgørelse om optagelse i  

 Ejendomsmæglerregistret § 1, nr. 2, enten direkte eller i henhold til  

 en anologislutning.
Efter advokat A' opfattelse vil optagelse i  

 Ejendomsmæglerregistret således kunne ske i henhold til en  

 dispensation.
Advokat A anfører videre, at optagelse i henhold til  

 dispensation har støtte i den udstrakte brug af overgangsordninger og  

 optagelse af praktikere uden eksamen, hvor det bærende indhold har  

 været ansøgernes præsumtive, faktiske kvalifikation.
Styrelsen skal naturligvis ikke udtale sig imod, at K som  

 advokat har de fornødne kvalifikationer til at drive  

 ejendomsformidlingsvirksomhed og til at undervise på  

 ejendomsmægleruddannelsen.
Men styrelsen må fastholde, at han  

 ikke har bestået ejendomsmæglerkurset og derfor ikke opfylder  

 denne betingelse for at blive optaget i Ejendomsmæglerregistret.
I den  

 forbindelse bemærkes, at uddannelsen til ejendomsmægler  

 består af forskellige kurser, og eksamen afholdes med prøver i  

 ejendomsjura, ejendomshandel og ejendomsvurdering.
Det nærmere indhold  

 af uddannelsen er fastsat i Undervisningsministeriets bekendtgørelse  

 nr. 559 af 30. juni 1997 om uddannelse til ejendomsmægler og kursus i  

 ejendomsvurdering.
Det fremgår af § 1, at formålet med denne  

 uddannelse er at give deltageren teoretisk undervisning, der i forbindelse  

 med praktisk kendskab til ejendomsformidling, opfylder de  

 uddannelsesmæssige krav for optagelse i  

 Ejendomsmæglerregistret.
Bekendtgørelse nr. 607 af 28. juni 1996 om  

 optagelse i Ejendomsmæglerregistret er udstedt af Erhvervs- og  

 Selskabsstyrelsen, og selv om bekendtgørelsen ikke indeholder en  

 direkte dispensationsbestemmelse, kan styrelsen dog som bemyndiget til at  

 udstede bekendtgørelse undtage herfra i de tilfælde, hvor  

 ansøgeren har den nødvendige teoretiske indsigt, som forudsat i  

 loven.
I den forbindelse bemærkes, at styrelsen indtil videre ikke har  

 fundet grundlag for at undtage fra bekendtgørelsens krav om  

 eksamensbevis for bestået ejendomsmæglerkursus, efter at  

 overgangsordningen i lovens § 37 ikke længere finder anvendelse.  

 Styrelsen finder herefter heller ikke, at der i den foreliggende sag er  

 grundlag for at undtage fra de uddannelsesmæssige krav.
Hertil kommer,  

 at K som advokat med ret til udøvelse af advokatvirksomhed efter  

 retsplejeloven uhindret kan drive virksomhed som ejendomsformidler uden at  

 være optaget i Ejendomsmæglerregistret.
3.  Det indstilles, at ankenævnet stadfæster  

 Erhvervs- og Selskabsstyrelsens afgørelse, hvorved K har fået  

 afslag på optagelse i Ejendomsmæglerregistret, da han ikke  

 opfylder de uddannelsesmæssige krav for at blive optaget." Ankenævnet udtaler:
Ankenævnet tiltræder, at der også for  

 advokater, som søger optagelse i Ejendomsmæglerregistret,  

 må stilles krav om, at de i samtlige de fag, som dækkes af  

 ejendomsmæglerkurset, jf. undervisningsministeriets  

 bekendtgørelse nr. 559 af 30. juli 1997, har teoretisk uddannelse  

 eller undervisningserfaring, der mindst ækvivalerer  

 Undervisningsministeriets krav.
En dispensation fra kravet om bestået  

 ejendomsmæglerkursus i bekendtgørelse nr. 607 af 28. juli 1996  

 om optagelse i Ejendomsmæglerregistret må derfor  

 forudsætte, at klageren fremskaffer erklæring fra  

 Undervisningsministeriet herom.
 Ankenævnet tiltræder derfor, at Erhvervs- og  

 Selskabsstyrelsen på det foreliggende grundlag har afvist at optage  

 klageren i Ejendomsmæglerregistret.
 Da klageren ikke har modtaget vejledning om adgangen til  

 at indhente en erklæring fra Undervisningsministeriet, tilbagebetales  

 klagegebyret.
 I sagens behandling har Morten Iversen, Christen  

 Sørensen og Vagn Joensen deltaget.
