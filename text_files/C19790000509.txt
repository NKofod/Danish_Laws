(Til politiet) Den 1. marts 1979 træder justitsministeriets bekendtgørelse af 4. januar  

 1979 om anbringelse af beholdere og lignende genstande på vej i kraft.
Efter bekendtgørelsens § 1, stk. 1, kræver anbringelse af beholdere og  

 lignende genstande på offentlig vej samt anbringelse heraf i byer og  

 bymæssige områder på privat fællesvej af klasse I og II tilladelse fra  

 vejbestyrelsen henholdsvis vejmyndigheden, der forinden skal indhente  

 samtykke fra politiet.
Reglen skal ses på baggrund af reglerne i  

 vejlovgivningen om anbringelse af materiel på vejarealer.
Samtykke bør ikke meddeles, såfremt beholderen eller genstanden er til  

 ulempe for færdslen, f.eks. hvis der foreligger en konkret, påviselig  

 ulemperisiko (vejkryds, sving, bakketop m.v.), eller hvis der på grund af  

 trafikkens karakter kan opstå risiko for ulempe eller fare, f.eks. på veje  

 uden for bymæssig bebyggelse med gennemgående og hurtig trafik.
Samtykke bør  

 endvidere ikke meddeles, hvis cyklister eller fodgængere vil blive påført  

 væsentlig ulempe eller risiko for fare, f.eks. hvis beholderen eller  

 genstanden spærrer fortov eller cykelsti.
Ved meddelelse af samtykke skal det  

 påses, at kørsel til og fra ejendomme beliggende langs vejen ikke vil blive  

 væsentlig vanskeliggjort.
 Reglen i § 1, stk. 2, omfatter enhver vej, der er omfattet af  

 færdelsloven, men hvor der efter vejlovgivningen ikke skal indhentes samtykke  

 til anbringelse af materiel på vejarealet.
Der kan mellem vejmyndighederne og politiet aftales retningslinier for  

 meddelelse af tilladelse, således at politiets samtykke ikke er nødvendigt i  

 hvert enkelt tilfælde.
Der kan fastsættes vilkår i forbindelse med meddelelse  

 af samtykke, herunder vilkår om tidsbegrænsning.
Det bør fremgå af samtykket,  

 at det kan tilbagekaldes.
Som det fremgår af bekendtgørelsens § 1, stk. 1, er der med udtrykket  

 »beholdere og lignende genstande« først og fremmest tænkt på  

 containere, herunder containere til byggematerialer, byggeaffald og  

 almindeligt husholdningsaffald, medens f.eks. frugtboder, udendørs  

 butiksudstillinger og lignende løsøregenstande falder uden for  

 bekendtgørelsens anvendelsesområde.
Politiet kan dog forlange sådanne  

 effekter fjernet efter færdselslovens 87, stk. 1, såfremt de kan være til  

 fare eller ulempe for færdslen.
Undtagelsesbestemmelsen i § 3, stk. 2, vedrører for det første  

 »gårdarealer uden gennemgående trafik«.
Hermed sigtes især til  

 baggårde og lignende, hvor der hovedsagelig kun kommer trafik med ærinde i  

 den eller de tilstødende ejendomme, og hvor gennemkørsel ikke er mulig.  

 Herudover omfatter bestemmelsen »parkeringsplads« eller »andet  

 afmærket område for parkering« forudsat at pladsen eller området er  

 beliggende »uden for kørebanen«.
Der tænkes i den forbindelse på  

 områder, der er særligt anlagt til parkering.
Beholdere og genstande, der er  

 anbragt på parkeringsarealer, der er etableret ved afmærkning på kørebanen  

 efter vejafmærkningsbekendtgørelsens § 51, T 63 Parkeringsbås, skal derfor  

 være forsynet med lygter efter § 2, stk. 1, nr. 5. Dette gælder også, hvis  

 der er tale om parkeringsbåse, der inddrager en del af fortovet.
