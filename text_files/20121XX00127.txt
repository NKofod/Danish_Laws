Skriftlig fremsættelse (14. november 2012) Ministeren for sundhed: og forebyggelse (Astrid Krag):
 Herved tillader jeg mig for Folketinget at fremsætte:
Forslag til lov om ændring af lov om social service og sundhedsloven (Samling af høreapparatområdet i sundhedsloven og ændret tilskud til høreapparater) (Lovforslag nr.
L 59) Regeringen ønsker med lovforslaget at sikre samordning af aktivitetsstyring og finansieringsansvar for høreapparatområdet, således at regionerne får det samlede myndighedsansvar og finansieringsansvar for udlevering af høreapparater i offentligt regi og tilskud til behandling i privat regi.
Formålet hermed er dels at opnå en enklere struktur for borgeren og undgå unødig sagsbehandlingstid, og dels at skabe et entydigt myndigheds- og finansieringsansvar for høreapparatbehandlingen.
Som følge af de foreslåede ændringer vil det desuden være muligt at regulere tilskuddet til høreapparatbehandling.
 Endvidere foreslås det, at ministeren for sundhed og forebyggelse bemyndiges til at kunne fastsætte om vilkår for høreapparatbehandling, regler om godkendelse af private leverandører til høreapparatbehandling, og regler om gebyrer for omkostninger ved udstedelse og vedligeholdelse af godkendelser.
Forslagene skal ses i lyset af kulegravningsrapporten på høreapparatområdet fra juni 2012, hvori det bl.a. blev konkluderet, at den eksisterende fordeling af kompetencer mellem kommuner og regioner skaber uhensigtsmæssigheder i forhold til kvalitet, gennemsigtighed og udgiftskontrol, samt at prisudviklingen på høreapparater i offentligt regi skaber grundlag for en reduktion af det offentlige tilskud til høreapparatbehandling i privat regi.
I forslaget er der endvidere taget højde for den seneste prisudvikling på offentligt indkøbte høreapparater i 2012.
 Regeringen har i forbindelse med finanslovsforhandlingerne indgået aftale med Enhedslisten og Liberal Alliance om forslaget, hvor det bl.a. blev aftalt, at genudleveringsperioden af høreapparater med tilskud fastholdes på 4 år.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
