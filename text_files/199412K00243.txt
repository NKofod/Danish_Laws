Nr LSF 243 Forslag til Lov om ændring af lov om private bidrag til politiske partier  

 og offentliggørelse af politiske partiers regnskaber (Åbne partiregnskaber  

 m.v.) Fremsat af justitsministeren (Bjørn Westh) den 27. april 1995 Vedtaget ved tredjebehandling den 2. juni 1995 Lov nr. 394 af 14/06/1995 § 1 I lov nr. 404 af 13. juni 1990 om private bidrag til politiske partier og  

 offentliggørelse af politiske partiers regnskaber foretages følgende  

 ændringer:
 1. I § 2, stk. 2, indsættes som 4. pkt.:
»En kopi af blanketten indsendes til justitsministeren tillige med  

 dokumentation for, at blanketten er tilsendt foreningens medlemmer.« 2. I § 3 indsættes som stk. 2 og 3:
»Stk. 2. Såfremt et parti i regnskabsåret, jf. § 4, stk. 1,  

 fra samme private tilskudsyder har modtaget et eller flere tilskud, der  

 tilsammen overstiger 20.000 kr., skal tilskudsyderens navn og adresse fremgå  

 af regnskabet.
Regnskabet skal endvidere indeholde oplysning om den samlede  

 størrelse af eventuelle anonyme tilskud og oplysning om størrelsen af hvert  

 enkelt anonymt tilskud på mere end 20.000 kr.
Stk. 3. Regnskabet skal indeholde oplysning om balance og  

 egenkapital.« § 2 Stk. 1. Loven træder i kraft ved bekendtgørelsen i Lovtidende.
 Stk. 2. Bestemmelsen i § 1, nr. 2, har første gang virkning for  

 regnskaber, der aflægges for regnskabsåret 1996.
Oprindeligt fremsat forslag § 1 I lov nr. 404 af 13. juni 1990 om private bidrag til politiske partier og  

 offentliggørelse af politiske partiers regnskaber foretages følgende  

 ændringer:
 1. I § 2, stk. 2, indsættes som 4. pkt.:
 »En kopi af blanketten indsendes til justitsministeren tillige med  

 dokumentation for, at blanketten er tilsendt foreningens medlemmer.«.
 2. I § 3 indsættes som stk. 2 og 3:
» Stk. 2. Såfremt et parti i regnskabsåret, jf. § 4, stk. 1,  

 fra samme private tilskudsyder har modtaget et eller flere tilskud, der  

 tilsammen overstiger 20.000 kr., skal tilskudsyderens navn og adresse fremgå  

 af regnskabet.
Regnskabet skal endvidere indeholde oplysning om den samlede  

 størrelse af eventuelle anonyme tilskud og oplysning om størrelsen af hvert  

 enkelt anonymt tilskud på mere end 20.000 kr.
 Stk. 3. Regnskabet skal indeholde oplysning om balance og  

 egenkapital.«.
§ 2 Loven træder i kraft ved bekendtgørelsen i Lovtidende.
 Stk. 2. Bestemmelsen i § 1, nr. 2, har første gang virkning for  

 regnskaber, der aflægges for regnskabsåret 1996.
Bemærkninger til lovforslaget Almindelige bemærkninger 1. Formålet med lovforslaget Lovforslaget har primært til formål at skabe større åbenhed om de  

 politiske partiers regnskaber.
Denne åbenhed gennemføres dels ved, at de  

 politiske partier - i modsætning til i dag - i deres regnskaber skal oplyse  

 navnet på private fysiske eller juridiske personer, der yder særligt store  

 tilskud til partierne, dels ved, at regnskaberne skal indeholde oplysning om  

 det pågældende partis balance og egenkapital.
 Herudover har lovforslaget til formål at sikre en vis kontrol med  

 opfyldelsen af den pligt, som fagforeninger m.v. efter loven har til at give  

 medlemmerne mulighed for at bestemme, at deres kontingent ikke skal anvendes  

 til støtte til politiske partier eller partipolitiske formål i øvrigt.
2. Baggrunden for lovforslaget 2.1. Den gældende lov om offentliggørelse af partiregnskaber (lov nr. 404  

 af 13. juni 1990) trådte i kraft den 1. januar 1991. Lovens forarbejder  

 findes i Folketingstidende 1989-90, sp. 6039 ff., 6958 ff., 9415 ff., 9972  

 ff., Tillæg A, sp. 4827 ff., og Tillæg B, sp. 1249 ff. og 1323 ff.
Den  

 gældende lov er optrykt som bilag til lovforslaget.
 Bestemmelserne om offentliggørelse af regnskaber findes i lovens §§ 3-5.  

 Lovens § 3 bestemmer, at partier, der har været opstillet til det senest  

 afholdte valg til Folketinget eller Europa-Parlamentet, skal aflægge regnskab  

 over partiets landsorganisations indtægter og udgifter.
Der stilles ikke særlige krav om specifikation af udgifterne ud over de  

 retningslinier, som allerede i dag følges ved udarbejdelsen af partiernes  

 regnskaber, og som følger af god regnskabsskik.
Derimod stiller lovens § 3  

 krav om en vis specifikation af partiets indtægter, bl.a. således at  

 regnskabet skal indeholde oplysninger om størrelsen af kontingentindtægter,  

 andre private tilskud fra private personer og tilskud fra faglige  

 organisationer m.v., jf. § 3, nr. 2, 3 og 5.
Det kræves ikke efter den gældende lov, at den enkelte tilskudsyder  

 skal angives ved navn i regnskabet.
Spørgsmålet blev drøftet under  

 Folketingets behandling, men et flertal afviste, at loven skulle indeholde en  

 pligt til at oplyse identiteten på de enkelte tilskudsydere.
Efter lovens § 5 skal partiets ledelse senest 12 måneder efter  

 regnskabsårets afslutning (31. december) indsende en bekræftet kopi af  

 regnskabet til Folketinget.
Folketinget fremlægger herefter regnskabet til  

 gennemsyn for offentligheden.
 2.2. Socialistisk Folkeparti fremsatte den 13. oktober 1994 et forslag til  

 folketingsbeslutning om offentliggørelse af regnskaber for politiske partiers  

 og kandidaters indtægter og udgifter ved offentlige valg (beslutningsforslag  

 B 8).
Efter forslaget opfordres regeringen til at fremsætte forslag til lov om  

 offentliggørelse af regnskaber for politiske partiers og kandidaters  

 indtægter og udgifter ved valg til Europaparlamentet, Folketinget, amtsråd og  

 kommunalbestyrelser efter de nærmere retningslinier, der er anført i  

 forslaget.
Hovedprincippet i forslaget er, at partier og kandidater m.v., der  

 modtager gaver, hvis værdi overstiger et vist beløb, skal offentliggøre  

 giverens navn og adresse.
Beslutningsforslaget blev 1. behandlet i Folketinget den 2. december 1994  

 (Fortryk af Folketingets Forhandlinger 1994-95, sp. 1392 ff.). Under  

 behandlingen gav et flertal af Folketingets partier udtryk for tilslutning  

 til grundtanken i forslaget.
Forslaget blev henvist til behandling i  

 Folketingets Udvalg for Forretningsordenen.
3. Lovforslagets indhold 3.1. Efter den gældende lovs § 2, stk. 2, skal arbejdsgiverforeninger,  

 fagforeninger og andre faglige sammenslutninger, der er omfattet af lovens §  

 1, hvert år sende en blanket til foreningens medlemmer.
Blanketten skal  

 indeholde tekst til en erklæring, hvorefter det pågældende medlem ønsker at  

 være fritaget for over medlemskontingentet at betale bidrag til politiske  

 partier eller partipolitiske formål i øvrigt.
Erklæringen skal indsendes til  

 foreningens revisor, jf. lovens § 2, stk. 3, 1. pkt.
Efter bestemmelsen i lovforslagets § 1, nr. 1, skal de nævnte foreninger  

 hvert år indsende en kopi af den blanket, som sendes til medlemmerne, til  

 justitsministeren.
Foreningerne skal samtidig over for justitsministeren  

 dokumentere, at blanketterne er udsendt til medlemmerne.
I tilfælde, hvor blanketten ikke er i overensstemmelse med loven, kan  

 Justitsministeriet herefter henlede den pågældende forenings opmærksomhed på  

 forholdet.
Det samme gælder, hvis Justitsministeriet bliver opmærksom på, at  

 en forening ikke udsender blanketter, således som det er foreskrevet i loven.
3.2. Efter bestemmelsen i lovforslagets § 1, nr. 2, skal de  

 regnskabspligtige partier i visse tilfælde anføre navn og adresse på private  

 tilskudsydere.
Det gælder, hvor et parti i regnskabsåret fra samme private  

 tilskudsyder har modtaget et eller flere tilskud, der tilsammen overstiger  

 20.000 kr.
Formålet med denne ændring er at give interesserede mulighed for at få  

 indsigt i, hvilke personer og foreninger m.v. der yder tilskud til de  

 politiske partier.
Kravet om angivelse af tilskudsydernes identitet omfatter  

 ikke ethvert tilskud, men kun tilskud af en sådan størrelse (mere end 20.000  

 kr.), at der kan være en reel interesse i at kende giverens identitet.
 En offentliggørelsesordning af denne karakter rejser spørgsmål om, hvordan  

 der skal forholdes med hensyn til tilskud, der ydes til partierne uden  

 angivelse af tilskudsyderens navn, og hvor det pågældende parti heller ikke  

 på anden måde er bekendt med giverens identitet (anonyme tilskud).
Efter forslaget vil der ikke være noget til hinder for, at de politiske  

 partier modtager sådanne tilskud, uanset at tilskudsyderens navn herefter  

 ikke kan offentliggøres i regnskabet.
Det bemærkes herved, at et forbud mod,  

 at partierne modtager anonyme tilskud, måtte give anledning til væsentlige  

 principielle betænkeligheder.
Der gælder således ikke i andre sammenhænge  

 forbud mod at yde anonyme tilskud til private foreninger og organisationer,  

 og et sådant forbud ville harmonere dårligt med den øvrige lovgivning, der i  

 vidt omfang beskytter borgernes ret til anonymitet i politiske forhold.  

 F.eks. er det i grundlovens § 31, stk. 1, bestemt, at valgene til Folketinget  

 skal være hemmelige.
 Hertil kommer, at en adgang for partierne til at modtage anonyme tilskud  

 næppe i væsentlig grad vil svække offentliggørelsesordningens formål - at  

 give interesserede mulighed for at danne sig et overblik over partiernes  

 eventuelle økonomiske tilknytningsforhold - eftersom der netop ikke kan opstå  

 sådanne forhold til anonyme tilskudsydere.
3.3. Det kan dog have en vis interesse for offentligheden at se, i hvilket  

 omfang partierne modtager anonyme tilskud.
Det foreslås derfor, at der som §  

 3, stk. 2, 2. pkt., indsættes en bestemmelse, hvorefter regnskabet skal  

 indeholde oplysning om størrelsen af de samlede anonyme tilskud, som det  

 pågældende parti modtager, og om størrelsen af hvert enkelt anonymt tilskud  

 på mere end 20.000 kr.
Lovforslaget indeholder endelig en bestemmelse om, at partiregnskabet skal  

 indeholde oplysning om balance og egenkapital.
Disse oplysninger vil bidrage  

 til et overblik over partiets samlede økonomiske forhold og tjener således et  

 videre formål end bestemmelsen om offentliggørelse af (visse) tilskudsyderes  

 identitet.
 3.4. Der foreslås ingen ændringer med hensyn til spørgsmålet om, hvem  

 regnskabspligten gælder for, eller med hensyn til spørgsmålet om tidspunktet  

 og måden for regnskabernes offentliggørelse.
 Det bemærkes i øvrigt, at forslaget skal ses i sammenhæng med det samtidig  

 hermed fremsatte forslag til ændring af loven om offentlig partistøtte (lov  

 nr. 940 af 23. december 1986 om økonomisk støtte til politiske partier m.v.).
4. Lovforslagets økonomiske og administrative konsekvenser Lovforslaget skønnes ikke at få økonomiske eller administrative  

 konsekvenser for det offentlige af betydning.
Lovforslaget har ikke  

 erhvervsøkonomiske eller miljømæssige konsekvenser og indeholder ikke EU-  

 retlige aspekter.
Bemærkninger til lovforslagets enkelte bestemmelser Til § 1 Til nr. 1 Efter den foreslåede bestemmelse skal de foreninger m.v., der er omfattet  

 af lovens § 1, hvert år indsende en kopi af den i § 2, stk. 2, nævnte blanket  

 til justitsministeren.
Foreningerne skal samtidig over for justitsministeren  

 dokumentere, at blanketterne er sendt til medlemmerne.
Det fremgår af den gældende lovs § 2, stk. 2, 2. pkt., at pligten til at  

 sende de omhandlede blanketter til foreningens medlemmer kan opfyldes ved, at  

 blanketten optrykkes i et medlemsblad eller en lignende publikation.
I det  

 omfang, foreningerne anvender denne fremgangsmåde, vil den  

 dokumentationspligt, der følger af den foreslåede bestemmelse, f.eks. kunne  

 opfyldes ved, at foreningen indsender kvittering fra postvæsenet for, at  

 medlemsbladet m.v. er afleveret til postbesørgelse.
I tilfælde, hvor blanketten ikke er i overensstemmelse med loven, kan  

 Justitsministeriet herefter henlede den pågældende forenings opmærksomhed på  

 forholdet.
Det samme gælder, hvis Justitsministeriet bliver opmærksom på, at  

 en forening ikke udsender blanketter, således som det er foreskrevet i loven.
Til nr. 2 Den foreslåede bestemmelse indebærer, at partiregnskaberne i visse  

 tilfælde skal indeholde oplysning om navn og adresse på private  

 tilskudsydere.
Det gælder, når det pågældende parti fra samme private  

 tilskudsyder i regnskabsåret har modtaget et eller flere tilskud, der  

 tilsammen overstiger 20.000 kr.
Det følger af bestemmelsens formulering, at det afgørende er størrelsen af  

 det samlede tilskudsbeløb i regnskabsåret.
Det er således uden  

 betydning, om et tilskud på f.eks. 50.000 kr. fra den samme tilskudsyder ydes  

 på en gang, eller om det ydes i årets løb over mindre rater.
 Bestemmelsen i 1. pkt. medfører ikke, at størrelsen af de enkelte  

 tilskud, der skal anføres i regnskabet, skal oplyses.
Udtrykket »tilskud« skal forstås på samme måde som det  

 tilsvarende udtryk i den gældende lov, jf. § 3, stk. 1, nr. 3 og 5. Der vil  

 normalt være tale om ydelse af et pengebeløb.
Ydelse af støtte på anden måde  

 vil dog efter omstændighederne også kunne udgøre tilskud i lovens forstand.
Pligten til at anføre tilskudsyderens navn gælder alene i tilfælde, hvor  

 den pågældendes identitet faktisk er angivet over for det modtagende parti,  

 eller hvor partiet på anden måde er bekendt hermed.
Er det åbenbart, at et  

 tilskud er ydet under pseudonym, og er det pågældende parti ikke på anden  

 måde bekendt med den reelle tilskudsyders identitet, anses tilskuddet for at  

 være ydet anonymt.
Bestemmelsen indebærer således ikke et forbud for partierne mod at modtage  

 anonyme tilskud.
Er der i løbet af regnskabsåret modtaget anonyme tilskud,  

 skal partiet dog efter bestemmelsens 2. pkt. angive den samlede størrelse af  

 disse tilskud.
Endvidere skal størrelsen af hvert enkelt anonymt tilskud  

 angives i det omfang, der er tale om tilskud på mere end 20.000 kr.
Er der  

 f.eks. modtaget tre anonyme tilskud på henholdsvis 25.000, 35.000 og 45.000  

 kr., skal dette anføres i regnskabet tillige med størrelsen af de samlede  

 anonyme bidrag.
 Efter den foreslåede bestemmelse i § 3, stk. 3, skal partiregnskaberne  

 indeholde oplysninger om partiets balance og egenkapital i regnskabsåret.  

 Disse oplysninger vil bidrage til et overblik over partiets samlede  

 økonomiske forhold og tjener således et videre formål end bestemmelsen om  

 offentliggørelse af (visse) tilskudsyderes identitet.
 Udtrykkene »balance« og »egenkapital« skal forstås i  

 overensstemmelse med deres sædvanlige regnskabstekniske betydning.  

 »Balance« omfatter således en opgørelse over partiets aktiver  

 (f.eks. fast ejendom) og passiver (f.eks. gældsposter), mens  

 »egenkapital« omfatter aktivernes værdi fratrukket passiverne.
Til § 2 Det foreslås, at loven træder i kraft ved bekendtgørelsen i Lovtidende.  

 Dette medfører, at den pligt til indsendelse af blanketter til  

 justitsministeren, der følger af lovforslagets § 1, nr. 1, omfatter  

 blanketter, der udsendes til foreningens medlemmer efter lovens ikrafttræden.  

 Blanketter, der er udsendt til medlemmerne før lovens ikrafttræden,  

 skal derimod ikke indsendes til justitsministeren.
Bestemmelsen i § 1, nr. 2,  

 om bl.a. angivelse af visse tilskudsyderes identitet finder efter forslaget  

 første gang anvendelse for regnskaber, der aflægges for regnskabsåret 1996.  

 Der er herved lagt vægt på, at der i indeværende regnskabsår kan være ydet  

 navngivne tilskud på mere end 20.000 kr. til de politiske partier under den  

 forudsætning, at tilskudsyderens navn ikke kommer frem i regnskabet.
Bilag Lov om private bidrag til politiske partier og offentliggørelse af  

 politiske partiers regnskaber VI MARGRETHE DEN ANDEN, af Guds Nåde Danmarks  

 Dronning, gør vitterligt: Folketinget har vedtaget og Vi ved Vort samtykke  

 stadfæstet følgende lov:
Privat bidrag til politiske partier § 1. Arbejdsgiverforeninger, fagforeninger og andre faglige  

 sammenslutninger, der har til hovedformål at varetage de økonomiske  

 interesser for den erhvervsgruppe, som medlemmerne hører til, skal tilsikre,  

 at bidrag til politiske partier eller partipolitiske formål i øvrigt opkrævet  

 over medlemskontingentet er frivilligt for det enkelte medlem.
 § 2. Medlemmer, der ønsker at blive fritaget for at betale bidrag  

 til politiske partier eller partipolitiske formål i øvrigt over  

 medlemskontingentet, skal afgive en skriftlig erklæring herom.
Stk. 2. Foreningen skal en gang hvert år tilsende medlemmerne en  

 blanket, der indeholder teksten til en sådan erklæring.
Denne forpligtelse  

 kan opfyldes ved, at blanketten trykkes i et medlemsblad eller lignende  

 publikation.
Erklæringen skal have følgende tekst: »Jeg ønsker at være  

 fritaget for at betale bidrag til politiske partier eller partipolitiske  

 formål i øvrigt over medlemskontingentet.« Stk. 3. Erklæringen skal indsendes til foreningens revisor.
Dette  

 skal fremgå af den i stk. 2 nævnte blanket.
Erklæringer, som medlemmerne  

 indsender til foreningen, skal straks videresendes til foreningens revisor.  

 Justitsministeren kan fastsætte nærmere regler om blankettens udformning og  

 om revisors behandling af de modtagne erklæringer.
 Stk. 4. Der må ikke ske uberettiget videregivelse af oplysninger  

 om, hvem der er fritaget for betaling af bidrag eller har anmodet herom.
Politiske partiers regnskaber § 3. Partier, der har været opstillet til det senest afholdte valg  

 til Folketinget eller Europa-Parlamentet, skal aflægge regnskab over partiets  

 landsorganisations indtægter og udgifter.
Regnskabet skal indeholde  

 oplysninger om følgende indtægter:
 1) Offentlig partistøtte.
 2) Kontingentindtægter.
 3) Yderligere private tilskud fra private personer.
 4) Renteindtægter.
 5) Tilskud fra internationale organisationer, kollektive private  

 sammenslutninger, faglige organisationer, erhvervsorganisationer,  

 erhvervsvirksomheder, fonde og foreninger.
 § 4. Regnskabet aflægges årligt for perioden 1. janaur til 31.  

 december.
 Stk. 2. Regnskabet skal underskrives af partiets ledelse og  

 indeholde en erklæring om, at partiet ikke har haft andre indtægter end  

 anført i regnskabet.
 § 5. Partiets ledelse indsender senest 12 måneder efter  

 regnskabsårets afslutning en bekræftet kopi af regnskabet til Folketinget,  

 der fremlægger regnskabet til gennemsyn for offentligheden.
 Straffebestemmelser, ikrafttræden m.v.
 § 6. Overtrædelse af § 2, stk. 4, straffes med bøde.
 Stk. 2. For overtrædelse af § 2, stk. 4, kan foreningen som sådan  

 pålægges bødeansvar.
 Stk. 3. I forskrifter, der udfærdiges efter loven, kan der  

 fastsættes straf af bøde for overtrædelse af bestemmelser i forskrifterne.
 § 7. Loven træder i kraft den 1. januar 1991.
 § 8. Loven gælder ikke for Færøerne og Grønland.
Givet på Christiansborg Slot, den 13. juni 1990 Under Vor Kongelige Hånd og Segl MARGRETHE R.
