God revisorskik Under denne sag har Ole Fjord Larsen på vegne Kanal  

 Esbjerg ved skrivelse af 10. november 1997 indgivet klage over registreret  

 revisor Søren Gade.
 Erhvervs- og Selskabsstyrelsen har oplyst, at revisor  

 Søren Gade har været optaget i Revisorregistret siden 21.  

 december 1989.
Det fremgår af sagen, at indklagede har været  

 Ole Fjord Larsens revisor siden 1989. Ole Fjord Larsen har siden 1994 drevet  

 TV- og radiostationerne Kanal Esbjerg og Radio Esbjerg, der er af  

 marxistisk-leninistisk observans, bl.a. ved hjælp af offentlige tilskud  

 fra Arbejdsmarkedsstyrelsen.
Indklagede blev tilknyttet TV- og  

 radiostationerne ved deres stiftelse.
Ved skrivelse af 25. november 1994 ydede  

 Arbejdsmarkedsstyrelsen et tilskud på maksimalt 100.000 kr. til Kanal  

 Esbjerg (klager) og Radio Esbjerg under ét.
Tilskuddet blev ydet til  

 et projekt, og midlerne hidrørte fra en pulje til dækning af  

 udgifter til etablering af nye arbejdspladser.
Ifølge skrivelsen ville  

 endelig afregning finde sted, når aktiviteten var afsluttet, og der var  

 "fremsendt et af en autoriseret revisor påtegnet regnskab over de  

 faktisk afholdte udgifter...". Det hed videre i den pågældende  

 skrivelse:
"Revision Regnskabet skal være revideret og forsynet med  

 revisors påtegning om regnskabets rigtighed og om omfanget af den  

 foretagne revision.
I påtegningen skal det bekræftes, at  

 bevillingen er anvendt til det formål, hvortil den er givet.
Endelig  

 skal påtegningen indeholde de eventuelle bemærkninger,  

 som revisionen har givet anledning til.
Der er ikke krav om at anvende statsautoriseret eller  

 registreret revisor..." Det er oplyst, at der blev udbetalt 50.000 kr. á  

 conto af det nævnte tilskud.
Indklagede fremsendte den 4. juni 1997 til klager et  

 udkast til brev til Arbejdsmarkedsstyrelsen vedrørende det  

 pågældende tilskud på kr. 50.000. Det fremgår af  

 brevudkastet til styrelsen, at det ikke har været muligt for klageren  

 at etablere et tilfredsstillende regnskabssystem, og at regnskabet for 1996  

 er urevideret.
Indklagede opstillede en række anslåede  

 udgiftsposter.
I følgebrevet til klager anførte indklagede, at  

 klager omgående burde etablere bogholderi og administration i  

 overensstemmelse med lovens krav, og at indklagede ikke havde mulighed for at  

 verificere det fremsendte talmateriale for 1996. Indklagede anså det  

 for en reel risiko, at der ikke ville blive ydet yderligere offentlige  

 tilskud, og at det tidligere udbetalte tilskud ville blive krævet  

 tilbagebetalt.
Jyske Vestkysten bragte i september-oktober 1997 en  

 kritisk artikelserie vedrørende radio- og TV-kanalerne, herunder  

 navnlig de økonomiske dispositioner.
Det fremgik, at avisen var i  

 besiddelse af ca. 400 regnskabsbilag, der iflg. artiklen bl.a. dokumenterede  

 sammenblanding af kanalernes og Ole Fjord Larsens private økonomi.  

 Enkelte konkrete udgiftsposter blev refereret.
Det anføres bl.a.:
"Revisor irriteret Kanal Esbjergs revisor, Søren Gade, Vestjydsk  

 Bogføringsbureau, er ikke stolt ved situationen og understreger, at  

 han ikke har underskrevet - og dermed påtegnet - stationens  

 årsregnskaber for 1995 eller 1996.
-Jeg har forsøgt at hjælpe Ole gennem  

 flere år, og der er tale om en syndig sammenblanding.
Det er dog min  

 opfattelse, at han nok har bundet flere penge i stationen, end han siden har  

 hævet.
Jeg har sagt til Ole et par gange, at det irriterer mig, at han  

 nu, hvor han får tilskud i en størrelsesorden, hvor han har  

 råd til at få en ordentlig administration, ikke gør det.  

 Det er bindegalt.
 -Men jeg har den holdning, at folk skal hjælpes,  

 også selvom de tilhører en politisk fløj, som jeg hverken  

 tilhører eller på anden måde sympatiserer med, siger  

 Søren Gade.
Ole Fjord Larsen afviser at kommentere sine og  

 stationens økonomiske forhold." I en artikel den 26. oktober 1997 hedder det:
 " ...
 Stationsleder Ole Fjord Larsen vil ikke selv udtale sig om  

 sit regnskabsroderi.
 Til gengæld er hans revisor mere snakkesalig:
Jeg har sagt til Ole, at jeg ikke troede på, at  

 han fik tilskud, når han ikke kunne aflevere noget regnskab.
Og det har  

 han ikke kunnet for 1996, siger Søren Gade, der ejer Vestjysk  

 Bogføringsbureau.
Penge til gode Han lægger ikke skjul på, at han hele tiden  

 har været klar over Ole Fjord Larsens mildt sagt problematiske  

 regnskabsprincipper, men har hele tiden næret et håb om, at den  

 marxistisk-leninistiske lokale tv-mand tog sig sammen og fik styr på  

 tingene.
- Står du af som revisor? Du lyder ikke, som om  

 du er videre begejstret for dette her? -Det ved jeg ikke.
Du kender jo godt konstruktionen i  

 Kanal Esbjerg og Radio Esbjerg.
Bag dem står der 2 foreninger, hvis  

 bestyrelser burde skride ind.
Men det gør de jo ikke.
De eksisterer jo  

 reelt ikke som foreninger.
Jeg laver det arbejde, jeg er i stand til og kan  

 stå inde for.
Jeg har for i øvrigt også en del til gode,  

 men det kommer ikke sagen ved, siger Søren Gade.
 Revisoren kan dog trøste sig med, at han som  

 kreditor ikke står alene.
 En gennemgang af flere hundrede sider bilag tegner sig  

 et tydeligt billede af, at tv-stationen temmelig ofte modtager rykkere,  

 også for både anden, tredje og fjerde gang.
Skralderværk Søren Gade erkender dog blankt, at han langt fra er  

 tilfreds med, at Ole Fjord Larsen ikke tager de regnskabsmæssige  

 forhold mere alvorligt, end det hidtil har været tilfældet.
-Jo gu' irriterer det mig.
Et var dengang, hvor han med  

 egne midler fik sit, undskyld udtrykket, skralderværk til at  

 køre.
Da kunne vi forsøge at få det bedste ud af det.
Som  

 person kan jeg godt lide, at vi allesammen har mulighed for at komme til  

 orde.
Men 96-regnskabet er indsendt uden min underskrift.
Det måtte Ole  

 selv skrive under, lyder det fra revisoren." Artiklerne omtaler endvidere, at fremtidige tilskud  

 forudsætter revisorpåtegnede regnskaber, og at indklagede ikke  

 havde turdet at forsyne regnskaberne med en sådan påtegning.
Det fremgår, at parternes samarbejde ophørte  

 den 26. oktober 1997, hvorefter klager antog ny revisor.
Ved årsskiftet  

 1997/98 udgjorde indklagedes honorartilgodehavende hos klager ca. kr.  

 47.000.
 Ved skrivelse af 27. oktober 1997 til klager anmodede  

 Arbejdsmarkedsstyrelsen om en status over projektet, herunder  

 revisorpåtegnet regnskab for perioden siden 25. november 1994.  Efter  

 flere rykkere uden svar anmodede Arbejdsmarkedsstyrelsen den 30. januar 1998  

 klager om at returnere det tidligere modtagne a conto tilskud på kr.  

 50.000.
Klagers advokat anmodede den 2. februar 1998 indklagede om  

 at returnere samtlige regnskabsbilag.
Indklagede meddelte i svarskrivelse af  

 10. februar 1998, at han til sikkerhed for sit tilgodehavende ifølge  

 kontoudtog udøvede tilbageholdsret i bilagsmaterialet til og med 1995,  

 og at han ikke var i besiddelse af bilagsmateriale fra 1996 og 1997.
Indklagede havde til skattemyndighederne fremsendt  

 driftsregnskab for Radio Esbjerg for 1996. Regnskabet var ikke revideret  

 eller påtegnet.
Indklagede meddelte den 17. april 1998  

 skattemyndighederne, at det modtagne regnskabsmateriale var i en sådan  

 stand, at han ikke kunne forsyne regnskabet med en påtegning.  

 Skattemyndighederne fremsendte den 23. april 1998 sagen til Det Lokale  

 Radionævn, der allerede med brev af 7. januar 1998 og påny den  

 26. marts 1998 til Radio Esbjerg havde meddelt frist til den 28. april 1998  

 til at fremsende revideret regnskab.
Nævnet har indhentet regnskaberne for 1994-1997 dels  

 for klageren, Kanal Esbjerg ("Den Selvejende Institution Kanal Esbjerg af  

 1993"), dels for Radio Esbjerg ("Foreningen Radio Esbjerg af 1992"). Det  

 fremgår, at klagerens regnskaber for årene 1994, 1995 og 1996 er  

 udarbejdet på indklagedes brevpapir.
I øvrigt er regnskaberne  

 udaterede og ikke forsynet med nogen form for påtegning eller  

 erklæring fra indklagede.
Regnskabet for 1997 er udarbejdet af  

 klagerens nye revisor og påtegnet af denne.
 Klageren har anført følgende  

klagepunkter:
Klager  har anført, at indklagede ikke  

 på normal måde har udført  revisorarbejde og i ekstrem  

 grad har svigtet den tillid, der er vist ham ved at betro ham udarbejdelse af  

 regnskaber.
Først i forbindelse med avisartiklerne blev klager bekendt  

 med, at indklagede ikke havde revideret og påtegnet regnskaberne for  

 1995 og 1996.
 Under hele perioden har indklagedes arbejde været  

 langsommeligt, hvilket bl.a. har medført, at et tilskud ikke blev  

 modtaget, idet indklagede ikke har udarbejdet de fornødne regnskaber  

 til Arbejdsmarkedsstyrelsen. Årsagen er parternes politiske  

 modsætningsforhold.
Uanset den manglende arbejdsindsats har indklagede  

 løbende udskrevet regninger.
Med baggrund i kontoudtogets saldo har  

 indklagede uberettiget tilbageholdt regnskabsmateriale. Årsagen til den  

 manglende betaling var, at klager havde tilkendegivet, at det aldrig modtagne  

 tilskud fra Arbejdsmarkedsstyrelsen skulle have betalt indklagedes  

 tilgodehavende.
Dette skulle have animeret indklagede til at  

 færdiggøre arbejdet.
 Som det fremgår af avisartiklerne, har indklagede  

 groft overtrådt sin tavshedspligt ved at røbe fortrolige forhold  

 og dertil føjet urigtige oplysninger i den åbenbare hensigt at  

 sværte klager mest muligt til, formentlig af politiske grunde.
Det bestrides, at klager har haft rod i  

 regnskabsmaterialet.
Når indklagede blev engageret, var det netop, for  

 at klager ikke selv skulle føre den daglige bogføring.
Hvis  

 oplysningerne var mangelfulde, burde indklagede have henvendt sig telefonisk.  

 Klager ansatte pr. 1. februar 1997 en medarbejder til under indklagedes  

 instruktion at føre det daglige regnskab.
Indklagedes brev af 4. juni 1997 vedrørte et  

 konkret projekt.
Indklagedes udkast til brev til Arbejdsmarkedsstyrelsen var  

 helt ubrugeligt.
Nu kræver Arbejdsmarkedsstyrelsen kr. 50.000  

 tilbagebetalt.
Den seneste korrespondance mellem klager, Det Lokale  

 Radionævn og skattemyndighederne dokumenterer indklagedes mangelfulde  

 arbejde.
Klager troede, at indklagede havde leveret et regnskab udarbejdet i  

 overensstemmelse med gældende regler.
Indklagede har gjort gældende, at han siden  

 1989 har forsøgt at få bragt orden i et regnskabsmæssigt  

 kaos, herunder sammenblanding af privatøkonomi og TV- og  

 Radiokanalernes økonomi.
Regnskabsmaterialet er stedse afleveret i  

 usorteret stand og med betragtelig forsinkelse.
Indklagede har utallige gange  

 over for Ole Fjord Larsen påpeget det uholdbare i situationen.
Normalt  

 revisorarbejde har derfor ikke kunnet udføres.
Parternes politiske relationer er uden betydning for den  

 rejste klage og er ikke årsagen til problemerne med  

 Arbejdsmarkedsstyrelsen.
Af ovenfor anførte grunde har indklagede ikke  

 været i stand til at udarbejde regnskab i overensstemmelse med  

 styrelsens instruks.
Det er korrekt, at klager ansatte en medarbejder til de  

 bogholderimæssige opgaver.
Indklagede og den pågældende  

 aftalte, at medarbejderen skulle forsøge at bringe orden i regnskabet  

 og derefter kontakte indklagede, hvilket imidlertid aldrig skete.
 Indklagede har et betydeligt tilgodehavende og  

 udøver tilbageholdsret i bilagsmateriale fra 1995 og tidligere.  

 Herudover er indklagede ikke i besiddelse af bilagsmateriale.
Med hensyn til avisartiklerne er der ikke fremsat udsagn,  

 der kan karakteriseres som en tilsidesættelse af tavshedspligten.  

 Indklagede har ikke kommenteret eller bekræftet oplysninger om konkrete  

 udgiftsposter.
Indklagede blev kontaktet af en journalist, der orienterede om  

 nogle kritiske artikler, som bladet ville bringe.
Indklagede følte,  

 det var nødvendigt at gøre opmærksom på, at  

 indklagede ikke havde lod eller del i de påståede  

 uregelmæssigheder, og forsøgte at tage brodden af kritikken.
 Det er ligeledes det regnskabsmæssige kaos, der er  

 årsagen til, at indklagede i forbindelse med den nu af Det Lokale  

 Radionævn rejste sag ikke har set sig i stand til at påtegne  

 regnskab og bilag til selvangivelsen.
 Disciplinærnævnet skal udtale:
 Der er klaget over, at indklagede ikke har revideret  

 klagerens regnskaber for 1995 og 1996, og at de manglende påtegninger  

 om revision har medført fortabelse af et bevilget statstilskud.
Nævnet lægger herved til grund, at de  

 pågældende regnskaber for 1995 og 1996 er udarbejdet af  

 indklagede.
Ingen af regnskaberne er forsynet med en påtegning.
Det  

 følger af reglerne i erklæringsbekendtgørelsen (og i den  

 tidligere påtegningsbekendtgørelse), at et regnskab, der er  

 udarbejdet af en registreret revisor, skal være forsynet med revisors  

 erklæring i en påtegning, endog selv om regnskabet ikke er  

 revideret.
Indklagede var efter det foreliggende bekendt med, at regnskaberne  

 i henhold til vilkårene for statstilskuddet skulle revideres.
Hvis  

 klagerens regnskabsmateriale efter indklagedes opfattelse var så  

 mangelfuldt, at revision ikke kunne gennemføres, skulle indklagede i  

 sine påbudte påtegninger på regnskaberne have oplyst herom  

 og taget forbehold for regnskabernes rigtighed, jf. herom nu §§ 5 og 6 i  

 erklæringsbekendtgørelsen.
Uanset at indklagede ikke har  

 forholdt sig i overensstemmelse hermed, finder nævnet dog ikke grundlag  

 for at afvise indklagedes oplysninger om, at revision var  

 uigennemførlig som følge af regnskabsmæssig uorden hos  

 klageren, og at indklagede flere gange havde gjort klageren opmærksom  

 herpå og forsøgt at formå klageren til at rette op  

 på manglerne.
Nævnet kan herefter ikke kritisere, at indklagede  

 undlod at foretage revision af klagerens regnskaber for 1995 og 1996.  

 Nævnet må imidlertid fastslå, at indklagede har handlet i  

 strid med god revisorskik ved på trods af gældende regler  

 overhovedet ikke at have forsynet de af ham udarbejdede regnskaber med en  

 påtegning.
 Der er dernæst klaget over, at indklagede  

 udøver tilbageholdsret i materiale tilhørende klageren.
I så henseende kan det lægges til grund som  

 ubestridt fra indklagedes side, at indklagede for sit honorarkrav  

 udøver tilbageholdsret over indklagedes regnskabsmateriale for 1995 og  

 tidligere, men ikke for 1996 eller 1997. Statstilskuddet til klageren blev  

 bevilget i 1994, og det er efter tilskudsvilkårene en betingelse for at  

 erhverve endelig ret til tilskuddet, at der foreligger reviderede regnskaber  

 for hele tilskudsperioden.
For at kunne opfylde denne betingelse er det  

 således nødvendigt for klageren at have adgang også til  

 sit ældre regnskabsmateriale forud for 1996. En registreret revisor kan  

 ikke udøve tilbageholdsret over klientens egne bilag, når der  

 derved lægges et uforholdsmæssigt pres på klienten, eller  

 denne derved hindres i at opfylde sine pligter over for det offentlige.  

 Uanset, at det eventuelt ikke vil kunne lade sig gøre for klageren at  

 få udarbejdet reviderede regnskaber for tiden før 1996, selv om  

 han fik det tilbageholdte materiale udleveret, finder nævnet herefter,  

 at indklagede handler i strid med god revisorskik ved at udøve  

 tilbageholdsret som sket og ved at være fortsat hermed også efter  

 sagens indbringelse for nævnet.
 Endelig er der klaget over indklagedes udtalelser til  

 Jyske Vestkystens artikelserie om klageren, herunder at indklagede har brudt  

 sin tavshedspligt.
Indklagede har ikke gjort gældende, at han er blevet  

 fejlciteret.
Det lægges derfor til grund, at indklagede har udtalt sig  

 til avisen om klagerens forhold som angivet i artiklerne.
Nævnet  

 finder, at indklagede i nogle af sine udtalelser er fremkommet med faktiske  

 oplysninger, der er fortrolige i klientforholdet.
Der har ikke foreligget en  

 situation, hvor indklagede har udtalt sig for berettiget at varetage hensynet  

 til sit eget tarv.
Indklagede har således handlet i strid med god  

 revisorskik ved at bryde sin tavshedspligt over for klageren.
Endvidere er  

 indklagede fremkommet med udtalelser, som på en række punkter er  

 udtryk for indklagedes negative og nedsættende vurdering af forskellige  

 forhold hos klageren.
Disse udtalelser indebærer i sig selv en  

 krænkelse af klientforholdet til klageren og dermed af god revisorskik,  

 uanset at disse udtalelser ikke har rummet en åbenbarelse af fortrolige  

 oplysninger.
 Nævnet finder herefter, at indklagede i  

 medfør af § 11a i lov om registrerede revisorer bør  

 pålægges en bøde, som passende kan fastsættes til  

 20.000 kr. under hensyn til, at indklagede blandt andet har krænket  

 grundlæggende regler og principper for en registreret revisors  

 virksomhed.
 Thi bestemmes:
 Indklagede registreret revisor Søren Gade  

 pålægges en bøde på 20.000 kr.
 Gebyr kr. 500 tilbagebetales klageren.
 Afgørelsen offentliggøres, jf. § 11a, stk.  

 5, i lov om registrerede revisorer.
