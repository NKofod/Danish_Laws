Fremsat den 4. oktober 2001 af  

 Gitte Lillelund Bech (V),  

 Else Winther Andersen (V),  

 Knud Erik Kirkegaard (KF),  

 Brian Mikkelsen (KF) og Christian H.&nbsp  

 ;Hansen (DF) Forslag til folketingsbeslutning om sammenlægning af AMU-centre og erhvervsskoler Folketinget opfordrer regeringen til i indeværende  

 folketingssamling at sikre sammenlægning af AMU-centre og  

 erhvervsskoler til et enstrenget system for at øge overskueligheden og  

 effektiviteten i denne del af voksen- og efteruddannelsessystemet.
Bemærkninger til forslaget Beslutningsforslaget er en  

 genfremsættelse af beslutningsforslag nr.
B 75, folketingsåret  

 2000-01 (se Folketingstidende 2000-01, forhandlingerne side 3905 og  

 tillæg A side 3050 og 3052).
Selv om et flertal i Folketinget med den i år 2000  

 vedtagne voksen- og efteruddannelsesreform tilkendegav, at flertallet  

 ønskede et »Styrket skolesamarbejde på lokalt niveau, herunder  

 nedbrydning af barrierer for lokale skolesammenlægninger på  

 frivillig basis«, har dette endnu ikke fundet sted.
Således er der i  

 2000 og 2001 alene sket 7 sammenlægninger af AMU-centre og  

 erhvervsskoler eller af AMU-centre indbyrdes.
Dette mener forslagsstillerne  

 ikke er nok, hvorfor forslagsstillerne ønsker et enstrenget system  

 på området, der blandt andet skal udmøntes gennem en  

 sammenlægning af AMU-centre og erhvervsskoler.
Et af de væsentlige problemer i voksen- og  

 efteruddannelsessektoren er, at flere myndigheder hver især har  

 ansvaret for forskellige dele af sektoren, hvilket fører til manglende  

 koordinering og ressourcespild.
En sammenlægning af AMU-centrene og  

 erhvervsskolerne til et enstrenget system vil kunne afhjælpe mange af  

 de problemer, som den nuværende struktur foranlediger, og vil  

 føre til øget effektivitet i voksen- og efteruddannelsen.
I det nuværende system er der overkapacitet  

 både på AMU-centre og på erhvervsskoler.
AMU-centrene og  

 erhvervsskolerne arbejder ofte med de samme opgaver.
Det indebærer, at  

 der begge steder skal være lærere med de samme kompetencer og  

 investeres i samme omkostningskrævende udstyr.
Det nuværende  

 system fører således til dobbeltadministration.
Da der samtidig ikke foretages en tilstrækkelig  

 koordinering, forekommer der ofte overlap i udbud af kurser på det  

 samme område.
Det kan i yderste konsekvens medføre, at kurser  

 på begge institutioner ikke oprettes, selv om det geografiske  

 område kan bære oprettelsen af et samlet hold.
Samtidig oprettes  

 kurser, hvor kapaciteten ikke bliver fuldt udnyttet, hvilket betyder  

 større udgifter pr. deltager.
En sammenlægning af AMU-centrene  

 og erhvervsskolerne vil give stordriftsfordele, og lærere, bygninger og  

 maskiner vil kunne udnyttes bedre.
Derudover vil færre kurser blive  

 aflyst på grund af svigtende tilmelding.
Endelig bør en  

 sammenlægning af AMU-centrene og erhvervsskolerne være fagligt  

 forsvarlig, idet der med erhvervsuddannelsesreformen og voksen- og  

 efteruddannelsesreformen er skabt mulighed for meritoverførsel mellem  

 skolesystemerne, hvorved det bør være indlysende, at en  

 sammenlægning er mulig.
Ud over sikring af et fornuftigt og kvalitativt  

 kursusudbud vil en sammenlægning naturligt give administrative  

 besparelser, idet to administrative systemer inden for undervisning samles  

 til ét.
De sparede ressourcer vil kunne anvendes langt mere effektivt  

 i et enstrenget system.
Derudover indebærer det eksisterende dobbeltudbud,  

 at kursusudbudet er uigennemskueligt.
På nuværende tidspunkt kan  

 en bruger ikke henvende sig hos én instans og her få et samlet  

 overblik over udbudet af efteruddannelse.
En sammenlægning af de to  

 systemer vil medføre bedre overskuelighed for både udbydere,  

 vejledere og aftagere.
Hovedparten af de erhvervsrettede uddannelser vil  

 blive samlet på samme uddannelsessted.
Den enkelte borger får  

 altså lettere ved at benytte systemet, og herved styrkes muligheden  

 for, at VEU-indsatsen gavner dens målgruppe.
Endelig rammer den manglende overskuelighed de danske  

 virksomheder asymmetrisk.
Små og mellemstore virksomheder, som i  

 høj grad præger det danske erhvervsliv, har i modsætning  

 til mange store virksomheder ikke ressourcer til at overskue systemets udbud.  

 Sammenlægning af AMU-centrene og erhvervsskolerne vil i langt  

 højere grad åbne mulighed for, at alle virksomheder kan og vil  

 anvende efteruddannelsestilbudene, hvilket er nødvendigt for den  

 fremtidige erhvervsudvikling.
 Samlet set vil et enstrenget voksen- og  

 efteruddannelsessystem således være både mere effektivt og  

 overskueligt til glæde for brugerne, samtidig med at  

 sammenlægningen vil frigøre ellers beslaglagte ressourcer.
Skriftlig fremsættelse Gitte Lillelund Bech (V):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om sammenlægning  

 af AMU-centre og erhvervsskoler.
(Beslutningsforslag nr.
B 37).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
