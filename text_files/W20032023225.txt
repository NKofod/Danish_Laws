Ankestyrelsens principafgørelse D-24-03 om anmeldelse til kommunen - fristoverskridelse - særlige undskyldende forhold - rådhuset lukket - dagpenge Resume:
 Kommunens lukning i forbindelse med jul og nytår var et særligt undskyldende forhold, som gjorde, at der kunne dispenseres fra fristen for at anmelde et sygdomstilfælde til kommunen.
Begrundelsen var, at kommunens rådhus indenfor fristen kun havde haft åbent på 1. fraværsdag.
Hertil kom, at lønmodtageren havde indgivet anmodningen om dagpenge hurtigst muligt efter, at han havde modtaget dagpengeskemaet fra sin arbejdsgiver.
 Lønmodtageren skulle derfor stilles på samme måde, som hvis han havde indgivet anmodningen om dagpenge inden for anmeldelsesfristen.
 Love:
Lov om dagpenge ved sygdom eller fødsel - lovbekendtgørelse nr. 761 af 11. september 2002 - § 6, stk. 2 Lov om sygedagpenge - lov nr. 563 af 9. juni 2006 - § 38, stk. 1 og § 38, stk. 6 Sagsfremstilling:
 En lønmodtager var sygemeldt i perioden 20. december 2002 til 1. januar 2003. Kommunen modtog blanket 200A med anmodning om dagpenge den 3. januar 2003.
 Rådhuset var lukket i hele perioden fra den 21. december 2002 til og med den 1. januar 2003.
 Dagpengeskema DP 200A var underskrevet af arbejdsgiveren og fremsendt til lønmodtageren den 2. januar 2003.
 Kommunen gav afslag på at udbetale dagpenge.
Kommunen henviste til, at sygefravær skulle anmeldes senest en uge efter 1. fraværsdag.
Kommunen henviste også til, at lønmodtageren tidligere var blevet vejledt om, at kommunens forpligtelse til at udbetale dagpenge normalt først indtrådte fra anmodningstidspunktet.
 Kommunen henviste endelig til, at lønmodtageren havde haft mulighed for at anmelde sygefraværet både den 20. december 2002 og den 2. januar 2003.
 Det sociale nævn tiltrådte kommunens afgørelse.
 Nævnet begrundede afgørelsen med, at lønmodtageren ikke havde overholdt fristen for anmeldelse af sygdomstilfælde til kommunen.
Nævnet bemærkede, at sygdomstilfældet i henhold til dagpengelovens § 6, stk. 2 principielt skulle have været anmeldt til kommunen senest den 27. december 2002, hvilken dag var omfattet af kommunens lukning mellem jul og nytår.
I det konkrete tilfælde var det nævnets opfattelse, at anmeldelsesfristen var forlænget til førstkommende åbningsdag ved kontortids ophør, hvilket var den 2. januar 2003.
 Nævnet fandt, at lønmodtageren ikke havde oplyst om forhold, der kunne begrunde dispensation fra fristoverskridelsen.
 I klagen til Ankestyrelsen anførte lønmodtageren, at han prøvede at ringe til kommunen, men fik at vide, at alt var lukket.
 Sagen blev behandlet i principielt møde med henblik på afklaring af, om det forhold, at kommunens rådhus var lukket i perioden fra 21. december 2002 til 1. januar 2003, var et særligt undskyldende forhold, som kunne begrunde, at der blev dispenseret fra fristen for at anmelde et sygdomstilfælde til kommunen.
 Afgørelse:
 Ankestyrelsen fandt, at der var grundlag for at dispensere fra anmeldelsesfristen.
 Begrundelsen var, at særlige undskyldende forhold havde bevirket, at anmeldelse ikke var sket rettidigt, jf. § 14 i bekendtgørelsen om dagpenge ved sygdom eller fødsel.
 Ankestyrelsen henviste til, at kommunens rådhus kun havde haft åbent på 1. fraværsdag, og at det derefter ikke havde været muligt at komme i kontakt med forvaltningen før den 2. januar 2003.
Uanset, at lønmodtageren kunne have foretaget anmeldelse den 2. januar 2003, vurderede Ankestyrelsen, at han havde henvendt sig til kommunen hurtigst muligt.
Det indgik i vurderingen, at anmeldelse var sket samme dag, som han modtog dagpengeskemaet fra arbejdsgiveren.
 Det indgik også i vurderingen, at kommunen ikke - hverken i forbindelse med sin tidligere vejledning til lønmodtageren eller den aktuelle julelukning - havde orienteret ham om, hvordan han skulle forholde sig i tilfælde, hvor rådhuset var lukket i en længere periode.
 Det betød, at lønmodtageren skulle stilles på samme måde, som hvis han havde indgivet anmodningen om dagpenge inden for anmeldelsesfristen.
 Ankestyrelsen ændrede således det sociale nævns afgørelse, og hjemviste sagen til kommunen til fortsat behandling på dette grundlag.
