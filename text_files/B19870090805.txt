 I medfør af lov nr. 156 af 14. april 1920 om smitsomme sygdomme hos  

 husdyrene, jf. lovbekendtgørelse nr. 906 af 15. december 1987, lov nr. 188 af  

 1. maj 1923 og lov nr. 175 af 5. juni 1959 om tillæg til nævnte lov jf.  

 lovbekendtgørelse nr. 907 af 15. december 1987, samt lov nr. 131 af 13. april  

 1954 om udførsel og indførsel af levende dyr m.v. fastsættes herved følgende  

 bestemmelser:
 § 1.  Klovbærende handyr, der anvendes til bedækning  

 af anden mands dyr, skal til identifikation af de enkelte dyr være forsynet  

 med tatoveringsnumre, øreklip eller nummererede øremærker.
Stk. 2.  Ejere af dyr som de i stk. 1 nævnte skal drage  

 omsorg for, at der føres en særlig bedækningsprotokol, hvori der for hver  

 enkelt bedækning (bedækningsforsøg) skal angives datoen for den foretagne  

 bedækning (bedækningsforsøg), navnet på ejeren af det hundyr, som handyret  

 har været i kontakt med, og den pågældendes adresse samt nummeret på det  

 handyr, der er anvendt.
På tyrestationer skal en sådan bedækningsprotokol dog  

 kun føres, såfremt dette kræves af Veterinærdirektoratet.
 Stk. 3.  Den i stk. 2 nævnte protokol skal på  

 forlangende forevises for politiet eller repræsentanter for  

 Veterinærdirektoratet.
§ 2.  Handelsmænd, slagtere og andre, der handler med  

 klovbærende dyr, skal i en lommebog eller anden bog (f.eks. i forbindelse med  

 momsregnskab) indføre navnet på enhver person, til hvem de sælger klovbærende  

 dyr eller af hvem de køber sådanne dyr, og den pågældendes adresse samt dato  

 for købet eller salget.
Endvidere skal der angives sådanne oplysninger om  

 dyret (signalement), at dyret klart kan identificeres.
Disse optegnelser skal  

 opbevares i 5 år og skal på forlangende forevises repræsentanter for  

 Veterinærdirektoratet.
 § 3.  Kvæg, geder, får og svin, der indbringes på  

 eksportsvineslagterier, kreatureksportslagterier og offentlige slagtehuse, må  

 ikke fjernes derfra i levende live.
 Stk. 2.  Uanset bestemmelsen i stk. 1 kan kvæg, geder,  

 får og svin fjernes fra eksportsvineslagterier, kreatureksportslagterier og  

 offentlige slagtehuse, såfremt Veterinærdirektoratet har meddelt tilladelse  

 hertil.
 § 4.  Vogne, automobiler samt kasser og lignende, der  

 benyttes til transport af de i § 1, stk. 1, omhandlede dyr, skal altid holdes  

 rene ved grundig afskrubning og afskylning samt mindst 1 gang om ugen  

 desinficeres ved omhyggelig overbrusning med en formalinopløsning, der  

 indeholder 21/2 pct. formalin (2 spiseskefulde af handelsvaren formalin til 1  

 liter vand). Når mund- og klovesyge optræder her i landet, skal sådan  

 desinfektion foretages mindst 1 gang daglig.
 Stk. 2.  Vogne og automobiler, der har været benyttet  

 til transport af klovbærende dyr til slagterier, slagtehuse, markeder,  

 samlestalde og andre samlingssteder for klovbærende dyr, skal efter hver  

 aflæsning på samlingsstedet rengøres ved grundig afskrubning og afskylning.  

 Når mund- og klovesyge optræder her i landet, skal køretøjerne efter  

 rengøringen desinficeres som angivet i stk. 1, såfremt veterinærmyndighederne  

 stiller krav herom.
 § 5.  Overtrædelse af bestemmelserne i denne  

 bekendtgørelse straffes med bøde.
 På samme måde straffes den, som overtræder vilkår for en tilladelse.
 § 6.  Denne bekendtgørelse træder i kraft den 1.  

 februar 1988.
 Stk. 2.  Bekendtgørelse nr. 132 af 6. april 1966 om  

 foranstaltninger mod smitsomme sygdomme hos husdyrene som ændret ved  

 bekendtgørelse nr. 568 af 11. december 1980, ophæves.
 Landbrugsministeriet, den 15. december  

 1987.
