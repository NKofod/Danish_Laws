Ved lov nr. 826 af 21. december 1988 om ændring af lov om folkeskolen er § 22 blevet ændret, således at lovens bestemmelser om skolenedlæggelser nu behandles efter bestemmelserne om procedure for vedtagelse af lokalplaner i henhold til lov om kommuneplanlægning.
 Undervisnings- og Forskningsministeriet har i den anledning fået en række  

 henvendelser fra kommuner og skal derfor bemærke følgende:
 1. Efter vedtagelse af et forslag til ændret  

 skolestruktur, der indebærer en skolenedlæggelse, skal kommunalbestyrelsen  

 offentliggøre forslaget tillige med en kortfattet beskrivelse.
 Ethvert medlem af kommunalbestyrelsen, der har forlangt sin afvigende  

 mening vedrørende det vedtagne forslag til skolestrukturplan tilført  

 kommunalbestyrelsens beslutningsprotokol, kan kræve, at kommunalbestyrelsen  

 samtidig offentliggør det pågældende medlems afvigende mening og en af  

 ham/hende affattet begrundelse herfor.
2. Offentliggørelsen skal ved kommunalbestyrelsens  

 foranstaltning bekendtgøres i lokale dagblade og/eller ugeaviser, der har  

 almindelig udbredelse i kommunen.
Bekendtgørelsen skal indeholde oplysning om  

 de steder i kommunen, hvor forslag til ændret skolestruktur er fremlagt.
 I bekendtgørelsen skal fastsættes en frist på mindst 8 uger fra  

 bekendtgørelsen til fremsættelse af indsigelser og ændringsforslag over for  

 kommunalbestyrelsen til skolestruktur.
 Bekendtgørelsen skal indeholde oplysning om, at forslaget er offentlig  

 fremlagt indtil udløbet af indsigelsesfristen.
3. Efter udløbet af den i pkt. 2. anførte frist kan  

 kommunalbestyrelsen ved en fornyet behandling af forslaget til skolestruktur  

 vedtage forslaget endeligt.
Hvis der rettidigt er fremsat indsigelser eller  

 ændringsforslag, kan vedtagelsen tidligst ske 4 uger efter udløbet af  

 indsigelsesfristen.
 Ved den endelige vedtagelse kan kommunalbestyrelsen foretage ændringer i  

 forslaget til skolestrukturen.
 Hvis ændringerne er så omfattende, at der reelt foreligger et nyt forslag,  

 kan endelig vedtagelse ikke finde sted, før det ændrede forslag har været  

 offentliggjort efter pkt. 1 og 2.
4. Forslag om skolenedlæggelser skal være fremsat  

 senest 1. december året forud.
Kommunernes opmærksomhed henledes på, at der  

 kan opstå problemer ved afvikling af valg til skolebestyrelser, hvis forslag  

 om skolenedlæggelser først fremsættes 1. december i året forud for valget.
5. Kommunernes opmærksomhed henledes på  

 Miljøministeriets bekendtgørelse nr. 393 af 3. juni 1982 om bygningsbevaring  

 og på eventuel betydning af den ændrede skolestruktur for kommuneplanen.  

 Kommer der ved nedlæggelse af en skole modstrid med de bestemmelser,  

 kommuneplanen indeholder om skolestrukturen, bør der ske ændring af  

 kommuneplanen.
Der henvises til kommuneplanlovens § 14.
Undervisnings- og Forskningsministeriet,  

 den 14. november 1989 P.M.V.
