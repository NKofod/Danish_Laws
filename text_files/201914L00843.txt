Betænkning afgivet af Erhvervsudvalget den 28. maj 2020 Betænkning over Forslag til lov om produkter og markedsovervågning [af erhvervsministeren (Simon Kollerup)]:
1. Ændringsforslag Erhvervsministeren har stillet 33 ændringsforslag til lovforslaget, herunder om deling af lovforslaget.
2. Indstillinger Udvalget vil stemme for det stillede ændringsforslag om deling af lovforslaget.
 Et flertal i udvalget (udvalget med undtagelse af LA) indstiller de under A og B nævnte lovforslag til vedtagelse med de stillede ændringsforslag.
Et mindretal i udvalget (LA) indstiller det under A nævnte lovforslag til vedtagelse med de stillede ændringsforslag.
Mindretallet indstiller det under B nævnte lovforslag til forkastelse ved 3. behandling.
Mindretallet vil stemme for de stillede ændringsforslag.
 Nye Borgerlige, Alternativet, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Ændringsforslag med bemærkninger Ændringsforslag a Ændringsforslag om deling af lovforslaget Af erhvervsministeren, tiltrådt af udvalget:
 1) Lovforslaget deles i to lovforslag med følgende titler og indhold:
 A. »Forslag til lov om produkter og markedsovervågning« omfattende titelnoten og § 1, § 2, stk. 1 og stk. 2, nr. 1 og 2, § 3, § 4, nr. 1, 3, 4 og 6, §§ 5-8 og 14-41, § 42, stk. 1, nr. 1, 2 og 4-12, og stk. 2-8, og §§ 43-51.
 B. »Forslag til lov om salg og markedsføring af lattergas til forbrugere« omfattende §§ 2, 4, 9-16 og 30, § 42, stk. 1, nr. 3-5, og stk. 2-6 og 8, og §§ 43 og 51.
[Forslag om deling af lovforslaget] b Ændringsforslag til det under A nævnte forslag Til § 3 2) Ordene »der på en mere specifik måde« ændres til: »og som på en mere specifik måde«.
[Sproglig præcisering] Til § 4 3) I nr. 1 ændres »enhver, der handler i en erhvervsdrivendes navn eller på en erhvervsdrivendes vegne« til: »enhver, der handler i en sådan erhvervsdrivendes navn eller på en sådan erhvervsdrivendes vegne«.
[Sproglig præcisering] Til § 7 4) I stk. 2 ændres »denne anvendelse« til: »den tiltænkte anvendelse«.
[Sproglig præcisering] Til § 14 5) Stk. 2 affattes således:
»Stk. 2. Er der i eller i medfør af anden lovgivning fastsat regler om forebyggelse af specifikke risici ved særlige produkter, er den relevante kontrolmyndighed, der påser risici ved produkter omfattet af § 2, stk. 1, for så vidt angår sådanne særlige produkter, den myndighed, der påser overholdelsen af den anden lovgivning.« [Tilpasning til lovforslagets sprogbrug] Til § 19 6) Ordene »træffe afgørelse over for enhver« ændres til: »udstede påbud til enhver«.
[Sproglig præcisering] 7) I nr. 2 ændres »brugere« til: »brugerne«.
[Sproglig præcisering] 8) I nr. 6 ændres »og« til: »eller«.
[Sproglig præcisering] Til § 33 9) I stk. 2 ændres »systemet om hurtig udveksling« til: »systemet for hurtig udveksling«, og »Fællesskabet,« til: »Unionen,«.
[Sproglig præcisering] Til § 37 10) I stk. 1 ændres »produkter og til tekniske specifikationer« til: »produkter, og tekniske specifikationer«.
[Sproglig præcisering] Til § 42 11) I stk. 2 udgår to steder »eller undladelse«, og tre steder »eller undladelsen«.
[Sproglig præcisering] 12) Stk. 2, 2. pkt., udgår.
[Konsekvens af deling af lovforslaget] 13) I stk. 3 udgår »og undladelser« og »og undladelserne«.
[Sproglig præcisering] 14) I stk. 4 udgår »og undladelser«, »eller undladelserne« og »eller undladelser«.
[Sproglig præcisering] Til § 43 15) Paragraffen affattes således:
 »§ 43 Loven træder i kraft den 1. juli 2020, jf. dog stk. 2 og 3.
 Stk. 2. § 42, stk. 1, nr. 9-11, træder i kraft den 16. juli 2021.
Stk. 3. Erhvervsministeren fastsætter tidspunktet for ikrafttrædelse af § 46.« [Konsekvens af deling af lovforslaget] Til § 45 16) Paragraffen udgår.
[Flytning af bestemmelsen til kapitel 12] Til § 48 17) Efter nr. 4 indsættes som nyt nummer:
»01. I § 5, stk. 2, ændres »nr. 1-3« til: »nr. 1 og 2«.« [Konsekvensrettelse] Til § 49 18) Efter nr. 6 indsættes som nyt nummer:
»01. I § 7, stk. 1, udgår », nr. 1, 2, 4 og 5«.« [Konsekvensrettelse] 19) Efter nr. 9 indsættes som nyt nummer:
»02. I § 24, stk. 1, ændres »nr. 4« til: »nr. 3«.« [Konsekvensrettelse] Til § 50 20) Efter nr. 2 indsættes som nyt nummer:
»01. I § 7, stk. 1, nr. 3, ændres »§ 4, stk. 4« til: »§ 4, stk. 2«.« [Konsekvensrettelse] Ny paragraf 21) Efter § 50 indsættes i kapitel 12:
 »§ 01. I lov nr. 155 af 20. februar 2013 om indretning m.v. af visse produkter, som ændret ved § 2 i lov nr. 238 af 18. marts 2014 og lov nr. 197 af 13. marts 2018, foretages følgende ændring:
1. §§ 1, 4, 5 og 11-27 ophæves.« [Flytning og ændring af bestemmelse om ophævelse] c Ændringsforslag til det under B nævnte forslag 22) Som fodnote til lovens titel indsættes:
»1) Loven har som udkast været notificeret i overensstemmelse med Europa-Parlamentets og Rådets direktiv 2015/1535/EU om en informationsprocedure med hensyn til tekniske forskrifter samt forskrifter for informationssamfundets tjenester (kodifikation).« [Indsættelse af EU-fodnote] Til § 2 23) Paragraffen affattes således:
»§ 2. Loven finder anvendelse på lattergas.« [Konsekvens af deling af lovforslaget] Til § 4 24) Paragraffen affattes således:
 »§ 4. I denne lov forstås ved:
 1) Lattergas: En beholder, der i overvejende grad indeholder N2O, og hvis indhold ikke er beregnet til medicinske formål.
2) Forbruger: En fysisk eller juridisk person, der hovedsagelig handler uden for sit erhverv.« [Konsekvens af deling af lovforslaget] Til § 14 25) Paragraffen affattes således:
 »§ 14. Sikkerhedsstyrelsen varetager opgaven som kontrolmyndighed og fører kontrol med, at regler i denne lov og regler fastsat i medfør af denne lov overholdes.
Stk. 2. Kontrol efter stk. 1 skal udøves på en sådan måde, at der gribes ind med de midler og den hurtighed, som risikoens alvor kræver, herunder ved brug af en skjult identitet.« [Konsekvens af deling af lovforslaget] Til § 15 26) Stk. 2 udgår.
[Konsekvens af deling af lovforslaget] Til § 16 27) Stk. 1, 2. pkt., udgår.
[Konsekvens af deling af lovforslaget] Til § 30 28) Paragraffen affattes således:
 »§ 30. Told- og skatteforvaltningen yder efter aftale mellem skatteministeren og erhvervsministeren kontrolmyndigheden bistand til gennemførelsen af kontrollen efter § 14. Erhvervsministeren kan efter forhandling med skatteministeren fastsætte nærmere regler herom, herunder om, at told- og skatteforvaltningen kan tilbageholde et produkt, hvor modtageren af produktet ikke er erhvervsdrivende, og at told- og skatteforvaltningen kan tilbageholde et produkt i lufthavne, havne eller ved grænseovergange el.lign. hvor den, der indfører produktet, ikke er erhvervsdrivende, hvis det pågældende produkt formodes ikke at være i overensstemmelse med regler i denne lov eller regler fastsat i medfør af denne lov.
Stk. 2. Erhvervsministeren kan i regler fastsat i medfør af stk. 1 endvidere fastsætte, hvordan kontrolmyndigheden træffer afgørelse om, at et produkt ikke er i overensstemmelse med regler i denne lov eller regler fastsat i medfør af denne lov, og om produktet kan konfiskeres og destrueres.« [Konsekvens af deling af lovforslaget] Til § 42 29) Stk. 2 affattes således:
»Stk. 2. Straffen efter stk. 1 kan under skærpende omstændigheder stige til fængsel indtil 2 år.
Det anses som skærpende omstændigheder, når 1) overtrædelsen har fremkaldt fare for sikkerhed eller sundhed, 2) overtrædelsen har medført en ulykke med alvorlig personskade eller døden til følge, 3) der er tale om gentagelsestilfælde, hvor virksomheden tidligere har begået en lignende overtrædelse, 4) overtrædelsen er begået som led i en systematisk overtrædelse af reglerne med økonomisk vinding for øje eller 5) den erhvervsdrivende har forsøgt at omgå eller unddrage sig kontrolmyndighedens kontrol.« [Konsekvens af deling af lovforslaget] 30) I stk. 3 udgår »og undladelser« og »og undladelserne«.
[Sproglig præcisering] 31) I stk. 4 udgår »og undladelser«, »eller undladelserne« og »eller undladelser«.
[Sproglig præcisering] 32) Stk. 6, 2. pkt., udgår.
[Konsekvens af deling af lovforslaget] Til § 43 33) Paragraffen affattes således:
 »§ 43. Loven træder i kraft ved bekendtgørelsen i Lovtidende, jf. dog stk. 2.
Stk. 2. Erhvervsministeren fastsætter tidspunktet for ikrafttrædelse af § 12.« [Konsekvens af deling af lovforslaget] Bemærkninger Til nr. 1 Det foreslås at dele lovforslaget i to lovforslag.
Det ene lovforslag (A) omfatter reguleringen af visse produkter og markedsovervågningen heraf.
Reguleringen indebærer bl.a. en ensretning af regelsæt, nye kontrolbeføjelser og en skærpelse af sanktionsmuligheder.
Lovforslaget bidrager til initiativer i regeringens vækstplan for handel og logistik fra januar 2020, herunder i relation til import af produkter fra lande uden for EU, og endelig supplerer lovforslaget markedsovervågningsforordningen (forordning (EU) 2019/1020).
Det andet lovforslag (B) vedrører reguleringen af salg og markedsføring af lattergas til forbrugere.
Lovforslaget er en udmøntning af aftalen om indgreb mod misbrug af lattergas, der den 21. januar 2020 er indgået mellem regeringen (Socialdemokratiet), Venstre, Dansk Folkeparti, Radikale Venstre, Socialistisk Folkeparti, Enhedslisten, Det Konservative Folkeparti og Alternativet.
Til nr. 2 Der foreslås en sproglig præcisering, så det tydeligt fremgår, at bestemmelsens sidste led viser tilbage til hovedsætningen i bestemmelsens første led.
Til nr. 3 Der foreslås en sproglig præcisering, idet der to steder før »erhvervsdrivende« indsættes »sådan«.
Det sker for at præcisere, at bestemmelsen dækker enhver, der handler i de i bestemmelsen tidligere nævnte erhvervsdrivendes navne eller på deres vegne, og således ikke enhver erhvervsdrivende.
Til nr. 4 Der foreslås en sproglig præcisering, hvor »denne anvendelse« erstattes med »den tiltænkte anvendelse«.
Til nr. 5 Der foreslås, at bestemmelsen nyaffattes for at tilpasse bestemmelsen til lovforslagets øvrige sprogbrug.
Der foretages ikke nogen materiel ændring.
Til nr. 6 Der foreslås en sproglig præcisering for at skabe bedre indholdsmæssig sammenhæng i bestemmelsen.
Det sker, ved at »træffe afgørelse over for enhver« ændres til »udstede påbud til enhver«.
Til nr. 7 Der foreslås en sproglig præcisering, så der står »brugerne« i bestemmelsens nr. 2, ligesom der gør i bestemmelsens nr. 1 og 6.
Til nr. 8 Der foreslås en sproglig præcisering, hvor »og« ændres til »eller«. Ændringen skal præcisere, at kontrolmyndigheden kan vælge mellem de forskellige indgrebsmuligheder.
Til nr. 9 Der foreslås en sproglig præcisering, så det tydeligere fremgår, hvad RAPEX bruges til.
Til nr. 10 Der foreslås en sproglig præcisering, så det tydeligere fremgår, at der er tale om både regler fastsat i medfør af lovforslaget og tekniske specifikationer.
Til nr. 11, 13 og 14 Der foreslås flere sproglige præciseringer, så undladelser ikke længere fremgår af bestemmelserne.
Da både overtrædelser og undladelser betragtes som overtrædelse af reglerne, er formuleringerne, hvor undladelser indgår, overflødige.
Til nr. 12 Som følge af opdelingen af lovforslaget i to dele foretages en ændring af lovforslagets straffebestemmelse i § 42. Da reguleringen af salg og markedsføring af lattergas til forbrugere ikke omfattes af det under A nævnte lovforslag, foreslås det, at bestemmelsen tilpasses i overensstemmelse hermed.
 Der er tale om en lovteknisk ændring.
Til nr. 15 Som følge af opdelingen af lovforslaget i to dele foretages en ændring af lovforslagets ikrafttrædelsesbestemmelse i § 43. Lovforslaget foreslås at træde i kraft den 1. juli 2020 bortset fra lovforslagets § 42, stk. 1, nr. 9-11, om overtrædelse af bestemmelser i markedsovervågningsforordningen, som foreslås at træde i kraft den 16. juli 2021, og lovforslagets § 46 om ophævelse af lov nr. 155 af 20. februar 2013 om indretning m.v. af visse produkter med senere ændringer, hvor erhvervsministeren fastsætter tidspunktet for bestemmelsens ikrafttrædelse.
 Der er tale om en lovteknisk ændring.
Til nr. 16 Lovforslagets § 45 udgår, idet der indsættes en tilsvarende paragraf i lovforslagets kapitel 12 om ændringer i anden lovgivning, hvor bestemmelsen rettelig skal placeres.
Der henvises til bemærkningerne til nr. 21.
 Der er tale om en lovteknisk ændring.
Til nr. 17 Der indsættes et nyt nummer, som medfører en konsekvensændring af elsikkerhedslovens § 5, stk. 2. Det sker som følge af den foreslåede ophævelse af elsikkerhedslovens § 5, stk. 1, nr. 3, hvorfor der i § 5, stk. 2, skal ske henvisning til § 5, stk. 1, nr. 1 og 2.
Til nr. 18 Der indsættes et nyt nummer, som medfører en konsekvensændring af gassikkerhedslovens § 7, stk. 1. Det sker som følge af den foreslåede ophævelse af gassikkerhedslovens § 5, stk. 1, nr. 3, hvorfor der i gassikkerhedslovens § 7, stk. 1, skal ske henvisning til § 5, stk. 1.
Til nr. 19 Der indsættes et nyt nummer, som medfører en konsekvensændring af gassikkerhedslovens § 24, stk. 1. Det sker som følge af den foreslåede ophævelse af gassikkerhedslovens § 5, stk. 1, nr. 3, hvorfor der i § 24, stk. 1, skal ske henvisning til § 5, stk. 1, nr. 3, idet nr. 4 bliver nr. 3.
Til nr. 20 Der indsættes et nyt nummer, som medfører en konsekvensændring af fyrværkerilovens § 7, stk. 1, nr. 3. Det sker som følge af den foreslåede ophævelse af fyrværkerilovens § 4, stk. 2 og 3, hvorfor der i § 7, stk. 1, nr. 3. skal ske henvisning til § 4, stk. 2.
Til nr. 21 Der indsættes i lovforslagets kapitel 12 om ændringer i anden lovgivning en ny paragraf tilsvarende lovforslagets § 45. Det følger af lovforslagets § 45, at §§ 1-5 og 11-31 i lov nr. 155 af 20. februar 2013 om indretning m.v. af visse produkter med senere ændringer ophæves.
Med den nye paragraf foreslås det, at det alene er §§ 1, 4, 5 og 11-27, der ophæves i lov om indretning m.v. af visse produkter.
Dermed vedbliver lovens §§ 2 og 3 om anvendelsesområde, §§ 28 og 29 om ikrafttrædelse, § 30 om ændringer i anden lovgivning og § 31 om territorial gyldighed med at være gældende.
 Ændringen foretages med henblik på at sikre, at lov om indretning m.v. af visse produkter fortsat kan anvendes i et nødvendigt omfang, indtil erhvervsministeren ophæver loven i sin helhed, jf. lovforslagets § 46, jf. § 43, stk. 4.
 Endelig er den nye paragraf affattet på den lovteknisk korrekte måde i modsætning til lovforslagets § 45.
Til nr. 22 For så vidt angår reguleringen af salg og markedsføring af lattergas til forbrugere, har lovforslaget som udkast været notificeret i overensstemmelse med Europa-Parlamentets og Rådets direktiv 2015/1535/EU om en informationsprocedure med hensyn til tekniske forskrifter samt forskrifter for informationssamfundets tjenester (kodifikation). Der indsættes derfor en EU-fodnote til det under B nævnte lovforslag.
Til nr. 23 Som følge af opdelingen af lovforslaget i to dele foretages en ændring af lovforslagets anvendelsesområde i § 2. Der foretages en ændring, således at det fremgår, at loven finder anvendelse på lattergas.
 Der er tale om en lovteknisk ændring.
Til nr. 24 Som følge af opdelingen af lovforslaget i to dele nyaffattes definitionsbestemmelsen i lovforslagets § 4. Den pågældende definitionsbestemmelse omfatter alene en definition af lattergas og af forbrugere.
Definitionen af lattergas ændres til nr. 1, og definitionen af forbrugere til nr. 2.
 Der er tale om en lovteknisk ændring.
Til nr. 25 Sikkerhedsstyrelsen varetager opgaven som kontrolmyndighed vedrørende kontrollen af salg og markedsføring af lattergas til forbrugere.
Det foreslås derfor at nyaffatte § 14 for at præcisere Sikkerhedsstyrelsens kompetence som den relevante kontrolmyndighed og for at fjerne de overflødige dele af bestemmelsen, der fortsat vil være omfattet af det under A nævnte lovforslag.
Dette gælder således § 14, stk. 2, stk. 3, 2. pkt., og stk. 4, 2. pkt.
 Det foreslås, at bestemmelsen nyaffattes i overensstemmelse hermed, så det alene fremgår, at det er Sikkerhedsstyrelsen, der varetager opgaven som kontrolmyndighed, og hvordan kontrollen udøves.
Til nr. 26 Det foreslås, at § 15, stk. 2, udgår.
Bestemmelsen omhandler billedmateriale, som er indhentet ved kontrol, og som efterfølgende kan bruges i forbindelse med oplysninger til offentligheden, jf. lovforslagets § 27. Efter § 27 skal offentligheden oplyses om visse produkter, der ikke er i overensstemmelse med reglerne, herunder hvis materielle og formelle krav til produkterne ikke er opfyldt.
Det sker bl.a. for at sikre, at produkter kan identificeres af offentligheden.
Det under B nævnte lovforslag omfatter regulering i relation til salg og markedsføring af lattergas til forbrugere.
Der stilles således ikke hverken materielle eller formelle krav til lattergas som produkt med lovforslaget.
Der er alene tale om salgs- og importbegrænsninger og bestemmelser i forlængelse heraf.
 Lattergas, der sælges som et produkt til forbrugere, herunder f.eks. som en almindelige lattergaspatron, er som følge af direktivet om produktsikkerhed i almindelighed (direktiv 2001/95/EF) omfattet af det under A nævnte lovforslag. § 15, stk. 2, er derfor relevant i det omfang, at lattergas som forbrugerprodukt ikke er i overensstemmelse med produktreglerne, f.eks. hvor der er tale om en beholder, som udgør en eksplosionsfare, eller beholderen i øvrigt er mangelfuld. § 15, stk. 2, er derimod ikke relevant, i det omfang der er tale om salgs- og importregulering.
 På den baggrund foreslås det med ændringsforslaget, at § 15, stk. 2, udgår.
Til nr. 27 Det foreslås, at der foretages en ændring af § 16, stk. 1, om kontrolmyndighedens mulighed for at opnå adgang uden retskendelse til lokaliteter og transportmidler omfattet af lovforslaget.
Ændringen indebærer, at § 16, stk. 1, 2. pkt. udgår, idet bestemmelsen giver myndigheden mulighed for at opnå adgang uden retskendelse til visse private lokaliteter, hvor elevatorer og andet løfteudstyr, trykbærende udstyr, elektrisk materiel og gasmateriel måtte være opstillet eller opbevaret.
De pågældende produkter er ikke omfattet af det under B nævnte lovforslag, hvorfor bestemmelsen tilpasses i overensstemmelse hermed.
Til nr. 28 Det foreslås, at bestemmelsen i § 30 ændres, så det ikke fremgår, at lattergas kan være uoverensstemmende med produktforordningerne, der nævnes i bestemmelsen.
Det skyldes, at lattergas ikke er omfattet af produktforordningerne, jf. definitionen i lovforslagets § 4, nr. 6, hvorefter produktforordninger er den samlede betegnelse for forordningerne, der nævnes i § 2, stk. 1, nr. 13-15. Med ændringsforslaget tilpasses § 30 i overensstemmelse hermed.
Til nr. 29-32 Som følge af opdelingen af lovforslaget i to dele foretages en ændring af lovforslagets straffebestemmelse i § 42. Ændringen indebærer, at stk. 2 nyaffattes, idet anvendelsesområdet for det under B nævnte lovforslag alene er lattergas.
Bestemmelsen tilpasses i overensstemmelse hermed.
 Derudover foretages en række sproglige præciseringer, så undladelser ikke længere fremgår af § 42. Da både overtrædelser og undladelser betragtes som overtrædelse af reglerne, er formuleringerne, hvor undladelser indgår, overflødige.
 Der foretages ikke nogen materiel ændring.
Til nr. 33 Som følge af opdelingen af lovforslaget i to dele foretages en ændring af lovforslagets ikrafttrædelsesbestemmelse i § 43. Det under B nævnte lovforslag foreslås at træde i kraft ved bekendtgørelsen i Lovtidende bortset fra lovforslagets § 12 om krav om et effektivt alderskontrolsystem ved forbrugerrettet internethandel, hvor erhvervsministeren fastsætter tidspunktet for bestemmelsens ikrafttrædelse.
 Der er tale om en lovteknisk ændring.
4. Udvalgsarbejdet Lovforslaget blev fremsat den 23. april 2020 og var til 1. behandling den 30. april 2020. Lovforslaget blev efter 1. behandling henvist til behandling i Erhvervsudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 2 møder.
Høringssvar Et udkast til lovforslaget har inden fremsættelsen været sendt i høring i to omgange.
Erhvervsministeren sendte det oprindelige udkast til udvalget den 12. november 2019, jf.
ERU alm. del  bilag 58, og det reviderede udkast den 22. januar 2020, jf.
ERU alm. del  bilag 138. Den 23. april 2020 sendte erhvervsministeren høringssvarene og et høringsnotat til udvalget.
Bilag Under udvalgsarbejdet er der omdelt 6 bilag på lovforslaget.
Spørgsmål Udvalget har under udvalgsarbejdet stillet 4 spørgsmål til erhvervsministeren til skriftlig besvarelse, som ministeren har besvaret.
Birgitte Vind (S) Bjørn Brandenborg (S) Camilla Fabricius (S) Thomas Jensen (S) Henrik Møller (S) Kasper Roug (S) nfmd.
Malte Larsen (S) Orla Hav (S) Rasmus Stoklund (S) Katrine Robsøe (RV) Ruben Kidde (RV) Theresa Berg Andersen (SF) Ina Strøjer-Schmidt (SF) Victoria Velasquez (EL) Rune Lund (EL) Uffe Elbæk (UFG) Torsten Schack Pedersen (V) Preben Bang Henriksen (V) Lars Christian Lilleholt (V) fmd.
Anne Honoré Østergaard (V) Christoffer Aagaard Melson (V) Peter Juel-Jensen (V) Tommy Ahlers (V) Hans Kristian Skibby (DF) Mette Hjermind Dencker (DF) Mona Juul (KF) Niels Flemming Hansen (KF) Birgitte Bergman (KF) Alex Vanopslagh (LA) Nye Borgerlige, Alternativet, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
