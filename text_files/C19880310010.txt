I.
Orientering 1. Hidtidig praksis på området organiske  

 opløsningsmidler.
Arbejdstilsynets praksis på dette område, der senest blev  

 præciseret i forbindelse med kampagnen i 1985 om organiske opløsningsmidler,  

 er:
 1.1 Unødig påvirkning fra organiske opløsningsmidler skal undgås.
 Dette krav følger af § 16 i bekendtgørelsen om arbejdets udførelse.
 En metode til at undgå unødig påvirkning kan være substitution, der kan  

 påbydes i medfør af § 19 i bekendtgørelsen om stoffer og materialer.
 For erhvervsmæssigt arbejde, herunder især bygningsmalearbejde, kan der på  

 grundlag af kodenumre og anvisninger om substitution gives påbud.
 Undertiden vil unødig påvirkning kunne undgås eller nedbringes ved  

 ændringer af arbejdsstedets indretning eller ved arbejdets tilrettelæggelse  

 og udførelse.
Det må således betegnes som unødigt, at personer, der ikke selv deltager i  

 en arbejdsproces, udsættes for forureninger herfra.
Foranstaltninger herimod  

 kan være at flytte arbejdsprocessen til et særligt arbejdsrum.
Særlige rum  

 til tørring af forurenende elementer og låg på bøtter og lignende med  

 forurenende indhold vil fx også kunne være rimelige foranstaltninger.
 1.2 Påvirkningen fra luftforurening skal nedbringes så meget, som det er  

 teknisk rimeligt.
 Dette krav følger af § 16 i bekendtgørelsen om arbejdets udførelse.
 Ved vurderingen af, hvad der er teknisk rimeligt, kan der sammenlignes  

 med, hvad der er god standard inden for branchen eller ved lignende  

 arbejdsprocesser.
Det bør desuden overvejes, om trufne foranstaltninger virker  

 hensigtsmæssigt.
Eksisterende ventilationsanlæg skal forbedres, hvis der er  

 tekniske og økonomiske muligheder herfor.
Ofte kan en justering ved en evt.  

 ændret placering af sugehoveder og en bedre styring af luftstrømmen  

 forholdsvis nemt forstærke virkningen.
 Hvis de forurenende stoffer og materialer har særlige egenskaber, så der  

 fx indgår kræftfremkaldende stoffer i forureningen, skal det overvejes, om  

 yderligere eller særlige foranstaltninger er påkrævet.
 Eventuel usikkerhed om forureningens art, fx på grund af opvarmning eller  

 eventuelle urenheder i de anvendte produkter, skal indgå i fastlæggelsen af  

 foranstaltningerne.
 1.3 På faste arbejdssteder med ansatte skal der ved alle arbejdsprocesser,  

 hvor luften forurenes af organiske opløsningsmidler, træffes foranstaltninger  

 til at fjerne luftforureningen på udviklingsstedet og hindre den i at trænge  

 ind i andre arbejdslokaler.
 Dette krav følger af § 13 stk. 1 nr. 16, i lov om almindelig  

 arbejderbeskyttelse.
Undtagelser herfra accepteres kun i tilfælde, hvor arbejdsprocessen er  

 enkeltstående og kortvarig.
Der skal da træffes andre foranstaltninger, fx  

 anvendes personlige værnemidler.
 Luftforureningen skal således fjernes, selv om arbejdsprocessen ikke er  

 kontinuerlig, blot den er jævnligt gentaget og ikke af uvæsentlig varighed.
 Rumventilationen vil ikke være tilstrækkelig.
 Der skal mindst etableres en lokalafsugning, der fjerner forureningen fra  

 udviklingsstedet, så den ikke passerer de ansattes åndedrætszone.
 Det mest effektive er en indkapsling af arbejdsprocessen ved etablering af  

 et lukket evt. automatisk system.
Recirkulation i forbindelse med udsugning af organiske opløsningsmidler må  

 normalt ikke finde sted.
Udsugningen skal føres direkte til det fri, og den  

 udsugede luft skal erstattes af en tilsvarende mængde - om nødvendigt  

 forvarmet - frisk luft.
 1.4 Fastsatte grænseværdier skal overholdes.
 Dette krav følger af § 16 i bekendtgørelsen om arbejdets udførelse.
 Det er ikke tilstrækkeligt, at grænseværdien er overholdt, hvis pkt.  

 1.1-1.3 ikke er opfyldt.
Der skal derfor i den konkrete situation første og fremmest ske en  

 vurdering af, om der er truffet de foranstaltninger, der er rimelige til  

 opfyldelse af de tre punkter.
Hvis dette ikke er tilfældet, skal der afgives  

 påbud.
 Målinger af luftforureningen kan ikke alene afgøre, om forholdene opfylder  

 kravet om, at unødig påvirkning af stoffer og materialer skal undgås.
Afgørelsen må først og fremmest baseres på, om der er truffet  

 foranstaltninger til fjernelse eller nedbringelse af påvirkningerne, og om  

 disse foranstaltninger er teknisk rimelige.
En overholdelse af grænseværdien  

 kan ikke fritage for at træffe sådanne foranstaltninger.
Når alle rimelige  

 tekniske foranstaltninger til fjernelse eller nedbringelse af  

 luftforureningen er truffet, kan målinger benyttes som kontrol af  

 foranstaltningernes effektivitet Påbud om målinger afgives med hjemmel i § 21 i arbejdsmiljøloven.
B.
Højesterets dom fra september 1987 Højesteret har 16. september 1987 afsagt dom i en sag, hvor  

 arbejdstilsynet havde afgivet påbud til en virksomhed om ventilation, selv om  

 grænseværdier ikke var overskredet.
Virksomheden foretog sprøjtearbejde ved undervognsbehandling med et  

 materiale, der indeholdt et organisk opløsningsmiddel.
Arbejdet blev  

 foretaget i et særligt arbejdsrum, hvor der ikke var truffet foranstaltninger  

 til at fjerne de sundhedsfarlige luftarter.
Kredsen gav derfor påbud om, at  

 der skulle etableres tilstrækkelig effektiv ventilation.
 Virksomheden nægtede at efterkomme påbudet, fordi målinger viste, at  

 grænseværdier ikke var overskredet.
 Herefter blev der på arbejdstilsynets foranledning rejst retslig tiltale  

 mod virksomheden.
Byretten fandt, at arbejdstilsynet havde hjemmel til at påbyde  

 virksomheden at forsyne sprøjterummet med effektiv ventilation, selv om  

 målinger ved sprøjtearbejdet havde vist, at grænseværdier ikke var  

 overskredet.
Hjemmelen fandtes i § 4, stk. 1, § 7, stk. 1, og § 16 i  

 arbejdsministeriets bekendtgørelse nr. 323 af 7. juli 1983 om arbejdets  

 udførelse og § 13, nr. 16, i arbejdsministeriets bekendtgørelse nr. 297 af 4.  

 juli 1968 om lov om almindelig arbejderbeskyttelse.
Landsretten, hvortil virksomheden havde anket byrettens afgørelse,  

 frifandt virksomheden.
Landsrettens afgørelse blev begrundet med, at  

 luftforureningen ikke oversteg de fastsatte grænseværdier, og at det ikke  

 fandtes godtgjort, at der uanset dette forelå en sundhedsskadelig forurening.
 Højesteret, hvortil anklagemyndigheden ankede landsrettens afgørelse,  

 stadfæstede byrettens dom.
 Højesteret udtaler:
»§ 13,  stk. 1, nr. 16, i lov nr. 226 af 11. juni  

 1954 om almindelig arbejderbeskyttelse bestemmer, at sundhedsskadelige  

 luftarter, som udvikler sig i arbejdsrum, så vidt muligt skal fjernes på  

 udviklingsstedet.
Denne bestemmelse er, med hjemmel i arbejdsmiljølovens §  

 89, stk. 2, fortsat opretholdt.
Arbejdstilsynet har herefter, når der  

 udvikles sundhedsfarlige luftarter i arbejdsrum, hjemmel i arbejdsmiljølovens  

 § 77 til at påbyde effektiv ventilation, uanset om der er konstateret en  

 luftforurening, der overstiger fastsatte grænseværdier«.
II Instruktion Afgivelse af påbud i forbindelse med brugen af organiske opløsningsmidler  

 skal fortsat ske i overensstemmelse med ovennævnte praksis.
 Samme praksis skal følges, hvor der udvikles andre sundhedsskadelige  

 luftarter.
 Som hjemmel for påbud:
- om fjernelse af dampe fra organiske opløsningsmidler og andre  

 sundhedsskadelige luftarter på udviklingsstedet i arbejdsrum angives § 13,  

 stk. 1, nr. 16, i lov om almindelig arbejderbeskyttelse, som opretholdt ved  

 bekendtgørelse nr. 646 af 18. december 1985 - om at unødig påvirkning skal undgås, og påvirkning fra luftforurening  

 skal medbringes så meget, som det er teknisk rimeligt, angives § 16 i  

 bekendtgørelse nr. 323 af 7. juli 1983 om arbejdets udførelse - om substitution angives i § 19 i bekendtgørelse nr. 540 af 2. september  

 1982 om stoffer og materialer - om målinger angives arbejdsmiljølovens § 21.
III Ikrafttræden Straks.
