Nr BSF 28 Forslag til folketingsbeslutning om sikring af indflydelse for modtagere  

 efter bistandslovens § 58 af hjælpemidler af personlig art Fremsat af Kirsten Jacobsen (FP) Tom Behnke (FP) Jan Køpke Christensen  

 (FP) Kristian Thulesen Dahl (FP) den 17. november 1994 Folketinget opfordrer regeringen til så hurtigt som muligt og inden den 1. juli 1995 at sikre, at personer, som modtager støtte til hjælpemidler efter bistandslovens § 58, sikres indflydelse ved valg af leverandør, når det drejer sig om hjælpemidler af personlig art.
Bemærkninger til forslaget Efter bistandslovens § 58 kan der ydes støtte til hjælpemidler til  

 personer med invaliditet eller varig sygdoms- eller aldersbetinget  

 svagelighed.
Socialministeren fastsætter i henhold til § 58, stk. 2, nærmere  

 regler om afgrænsningen og tildelingen m.v. af hjælpemidlerne.
 Af Socialministeriets bekendtgørelse om ydelser af hjælpemidler efter  

 bistandslovens § 58 fremgår det af § 4, stk. 2, at det sociale udvalg kan  

 bestemme, at et hjælpemiddel skal leveres af bestemte leverandører.
Af Socialministeriets vejledning om ydelser af hjælpemidler i henhold til  

 bistandslovens § 58 fremgår, at kommunerne kan træffe aftaler med  

 leverandører om løbende leveringsordninger til brugerne, indgå prisaftaler  

 med leverandører og eventuelt indgå prisaftaler med brancheorganisationer.  

 Det fremgår endvidere, at en prisaftale ikke må være til hinder for, at  

 personer med et særligt behov får det bedst egnede hjælpemiddel, selv om  

 dette falder uden for de i prisaftalen fastsatte retningslinjer.
Ved særlige  

 personlige hjælpemidler (f.eks. ortopædiske sko, arm- og benproteser) skal  

 brugeren sikres indflydelse på valg af leverandør.
Den Sociale Ankestyrelse har i september 1994 i en sag af principiel  

 betydning behandlet spørgsmålet om, hvorvidt en kontaktlinse kan  

 karakteriseres som et særligt personligt hjælpemiddel, hvor brugeren bør  

 sikres indflydelse på valg af leverandør.
Af ankestyrelsens afgørelse fremgår  

 bl.a. følgende:
»Ankestyrelsen er opmærksom på, at briller og kontaktlinser benyttes  

 af mange mennesker, og at der blandt disse er mange, som efter frit valg af  

 leverandør har opnået et tillidsforhold til denne.
På denne baggrund kan det  

 opfattes negativt at blive henvist til en bestemt leverandør, når  

 brilleglas/kontaktlinser ydes med støtte efter bistandslovens § 58. Dette kan  

 imidlertid ikke i sig selv tillægges betydning.
Afgørende er, om der er tale  

 om et særligt personligt hjælpemiddel, hvor brugeren bør sikres indflydelse  

 på valg af leverandør.
Danmarks Optikerforening og Statens Øjenklinik mener, at hjælpemidler  

 efter bekendtgørelsens § 16 (dvs. briller og kontaktlinser) må opfattes som  

 sådanne særlige hjælpemidler.
Ankestyrelsen finder imidlertid, at der ved  

 særlige personlige hjælpekilder forstås hjælpemidler til personer med særlig  

 følsomme handicap, hvor den personlige kontakt mellem leverandøren med den  

 faglige ekspertise og brugeren er en vigtig fase i  

 hjælpemiddelforarbejdningen.
Som eksempel på sådanne hjælpemidler er i  

 vejledningen nævnt ortopædiske sko og arm- og benproteser.
Ankestyrelsen  

 finder ikke, at den individuelle udmåling og tilpasning ved levering af  

 brilleglas og kontaktlinser som omtalt i denne sag kan ligestilles  

 hermed.« Formålet med dette beslutningsforslag er at opnå, at personer, som  

 modtager støtte efter bistandslovens § 58, sikres indflydelse ved valg af  

 leverandør, når det drejer sig om hjælpemidler af personlig art.
Som  

 eksempler på sådanne hjælpemidler af personlig art kan ud over ortopædiske  

 sko, arm- og benproteser, brilleglas og kontaktlinser nævnes:  

 kompressionsstrømper, støttekorsetter, parykker, brystproteser, tandproteser,  

 almindeligt fodtøj og svagsynsoptik.
Dette kan ske gennem ændringer i  

 bekendtgørelsen og vejledningen om hjælpemidler i henhold til bistandslovens  

 § 58.
Forslagsstillerne er opmærksom på, at Socialministeriet har nedsat en  

 arbejdsgruppe, som skal afslutte sit arbejde senest i slutningen af 1995, til  

 gennemgang af synshjælpemiddelområdet på bistandslovens § 58-område.  

 Forslagsstillerne finder imidlertid, at det område, hvor der sikres personlig  

 indflydelse, bør udvides også ud over synshjælpemiddelområdet.
De nødvendige  

 ændringer bør foretages hurtigst muligt og senest den 1. juli 1995.
