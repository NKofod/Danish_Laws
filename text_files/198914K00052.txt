Nr BTL 52 Betænkning over Forslag til lov om kommunal beskæftigelsesindsats   

 Nr L 52 1989-90, 1. samling Afgivet af Arbejdsmarkedsudvalget Afgivet: 19900523 Udvalget har behandlet lovforslaget i en række møder og har herunder stillet spørgsmål til arbejdsministeren, som denne har besvaret dels skriftligt, dels i samråd.
 Endvidere har udvalget modtaget skriftlige og/eller mundtlige henvendelser  

 fra:
Ballerup Kommune, Dansk Arbejdsgiverforening, Dansk Ungdoms Fællesråd, Danske Produktionshøjskolers Lærerforening, Farum Kommune, Husligt Arbejder Forbund og Sammenslutningen af Landbrugets Arbejdsgiverforeninger.
 Som bilag til denne betænkning er optrykt aftale af 18. maj 1990 mellem  

 regeringen, Socialdemokratiet og Socialistisk Folkeparti om supplerende  

 tilbud til unge, der efter perioden med ungdomsydelse fortsat har behov for  

 aktiverende foranstaltninger.
 Der er af arbejdsministeren stillet ændringsforslag, hvorom henvises til  

 de ledsagende bemærkninger.
 Arbejdsministeren har over for udvalget oplyst følgende om den såkaldte  

 teknikergruppes forslag til omlægning af den hidtidige statslige  

 beskæftigelsesbevilling og den kommunale pligtbeløbsordning:
 Den statslige beskæftigelsesbevilling (414 mio. kr. i 1990) er hidtil via  

 arbejdsmarkedsnævnene blevet fordelt til kommuner, amtskommuner og nævnene  

 selv.
Efter teknikergruppens forslag skal denne bevilling deles i tre dele: En  

 mindre del (f.eks. 50 mio. kr.) går fortsat til arbejdmarkedsnævnene, men  

 forbeholdes aktiviteter af forsøgskarakter og af koordinerende karakter.  

 Amtskommunerne får en anden del, svarende til, hvad amtskommunerne hidtil har  

 fået fra den statslige bevilling.
Resten går til kommunerne, ikke direkte,  

 men som et bidrag til den nye kommunepulje, jf. nedenfor.
Inden den statslige bevilling deles i 3 dele, fratrækkes dog et beløb  

 svarende til det mindreforbrug, der forventes som følge af  

 ungdomsydelsesordningen.
Dette mindreforbrug overføres til Socialministeriet,  

 der får en tilsvarende merudgift til ungdomsydelse.
 Den kommunale pligtbeløbsordning har hidtil pålagt kommuner og  

 amtskommuner af deres egne penge at bruge mindst henholdsvis 130 og 10 kr.  

 pr. indbygger til bekæmpelse af ungdomsarbejdsløshed.
Efter teknikergruppens forslag skal denne ordning omlægges således:  

 Amtskommunernes pligt til et mindsteforbrug ophæves, da amtskommunerne hidtil  

 har brugt mere end mindstemålet.
Kommunernes pligtbeløb skal indbetales til  

 en ny kommunepulje, som også får bidrag fra den hidtidige statslige  

 beskæftigelsesbevilling, jf. ovenfor.
 Fra denne pulje udbetales kun penge tilbage til kommunerne, hvis de  

 aktiverer de passive ledige gennem uddannelses- eller beskæftigelsestilbud.
Kommunernes pligtbidrag til den nye pulje ordnes teknisk på den måde, at  

 det samlede kommunale bidrag modregnes i bloktilskuddene.
Hjemmel hertil  

 sikres ved det af indenrigsministeren samtidig stillede ændringsforslag til  

 lovforslag nr.
L 233 om kommunal udligning og generelle tilskud til kommuner  

 og amtskommuner.
 Et flertal (udvalget med undtagelse af Fremskridtspartiets medlem),  

 der indstiller lovforslaget til vedtagelse med de af arbejdsministeren  

 stillede ændringsforslag, kan tilslutte sig teknikergruppens forslag, idet  

 flertallet dog er enigt i, at den del af den hidtidige statslige  

 beskæftigelsesbevilling, som fra 1. januar 1991 forbliver hos  

 arbejdsmarkedsnævnene til aktiviteter af forsøgs- og koordinerende karakter,  

 bør være på 75 mio. kr. og ikke som forudsat i teknikergruppens regneeksempel  

 50 mio. kr.
 Flertallet ønsker samtidig at fremhæve, at beskæftigelsesindsatsen ikke må  

 betyde, at allerede ansatte bliver »skubbet ud« fra deres  

 arbejdspladser.
 Flertallet udtaler desuden følgende:
 De stillede ændringsforslag til nærværende lovforslag og til  

 socialministerens lovforslag om en ungdomsydelse (L 62) og det i denne  

 forbindelse indgåede forlig mellem regeringen, Socialdemokratiet og  

 Socialistisk Folkeparti - et forlig, som Kristeligt Folkeparti og  

 Centrum-Demokraterne har tilsluttet sig - betyder, at der i nærværende  

 lovforslag er foretaget følgende ændringer i forhold til det oprindelige  

 lovforslag:
 Der stilles nu krav om, at private erhvervsvirksomheder skal have mulighed  

 for at udføre et beskæftigelsesprojekt, før det offentlige sætter det i gang.  

 Tidligere var der alene en hensigtserklæring om, at projekter så vidt muligt  

 skulle udføres af private.
Der er intet krav om tilmelding til AF som ledig for at blive ansat på et  

 beskæftigelsesprojekt.
Ifølge det oprindelige lovforslag var det en  

 betingelse for at blive ansat på et beskæftigelsesprojekt, at man var  

 tilmeldt AF som ledig.
Da der nu er fremsat lovforslag om kommunal  

 arbejdsformidling for kontanthjælpsmodtagere og andre udsatte grupper, er det  

 ikke længere nødvendigt at opretholde dette krav.
Efter det fremsatte lovforslag kunne kommunen bestemme, at ansatte på et  

 beskæftigelsesprojekt eller ansatte med løntilskud skulle have nedsat  

 arbejdstid uanset overenskomst.
Med de stillede ændringsforslag fjernes den  

 generelle adgang til deltidsbeskæftigelse og erstattes af en mulighed for  

 kommunen for at nedsætte arbejdstiden for personer, der er på  

 beskæftigelsesprojekter eller er i ansættelse med løntilskud, og som er  

 berettigede til ungdomsydelse.
Arbejdsmarkedsnævnene beholder en koordinerende rolle i  

 beskæftigelsesindsatsen og får i den forbindelse tildelt en del af den  

 hidtidige statslige bevilling til beskæftigelsesordningerne til aktiviteter  

 af forsøgsmæssig og koordinerende karakter.
Dette indgik ikke i det  

 oprindelige lovforslag.
Det var oprindelig foreslået, at det kommunale pligtbeløb skulle  

 videreføres i 1991 og 1992. Efter de stillede ændringsforslag omlægges  

 pligtbeløbsordningen således, at et beløb svarende til det hidtidige  

 kommunale pligtbeløb og en del af den hidtidige statslige beviling til  

 beskæftigelsesordningerne indgår i en pulje.
Den hidtidige statslige  

 bevilling deles således i 3 dele: Een del tildeles arbejdsmarkedsnævnene, een  

 del tildeles amtskommunerne, og resten indgår i puljen sammen med de  

 kommunale pligtbeløb.
 Kommunerne kan få tilskud fra den nye pulje afhængigt af, hvor mange unge  

 ledige der aktiveres.
 I forhold til socialministerens lovforslag om en ungdomsydelse (L 62)  

 foreslås følgende ændringer og præciseringer:
Det præciseres, at kommunerne har pligt til at tilbyde de unge råd og  

 vejledning om, hvorledes de på længere sigt kan forbedre deres  

 beskæftigelsesmuligheder.
Denne vejledningsforpligtelse varer ved ud over  

 perioden med ungdomsydelse, og i denne forbindelse påhviler det kommunerne at  

 rådgive de unge om mulighederne for job og uddannelse på erhvervsskoler, hf  

 eller lignende samt i fornødent omfang at give supplerende tilbud om job og  

 erhvervsintroduktion på produktionsskoler, daghøjskoler m.v.
Med henblik på at give kommunerne mulighed for at give tilbud til  

 personer, der efter en periode med ungdomsydelse ikke har udsigt til  

 uddannelse, beskæftigelse m.v., har partierne bag forliget som udgangspunkt  

 skønnet, at der kan blive behov for ca. 4.500 pladser.
Partierne er enige om  

 at sikre finansieringen af de fornødne tilbud på finansloven for 1991.
I 1990 etableres 500 ekstra pladser på produktionsskoler, hvortil udgiften  

 er 5 mio. kr., og i tilknytning til forslag til lov om ungdomsskoler,  

 produktionsskoler og daghøjskoler (L 116) er det aftalt, at der i 1990  

 afsættes 10 mio. kr. til pladser på daghøjskoler.
Merudgiften på 15 mio. kr.  

 finansieres ved mindreforbrug på Kulturfonden.
De 15 mio. kr. i mindreforbrug  

 af Kulturfondsmidlerne i 1990 afsættes til anvendelse i 1993, således at den  

 samlede Kulturfondsbevilling bevares uændret.
Der henvises i øvrigt til  

 aftalen af 18. maj 1990, som er medtaget som bilag til betænkningen.
Som led i omlægningen af pligtmidlerne, der efter L 52 omlægges med  

 virkning fra 1. januar 1991, er det foreslået, at der gennemføres en  

 forenkling af den tidligere ordning, hvorefter en kommune kan få overført  

 statens besparelser på kontanthjælpen ved etablering af en ekstraordinær  

 indsats med hensyn til uddannelses- og beskæftigelsesordninger.
Den gældende  

 ordning, der er fastsat i bistandslovens § 138 a, stk. 2, foreslås ophævet og  

 erstattet af en nyordning, hvorefter kommunerne får udbetalt et beløb på  

 2.000 kr. pr. måned pr. person, der uden at modtage kontanthjælp efter  

 bistandslovens § 37 deltager i en aktivitet, hvortil der kan ydes tilskud  

 efter puljen i § 19 i L 52 (puljen, der afløser pligtmidlerne).
 De foreslåede ændringer indebærer videre, at følgende tilbud kan træde i  

 stedet for beskæftigelse i ungdomsydelsesordning:
 Deltagelse i frivillige, ulønnede aktiviteter, der må anses at være af  

 samfundsmæssig betydning, og som har et omfang, der mindst svarer til  

 beskæftigelsen i ungdomsydelsesordningen.
 Særligt tilrettelagte aktiverende foranstaltninger, der efter  

 kommunalbestyrelsens indstilling godkendes af socialministeren.
 Endelig er overgangsordningen i L 62 foreslået udvidet således, at  

 kommunalbestyrelsen kan beslutte, at unge, der søger om hjælp i perioden fra  

 den 1. juli 1990 til den 1. januar 1991, kan få tilbud inden for de første 3  

 måneder efter ansøgningen om hjælp.
 Et mindretal inden for flertallet (Socialdemokratiets medlemmer af  

 udvalget) ønsker at føje følgende udtalelse til den ovenfor af flertallet  

 afgivne fælles udtalelse:
 Socialdemokratiet ser den nylig indgåede aftale om dette lovforslag og det  

 tidligere omtalte forslag til lov om ændring af lov om social bistand  

 (Indførelse af ungdomsydelse) (L 62) som et led i en større, sammenhængende  

 indsats over for ungdomsarbejdsløsheden.
 I de seneste år har ungdomsarbejdsløsheden været kraftigt stigende.  

 Ungdomsarbejdsløsheden er forøget med 8,3 pct. fra 1988 til 1989, og meget  

 tyder på, at vi også i 1990 og 1991 vil opleve en ungdomsarbejdsløshed på  

 over 100.000.
I samme periode er der skåret kraftigt ned i den aktive indsats imod  

 ungdomsarbejdsløsheden.
Omregnet i faste priser er der tale om et fald fra  

 1988 til 1989 på ikke mindre end 18 pct.
 I 1990 er indsatsen nogenlunde uændret i forhold til 1989. De statslige  

 midler er direkte beskåret i 1988 og 1989. De kommunale og amtskommunale  

 pligtbeløb har været uændrede i kroner, men i faste priser har der også her  

 reelt været tale om et fald.
 Det frivillige kommunale og amtskommunale merforbrug er reduceret kraftigt  

 fra 542 mio. kr. i 1988 til 307 mio. kr. i 1989, samtidig med at  

 ungdomsarbejdsløsheden som nævnt faktisk blev forøget med over 8,3 pct.
 Med tre nye politiske aftaler er der langt om længe sket en glædelig og  

 tiltrængt forbedring af uddannelses- og beskæftigelsesindsatsen over for  

 unge:
 - Praktikproblemet for efg-elever er blevet løst.
 - Allerede i 1990 oprettes i alt 3.000 ekstra pladser inden for de  

 videregående uddannelser.
 - Der er tale om en forbedret udgave af forslaget om ungdomsydelse i  

 forbindelse med beskæftigelsestilbud til unge kontanthjælpsmodtagere.
 Disse forbedringer afhjælper dog ikke alle påtrængende mangler i  

 uddannelses- og beskæftigelsesindsatsen:
- Selv om ungdomsarbejdsløsheden er steget kraftigt i de senere år, er der  

 anvendt færre midler til bekæmpelse af ungdomsarbejdsløsheden.
De nye aftaler  

 sikrer desværre samlet set ikke flere penge til området.
 - 3.000 flere pladser i de videregående uddannelser er et stort  

 fremskridt, men der skal findes ca. 9.000 flere pladser i de kommende år, før  

 problemerne er løst.
- Regeringen har ved adskillige lejligheder erklæret sig enig i, at  

 voksen- og efteruddannelsesindsatsen skal forøges med 30.000-50.000 pladser  

 på årsbasis.
Alligevel har man skåret ned og har planlagt yderligere  

 nedskæringer i 1991.
I de seneste år har vi oplevet, at ca. 8.000 unge har været afskåret fra  

 at få praktikplads efter efg-basisåret.
Med baggrund i det såkaldte  

 teknikerudvalgs rapport igangsættes en bred kampagne for flere  

 praktikpladser.
Praktikaftalen betyder, at det nu bliver lovmæsssigt bestemt,  

 at alle, der fra 1990 og fremover gennemfører basisåret, skal have tilbudt  

 såkaldt praktikpladskompenserende undervisning, hvis de ikke inden 4 måneder  

 efter afslutning af basisåret selv har kunnet finde en praktikplads.
 Der skal samtidig gøres en særlig indsats for dem, der tidligere har  

 gennemført basisåret og stadig mangler praktikplads.
 Aftalen om 3.000 flere pladser i år på de videregående uddannelser er et  

 skridt på vejen til en løsning af det problem, at ca. 12.000 unge på grund af  

 adgangsbegrænsningen årligt afskæres fra at begynde en videregående  

 uddannelse.
 Gennemførelsen af den forbedrede aftale om den kommunale  

 beskæftigelsesindsats og om ungdomsydelse til unge kontanthjælpsmodtagere er  

 også et skridt på vejen, men Socialdemokratiet har aldrig ment og mener  

 stadig ikke, at tilbud om deltidsbeskæftigelse med ungdomsydelse i 5 måneder  

 til unge kontanthjælpsmodtagere hjælper nævneværdigt på de reelle problemer.  

 Det, der først og fremmest er behov for, er at sikre reelle og varige  

 uddannelses- og beskæftigelsesmuligheder for de unge.
Socialdemokratiet har dog accepteret ungdomsydelsesmodellen, fordi  

 lovforslaget er forbedret i forhold til det oprindelige forslag, og fordi  

 regeringen har accepteret, at der skal skabes sikkerhed for, at de unge efter  

 5 måneder på ungdomsydelse ikke blot kommer tilbage på kontanthjælp.
I  

 forbindelse hermed skal der oprettes flere pladser på produktionsskoler og  

 daghøjskoler.
 Endelig er der i forlængelse af Teknikerudvalgets rapport aftalt en  

 omdisponering af de statslige og kommunale midler til bekæmpelse af  

 ungdomsarbejdsløsheden.
 De hidtidige kommunale pligtbeløb samles med statsmidlerne i en pulje,  

 hvorfra der ydes tilskud til de enkelte kommuner i forhold til omfanget af  

 den aktiverende indsats.
I forbindelse med ungdomsbeskæftigelsesindsatsen er det imidlertid et  

 afgørende problem, at der kun er tale om omdisponering af eksisterende  

 midler.
Selv om der er et påtrængende behov, har regeringen ikke villet  

 afsætte ekstra penge.
Tværtimod kan man frygte, at den samlede indsats vil  

 blive mindre.
I 1990 bruger kommunerne og amtskommunerne 360 mio. kr. mere end de 718  

 mio. kr., de skal afsætte som pligtbeløb til bekæmpelse af  

 ungdomsarbejdsløsheden.
Dette merforbrug og de amtskommunale pligtbeløb (ca.  

 50 mio. kr.) indgår ikke i de nye puljer.
Med det pres, der i øvrigt er på  

 den kommunale økonomi, kan det frygtes, at kommunerne får svært ved at  

 opretholde det frivillige merforbrug.
 I de seneste år har alle, også regeringen, talt varmt for nødvendigheden  

 af en aktiverende indsats over for de unge i stedet for passiv forsørgelse.  

 Som det fremgår af det følgende, har den førte politik imidlertid været den  

 modsatte.
Socialdemokratiet deler tanken om, at beskæftigelsesprojekter så vidt  

 muligt skal udføres af private.
Med opstramningen i bestemmelsen har det  

 været afgørende for Socialdemokratiet at få præciseret, at det påhviler  

 kommunen at definere projektets betingelser, hvad angår økonomisk grundlag,  

 formål og målgruppe, så arbejdsgiverne ikke kun vil aftage den mest  

 ressourcestærke gruppe af unge.
 Socialdemokratiet er tilfreds med, at deltidsbegrebet er fjernet fra loven  

 og det klart er tilkendegivet, at kommunen alene har mulighed for at nedsætte  

 arbejdstiden på beskæftigelsesprojekter og ved ansættelse med løntilskud for  

 de personer, der modtager ungdomsydelser efter L 62.
 Det er hermed fastslået, at ved deltagelse på ordinære  

 beskæftigelsestilbud skal løn- og arbejdsvilkår være overenskomstmæssige  

 eller de sædvanlige vilkår ved tilsvarende arbejde.
 Med lovforslaget lægges ansvaret for indsatsen for de særligt udsatte  

 grupper over på kommunerne og amtskommunerne, og der skal ske en koordinering  

 mellem arbejdsmarkedsnævnenes indsats og kommunernes indsats.  

 Socialemokratiet anser det for givet, at denne koordinationsforpligtelse  

 placeres i arbejdsmarkedsnævnene, som det er nævnt i bemærkningerne til det  

 stillede ændringsforslag til § 16. Netop dette kan sikre, at der kan  

 etableres tværgående kommunale aktiviteter, og at tilbudsmulighederne for de  

 ledige bliver større.
 De gode erfaringer med samarbejdsmodellen i forskellige regioner ser  

 Socialdemokratiet gerne videreført.
 Det er desuden vigtigt for Socialdemokratiet, at kvaliteten at tilbudene  

 ikke forringes, og at de, hvor det er muligt, kombineres med uddannelse.
 Et andet mindretal inden for flertallet (Socialistisk Folkepartis  

 medlemmer af udvalget) ønsker at føje følgende udtalelse til den ovenfor af  

 flertallet afgivne fælles udtalelse:
I to varierende udgaver har socialministerens lovforslag (L 62) om en  

 ungdomsydelse været behandlet flere gange i Folketinget.
Under behandlingen  

 har SF fremhævet adskillige for os afgørende og betydelige mangler.
SF mener f.eks., at det er fejlagtigt og udtryk for systemtænkning, hvis  

 alle unge skæres over een kam, blot fordi de henvender sig på et  

 bistandskontor og søger kontanthjælp.
Behovene er forskellige.
Derfor er der  

 brug for forskellige tilbud og muligheder.
Med dette udgangspunkt er der da  

 også mange af de allerede eksisterende og planlagte kommunale  

 beskæftigelsesordninger, der er skruet sammen.
SF mener, det er absurd, hvis unge, der søger kontanthjælp, blot fordi de  

 ikke kan få en efg-praktikplads, pludselig kan få et beskæftigelsestilbud via  

 en social ordning.
Det ville være noget mere enkelt og logisk, hvis man i  

 stedet skaffede det tilstrækkelige antal lære- og praktikpladser.
Omvejen  

 over bistandskontoret er meningsløs.
Endvidere har SF været modstander af en ungdomsydelse, der blot kom til at  

 betyde en nichetilværelse for den unge uden egentligt perspektiv.
At  

 ungdomsydelsen med andre ord for mange blot blev en slags uddannelse til  

 egentlig kontanthjælp.
Vi har desuden været i tvivl om, hvorvidt kommunerne  

 overhovedet ville være i stand til at skaffe så mange beskæftigelsespladser  

 med arbejdsopgaver, der var andet end sysselsættelse.
I den forbindelse har  

 vi også været betænkelige ved, om en generel ordning for 18- og 19-årige  

 kontanthjælpsmodtagere ville komme til at betyde, at den kommunale indsats  

 over for andre grupper, f.eks. langvarige kontanthjælpsmodtagere, ville blive  

 svækket.
Det har bl.a. været baggrunden for SF's forslag om en generel job-  

 og uddannelsesordning for kontanthjælpsmodtagere, hvor tilbudene skulle gives  

 efter f.eks. tre måneder.
 SF har også set en betydelig risiko for, at unge med særlige problemer  

 droppede ud af ordningen, med det resultat, at de ikke ville være berettigede  

 til kontanthjælp, og at man efterfølgende ville miste kontakten med de  

 pågældende, hvad ingen kan have interesse i.
En række af de problemer, SF har nævnt undervejs, er forsøgt løst bl.a.  

 ved den aftale, der er indgået om lovforslaget mellem regeringen,  

 Socialdemokratiet og SF, men også allerede ved socialministerens sidste  

 udgave af lovforslaget.
Det indebar, at kommunerne først skal give tilbudet  

 senest 14 dage efter, at den unge har henvendt sig.
I det oprindelige  

 lovforslag var det dagen efter.
Det betyder naturligvis en større chance for,  

 at ordningen rent faktisk kan gennemføres i den praktiske virkelighed.
SF er  

 stadig i tvivl om, hvorvidt 14 dage i praksis er en tilstrækkelig frist, og  

 vi har stadig ikke større interesse i, at der bliver brugt ressourcer på  

 unge, der alligevel af sig selv forsvinder ud af kontanthjælpssystemet og  

 aldrig får brug for det igen.
Der er nu etableret en særlig overgangsordning, der betyder, at kommunerne  

 indtil 1. januar 1991 kan vente med tilbudet i tre måneder.
Det er endvidere  

 aftalt, at man i efteråret 1991 vil undersøge, om kommunerne er i stand til  

 at opfylde forpligtelsen på en rimelig måde, og om tilbudsfristen i denne  

 forbindelse skal forlænges.
 Tilsvarende var der allerede i den nyeste udgave af lovforslaget indsat en  

 særlig rådgivningsperiode på op til 6 uger, som SF forventer at kommunerne  

 vil bruge til ikke unødigt at sætte ressourcer ind over for unge, der ikke  

 har brug for det.
 I aftalen med regeringen er der sikret andre tilbud til de unge, der efter  

 endt ungdomsydelsesperiode fortsat ikke har udsigt til arbejde eller mangler  

 en uddannelsesplads.
 Kapaciteten på produktionsskoler og daghøjskoler bliver endvidere udvidet,  

 så tilbudsmulighederne bliver mere fleksible.
 Samtidig betyder aftalen mellem Socialdemokratiet og regeringen om lære-  

 og praktikpladser efter de impliceredes udsagn, at unge efter afsluttet  

 basisår vil være garanteret et praktikforløb, så ingen risikerer at skulle  

 omvejen omkring et bistandskontor.
Det skal endvidere bemærkes, at der med ungdomsydelsesordningen formelt  

 indføres et nyt arbejdsbegreb i den sociale lovgivning.
Det medfører, at  

 deltagelse i frivillige, ulønnede aktiviteter kan træde i stedet for et  

 kommunalt tilbud.
Som følge af den pågældende aftale bliver pligtbeløbsordningen i  

 forbindelse med beskæftigelsesindsatsen omlagt, så tilskuddene til den  

 enkelte kommune kommer til at afhænge af den konkrete indsats.
Kommunerne får  

 endvidere nu en generel mulighed for jobformidling til såkaldt  

 »udsatte« grupper.
Begge dele er SF tilfreds med.
Vi konstaterer  

 endvidere, at muligheden for anden arbejdstid end den normale kun kan komme  

 på tale for dem, der er under ungdomsydelsesordning, og ikke andre.
Vi ser  

 helst en arbejds- og uddannelsestid på diverse bskæftigelsesordninger  

 svarende til den almindelige arbejdstid, men har måttet acceptere, at det kan  

 blive anderledes under ungdomsydelsen - alt efter, hvordan den administreres  

 af kommunerne.
 Samlet betyder det hele, at lovforslaget (L 62) er blevet så rimeligt, at  

 SF indstiller det til vedtagelse med socialministerens ændringsforslag.
Det skal dog samtidig bemærkes, at behovet for disse initiativer alene  

 optræder, fordi der ikke er tilstrækkeligt med arbejde og uddannelsespladser.  

 Derfor er der tale om nødløsninger.
Hvis problemerne grundlæggende skal  

 løses, handler det om at føre en politik, der er generelt  

 arbejdsløshedsbekæmpende.
Hertil er et andet flertal i Folketinget  

 nødvendigt.
 Et mindretal (Fremskridtspartiets medlem af udvalget) vil redegøre  

 for sin stilling til lovforslaget og til de stillede ændringsforslag.
 Mindretallet udtaler:
De afsindigt store offentlige udgifter i Danmark fører til, at vi har et  

 alt, alt for stort skattetryk.
Skatterne kan alene betales af dansk  

 produktion.
Når den skal betale de mange skatter som ekstraomkostninger,  

 bliver danske varer for dyre, og når danske varer i den internationale  

 konkurrencesituation er for dyre, kan danske arbejdsgivere ikke betale for så  

 megen arbejdskraft, som der findes i landet.
Følgelig får vi arbejdsløshed.
Den eneste grund til, at vi har arbejdsløshed i Danmark, er altså, at vi  

 har for store offentlige udgifter.
Derfor er det katastrofalt, at regeringen  

 nu er hoppet på hr.
Svend Aukens ideer fra den 31. marts 1982 om, at man  

 skulle kunne bekæmpe arbejdsløshed ved at lave forskellige yderligere  

 offentlige udgifter til nogle flere praktikpladser, nogle flere  

 støttepædagog- og socialrådgiverstillinger og nogle flere stillinger i  

 arbejdsanvisninger og arbejdsløshedskasser, og hvordan regeringen og hr.  

 Svend Auken nu ellers vil forøge de offentlige udgifter ved den serie af  

 forlig, som de har indgået med hinanden igennem de senere år og dage, og hvor  

 de sidste skud på stammen nu skal til behandling som en hastesag i  

 Folketinget, der inden for Folketingets sidste arbejdsuge skal tage stilling  

 til de forslag, som er blevet resultatet af, hvad  

 »socialdemokraten« Henning Dyremose er kommet til af resultater ved  

 at snakke med socialdemokraten Svend Auken, og som ligger i forlængelse af  

 disse tos ulykkelige enighed i blandt andet september 1988, december 1988 og  

 september 1989.
 Fremskridtspartiet vil naturligvis, så vidt tiden tillader det, tage  

 stilling til hvert enkelt af de mange nye lovjungletilvækster med de mange  

 nye paragraffer, som i øjeblikket markedsføres i medierne, som om det  

 virkelig var en kæmpemæssig social landvinding, og som om der herved skulle  

 ske en løsning på de svage unges problemer ved, at man sætter dem noget  

 længere på skolebænken og fratager dem muligheden for at komme til at arbejde  

 i praksis, og ved, at den offentlige sektor yderligere infiltrerer det  

 private erhvervsliv.
 Hele den socialistiske grundtanke i regeringens Sauntehusoplæg og den  

 forværring, der er sket her med de nye forlig, er totalt forfejlet, uanset  

 hvad medierne så vil fylde befolkningen med af ammestuehistorier og direkte  

 løgnagtigheder.
Ud fra disse grundsynspunkter vil Fremskridtspartiet tilkendegive sin  

 stilling såvel til ændringsforslag som til lovforslaget som helhed.
Men på  

 grund af den tidsklemme, regeringen og Socialdemokraterne har bragt  

 Fremskridtspartiet i, vil den endelige beslutning ske så tæt som muligt på  

 selve afstemningen.
Ændringsforslag Af arbejdsministeren, tiltrådt af et flertal (udvalget med  

 undtagelse af FP):
Til § 2 1) Efter stk. 2 indsættes:
»Stk. 3. Før et beskæftigelsesprojekt iværksættes, skal de  

 iværksættere, de er nævnt i stk. 1, nr. 1 og 2, give private  

 erhvervsvirksomheder i området mulighed for at udføre projektet.« Til § 7 2) Paragraffen affattes således:
»§7. Den, der ansættes på et beskæftigelsesprojekt, skal på  

 ansættelsestidspunktet tilhøre en særlig udsat gruppe af ledige.« Til § 9 3) Stk. 1, 2. pkt., udgår.
Til § 11 4) Stk. 1, nr. 3, 2. pkt., udgår.
Ny paragraf 5) Efter § 13 indsættes som ny paragraf:
»§ 01. For personer, der er berettigede til at modtage  

 ungdomsydelse efter afsnit III A i lov om social bistand, bestemmer kommunen  

 arbejdstiden på beskæftigelsesprojekter og ved ansættelse med  

 løntilskud.« Til § 16 6) Paragraffen affattes således:
 »§ 16. Arbejdsmarkedsnævnene udarbejder hvert år en  

 redegørelse med en vurdering af behovet for beskæftigelses- og  

 uddannelsaktiviteter inden for rammerne af denne lov og stiller på baggrund  

 heraf forslag om koordinering af den regionale beskæftigelsesindsats.
Stk. 2. Arbejdsmarkedsnævnene kan tage initiativ til gennemførelse  

 af beskæftigelses- og/eller uddannelsesprojekter af forsøgsmæssig og  

 koordinerende karakter.
Til dette formål afsættes der hvert år et beløb til  

 fordeling mellem arbejdsmarkedsnævnene.
Arbejdsministeren fastsætter nærmere  

 regler herom.« Til § 19 7) Paragraffen affattes således:
»§ 19. Der afsættes hvert år en pulje til bekæmpelse af  

 ungdomsarbejdsløsheden.
Denne pulje fordeles af indenrigsministeren til  

 kommunerne.
Indenrigsministeren fastsætter efter forhandling med  

 arbejdsministeren og socialministeren nærmere regler herom.« Til § 20 8) Stk. 1 affattes således:
»Loven træder i kraft den 1. januar 1991, § 7, § 11, stk. 1, nr. 1, §  

 01 og § 19 dog allerede den 1. juli 1990.« Bemærkninger Til nr. 1 Bestemmelsen i den gældende lov om beskæftigelsesmuligheder for unge m.v.  

 om, at beskæftigelsesprojekter så vidt muligt skal udføres af private, er  

 videreført i lovforslaget.
Det foreslås, at bestemmelsen strammes op, således at et  

 beskæftigelsesprojekt skal være forsøgt etableret i privat regi, før det kan  

 etableres som et projekt i offentligt regi.
Det forudsættes, at det aftales  

 lokalt mellem kommunen og arbejdsmarkedets parter gennem  

 arbejdsmarkedsnævnet, hvorledes bestemmelsen gennemføres i praksis.
Det kan  

 f.eks. ske ved, at projekterne udbydes ved annoncering, eller ved, at der på  

 anden måde gives de private virksomheder mulighed for at udføre projektet.  

 Det er kommunens forpligtelse af definere projektets betingelser, hvad angår  

 økonomisk grundlag, formål og målgruppe, inden projektet præsenteres for  

 private interesserede.
Kravet gælder kun projekter af en vis størrelsesorden (4-5 personer). Den  

 nærmere afgrænsning heraf forudsættes ligeledes aftalt med arbejdsmarkedets  

 parter.
Afgørende for, om et beskæftigelsesprojekt kan betegnes som  

 gennemført i privat regi, er, om det produkt eller den ydelse, der kommer ud  

 af projektet, er leveret af en privat virksomhed.
 Lovforslaget ændrer i øvrigt ikke ved, hvem der kan oprette  

 beskæftigelsesprojekter, og hvad der kan produceres på projekterne.
 Hvor den ledige ansættes med løntilskud, er der tale om en privat  

 virksomhed, der drives og producerer på helt almindelige vilkår.
Til nr. 2 I et af arbejdsministeren netop fremsat forslag nr.
L 237 til lov om  

 ændring af lov om arbejdsformidling og arbejdsløshedsforsikring m.v.  

 (Kommunal arbejdsformidling) foreslås det at give kommunerne adgang til at  

 anvise arbejde til personer, der modtager eller søger støtte efter afsnit III  

 i lov om social bistand, og til personer, der tilhører andre særlig udsatte  

 grupper af ledige.
 Vedtages dette lovforslag, bortfalder begrundelsen for at kræve, at en  

 person, der ansættes på beskæftigelsesprojekt, skal være tilmeldt  

 arbejdsformidlingen som ledig.
Til nr. 3-5 Efter ændringsforslagene har kommunen alene mulighed for at nedsætte  

 arbejdstiden på beskæftigelsesprojekter og ved ansættelse med løntilskud for  

 personer, der modtager ungdomsydelse, jf. det af socialministeren fremsatte  

 lovforslag nr.
L 62 om indførelse af en ungdomsydelse. Ændringsforslagene  

 åbner mulighed for at fastsætte arbejdstiden således, at den afpasses efter  

 ungdomsydelsen.
Lønnen eller ydelsen vil være en forholdsmæssig del af lønnen  

 for tilsvarende arbejde på fuld tid.
For så vidt angår  

 beskæftigelsesprojekter henvises i denne forbindelse til den nylig indgåede  

 aftale mellem KTO og de kommunale arbejdsgivere om projektløn.
 En udnyttelse af arbejdsministerens bemyndigelse til at fastsætte særlige  

 lønvilkår på projekter, hvor kommune, amtskommune eller stat er arbejdsgiver,  

 kommer ikke på tale over for den regulering af lønnen for  

 beskæftigelsesprojekter, som har fundet sted i henhold til den nylig indgåede  

 aftale mellem KTO og de kommunale arbejdsgivere om projektløn.
Til nr. 6 Lovforslaget lægger ansvaret for indsatsen over for de særlig udsatte  

 grupper over på kommuner og amtskommuner.
Herved opstår der et behov for  

 koordination mellem AF's/arbejdsmarkedsnævnenes indsats og (amts)kommunernes  

 særlige indsats.
 Denne koordinationsforpligtelse bør placeres et sted, og det vil være  

 naturligt, at arbejdsmarkedetsnævnet, hvori både arbejdsmarkedets parter og  

 kommunerne er repræsenteret, påtager sig denne opgave.
 Det forudsættes herved, at alle parter indgår i et forpligtende  

 samarbejde, således at der opnås den nødvendige sammenhæng i indsatsen, og  

 således at det opsøgende arbejde over for virksomhederne koordineres.
 Arbejdsmarkedsnævnets redegørelse med en vurdering af behovet for  

 beskæftigelses- og uddannelsesaktiviteter vil være et vigtigt grundlag for  

 nævnets koordinationsforpligtelse.
Under hensyn til arbejdsmarkedsnævnenes koordinerende rolle og den  

 sagkundskab om arbejdsmarkedsforhold, der findes hos arbejdsmarkedsnævnene,  

 er det naturligt at skabe mulighed for, at nævnene kan iværksætte aktiviteter  

 af forsøgsmæssig og koordinerende karakter, f.eks. med henblik på at afprøve  

 effekten af nye og anderledes aktiviteter med hensyn til både indhold, form  

 og organisering.
Det vil i den forbindelse være særlig relevant, at nævnene  

 søger at (videre)udvikle aktiviteter, der indebærer et samarbejde mellem den  

 offentlige og den private sektor.
 Fordelingen af den årligt afsatte forsøgsbevilling mellem  

 arbejdsmarkedsnævnene foretages af arbejdsministeren efter en høring af  

 arbejdsmarkedets parter.
Til nr. 7 Da den aktive indsats over for de unge ledige i høj grad foregår ude i  

 kommunerne, er det vigtigt, at kommunernes økonomiske incitamenter forbedres.
 Kommunerne skal således frem for at betale de unge ledige kontanthjælp  

 tilskyndes til en aktiv indsats over for unge ledige med henblik på at få de  

 ledige i uddannelse eller beskæftigelse.
 Det foreslås derfor, at den nuværende pligtbeløbsordning for kommunerne  

 omlægges.
Der oprettes en pulje, hvorfra kommunerne modtager tilskud til  

 beskæftigelsesindsatsen.
Tilskuddene til kommunerne vil fremover være  

 afhængige af omfanget af den aktivitet for unge ledige, som kommunerne  

 iværksætter.
 I puljen indgår dels et beløb svarende til det, som kommunerne hidtil har  

 været forpligtede til at afsætte til bekæmpelsen af ungdomsarbejdsløsheden,  

 dels en del af den statslige bevilling, som hidtil har været afsat til  

 beskæftigelsesmuligheder for unge m.v.
 Kriterier for fordeling af puljen mellem kommunerne forudsættes fastsat af  

 indenrigsministeren efter forhandling med arbejdsministeren og  

 socialministeren og efter høring af de amtskommunale organisationer samt  

 arbejdsmarkedets parter.
Endvidere foreslås den nuværende pligtbeløbsordning for amtskommunerne  

 ophævet.
Amtskommunerne har ikke mulighed for anbringelse af unge ledige på  

 passive ydelser, og der er derfor ikke behov for særlige incitamenter i  

 forhold til amtskommunerne.
Dertil kommer, at amtskommunerne finansierer en  

 indsats, der ligger ud over grænsen for pligtbeløbsordningen.
Det  

 forudsættes, at amtskommunerne stadig vil gøre dette.
Amtskommunerne har hidtil modtaget en del af den statslige bevilling til  

 beskæftigelsesmuligheder for unge m.v.
Et beløb svarende hertil udbetales  

 fremover til amtskommunerne via de generelle tilskud.
Pia Christmas-Møller (KF) Kai Dige Bach (KF) Else Theill Sørensen (KF)  

 Jens Peter Jensen (V) Elsebeth Kock-Petersen (V) Glistrup (FP) Jørgen Estrup  

 (RV) Lis Noer Holmberg (CD) fmd.
Glønborg (KRF) Jytte Andersen (S)  

 Bakholt (S) Søren B.
Jørgensen (S) nfmd.
Kaj Poulsen (S) Hans Jørgen  

 Jensen (S) Tommy Dinesen (SF) Lilli Gyldenkilde (SF) Ole Henriksen (SF) Bilag 18. maj 1990 Aftale indgået mellem regeringen, Socialdemokratiet og Socialistisk  

 Folkeparti om supplerende tilbud til unge, der efter perioden med  

 ungdomsydelse fortsat har behov for aktiverende foranstaltninger Der er indgået en aftale om supplerende tilbud til unge, der efter  

 perioden med ungdomsydelse fortsat har behov for aktiverende  

 foranstaltninger.
Partierne har som udgangspunkt skønnet, at der for at sikre de fornødne  

 tilbud kan blive brug for ca. 4.500 pladser.
Partierne er enige om at sikre  

 finansieringen af de fornødne tilbud på finansloven for 1991.
 Der gives kommunerne mulighed for at give tilbud til personer, der efter  

 perioden med ungdomsydelse ikke har udsigt til uddannelse, beskæftigelse m.v.
 På grundlag af indhøstede erfaringer i løbet af 1991 vil der blive taget  

 stiling til eventuelt behov for yderligere pladser i 1992 og finansiering  

 heraf.
I 1990 etableres 500 ekstra pladser på produktionsskoler.
Merudgiften på 5  

 mio. kr. finansieres ved mindreforbrug på Kulturfonden.
I tilknytning til lov nr. 116 aftales det, at der i 1990 afsættes 10 mio.  

 kr. til pladser på daghøjskoler.
Merudgiften finansieres ved mindreforbrug på  

 Kulturfonden.
 De 15 mio. kr. i mindreforbrug af Kulturfondsmidlerne i 1990 afsættes til  

 anvendelse i 1993, således at den samlede Kulturfondsbevilling bevares  

 uændret.
