 VI FREDERIK DEN NIENDE, af Guds Nåde Konge til Danmark, de  

 Venders og Goters, Hertug til Slesvig, Holsten, Stormarn, Ditmarsken,  

 Lauenborg og Oldenborg, gør vitterligt: Folketinget har vedtaget og Vi ved  

 Vort samtykke stadfæstet følgende lov:
 I lov nr. 298 af 17. november 1953 om årpenge til medlemmer af det  

 kongelige hus foretages følgende ændringer:
 1. § 1, stk. 1, affattes således:
» Stk. 1.  For arvepring Knud fastsættes en årpenge  

 med et grundbeløb af 150.000 kr., hvortil kommer et beløb af 47.500 kr. med  

 de den 1. april 1963 gældende reguleringer.
Beløbene forhøjes eller nedsættes  

 med 3 pct. for hver fulde 3 points udsving ud over 100 i  

 reguleringspristallet for januar måned.
Reguleringen finder sted fra den  

 efterfølgende 1. april.
Eventuelle overskydende points henstår til næste  

 regulering.« 2. § 3, stk. 1, affattes således:
» Stk. 1.  For prins Ingolf fastsættes en årpenge  

 med et grundbeløb af 75.000 kr., hvortil kommer et beløb af 23.750 kr. med de  

 den 1. april 1963 gældende reguleringer.
Beløbene forhøjes eller nedsættes  

 med 3 pct. for hver fulde 3 points udsving ud over 100 i  

 reguleringspristallet for januar måned.
Reguleringen finder sted fra den  

 efterfølgende 1. april.
Eventuelle overskydende points henstår til næste  

 regulering.« Givet på Amalienborg, den 31. maj 1963.
 Under Vor Kongelige Hånd og Segl.
 FREDERIK R.
 /J.O.Krag.
