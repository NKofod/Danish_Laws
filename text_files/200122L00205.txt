Fremsat den 8. maj 2002 af indenrigs- og  

 sundhedsministeren (Lars Løkke Rasmussen) Forslag til Lov om ændring af lov om  

 frihedsberøvelse og anden tvang i  

 psykiatrien (Indførelse af mulighed for aflåsning af  

 patientstuer på Sikringsafdelingen under Psykiatrisk Center, Sygehus  

 Vestsjælland) § 1 I lov om frihedsberøvelse og anden tvang i psykiatrien, jf.  

 lovbekendtgørelse nr. 849 af 2. december 1998, foretages  

 følgende ændringer:
 1. Efter § 18 indsættes:
»Aflåsning § 18 a.
Aflåsning af patientstue kan anvendes over for  

 patienter, der er anbragt i Sikringsafdelingen under Psykiatrisk Center,  

 Sygehus Vestsjælland, jf. kapitel 11.
 Stk. 2. Aflåsning af patientstue kan anvendes  

 behandlingsmæssigt med henblik på:
1)	at etablere nødvendige faste rammer i behandlingen af  

 patienten, eller 2)	at skærme patienten mod for mange stimuli.
 Stk. 3. Aflåsning af patientstue kan tillige anvendes
i det omfang, det er nødvendigt at afværge, at en  

 patient:
1)	udsætter andre for nærliggende fare for at lide skade  

 på legeme eller helbred, 2)	forfølger eller på anden lignende måde groft  

 forulemper medpatienter, eller 3)	øver hærværk af ikke ubetydeligt  

 omfang.
 Stk. 4. Beslutning om aflåsning af patientstue  

 træffes af en læge.
§ 18 b.
Aflåsning af patientstuer kan foretages af  

 sikkerhedsmæssige grunde om natten og kortvarigt om dagen under  

 konferencer eller lignende over for patienter, der er anbragt i  

 Sikringsafdelingen under Psykiatrisk Center, Sygehus Vestsjælland, jf.  

 kapitel 11.
 Stk. 2. Beslutning om aflåsning af patientstuer  

 træffes af en læge.«.
 2. I § 19 ændres »samt om beskyttelsesfiksering.« til:  

 »og beskyttelsesfiksering samt om aflåsning af patientstue.«.
 3. I § 20, stk. 1, ændres »og 12-17,« til:  

 », 12-17 samt § 18 a,«.
 4. I § 21, stk. 1, ændres »og  

 beskyttelsesfiksering« til: », beskyttelsesfiksering og aflåsning af  

 patientstue«.
 5. Til § 31, stk. 1, indsættes som 2.  

 pkt.:
 »Underretning om anvendelse af tvang i henhold til  

 § 18 b, kan dog foretages som generel information til patienten.«.
 6. I § 31, stk. 2, ændres »og anvendelse af  

 fysisk magt, jf. §§ 14-17,« til: », anvendelse af fysisk magt og  

 aflåsning af patientstue, jf. §§ 14-17 og § 18 a,«.
 7. I § 35 ændres »og beskyttelsesfiksering« til:  

 », beskyttelsesfiksering og aflåsning af patientstue«.
 8. I § 38, stk. 1, ændres »og  

 beskyttelsesfiksering« til: », beskyttelsesfiksering og aflåsning af  

 patientstue«.
 9. I § 40, stk. 1, ændres  

 »sikringsafdelingen, som er knyttet til amtshospitalet i Nykøbing  

 Sjælland.« til: »Sikringsafdelingen under Psykiatrisk Center, Sygehus  

 Vestsjælland.«.
 10. I § 41 a, ændres »sikringsafdelingen, som er  

 knyttet til amtshospitalet i Nykøbing Sjælland.« til:  

 »Sikringsafdelingen under Psykiatrisk Center, Sygehus  

 Vestsjælland.«.
§ 2 Loven træder i kraft dagen efter bekendtgørelse i  

 Lovtidende.
§ 3 Loven gælder ikke for Færøerne og Grønland.
Bemærkninger til lovforslaget Almindelige bemærkninger 1. Lovforslagets formål og baggrund a.
Formålet med lovforslaget er at indføre  

 hjemmel til at foretage aflåsning af patientstuer på  

 Sikringsafdelingen, som er en del af Retspsykiatrisk Afdeling under  

 Psykiatrisk Center, Sygehus Vestsjælland.
Sikringsafdelingen er ikke en almindelig psykiatrisk  

 afdeling.
På Sikringsafdelingen behandles landets farligste sindssyge  

 patienter under omfattende sikkerhedsforanstaltninger.
Der er ofte tale om  

 patienter, der er overført fra lukkede psykiatriske eller  

 retspsykiatriske afdelinger, idet disse afdelinger ikke har kunnet rumme  

 eller behandle patienterne på grund af vedvarende farlighed.
Ofte har  

 patienterne mange adfærdsproblemer, der har domineret  

 behandlingsforløbet, og mange patienter fremtræder som  

 svært personlighedsforstyrrede, grænseoverskridende, dominerende  

 og impulsstyrede.
Situationen er ofte den, at patienterne har været  

 fikseret i længere tid i forsøg på at undgå  

 farlighedsdekret og dermed overførsel til Sikringsafdelingen.  

 Sikringsafdelingen skal behandle disse patienter, og der er ikke mulighed for  

 at overflytte til andre behandlingstilbud, før patienten ikke  

 længere vurderes at være farlig.
 Det er et grundlæggende princip i psykiatriloven, at  

 anvendelsen af tvang skal stå i rimeligt forhold til det, som  

 søges opnået ved tvangen, og at mindre indgribende  

 foranstaltninger skal anvendes, såfremt disse er  

 tilstrækkelige.
Anvendelse af aflåsning af patientstuer har  

 været praksis på Sikringsafdelingen siden etableringen i 1918.  

 Aflåsningen foretages af hensyn til mulighederne for at opnå det  

 bedst mulige behandlingsresultat på forsvarlig måde.
Det er af  

 afgørende betydning, at rammerne, hvorunder behandlingen gives, ligger  

 urokkeligt fast, og de patienter, der kommer til Sikringsafdelingen har behov  

 for meget faste rammer.
Aflåsningen har samtidig til formål at  

 kunne opretholde den nødvendige sikkerhed på stedet.
Det er  

 afdelingens vurdering, at den hidtidige praksis med aflåsning af  

 patientstuer er en væsentlig årsag til de opnåede  

 behandlingsresultater gennem tiden, og til at der i behandlingen på  

 stedet kun i relativt begrænset omfang anvendes tvang i henhold til  

 psykiatriloven.
Den administrerende overlæge ved Sikringsafdelingen  

 rettede i foråret 2000 på baggrund af en konkret klagesag  

 henvendelse til Justitsministeriet for at gøre opmærksom  

 på det problematiske i, at den på Sikringsafdelingen  

 nødvendige aflåsning af patienter på deres stuer  

 frivillig såvel som ufrivillig - ikke umiddelbart kunne vurderes som  

 omfattet af psykiatrilovens bestemmelser.
Overlægen opfordrede til en  

 lovregulering af området under henvisning til, at aflåsningen er  

 af meget stor vigtighed for behandlingen af landets farligste sindssyge.
Folketingets Ombudsmand har i forlængelse af en  

 inspektion af Sikringsafdelingen i april 2000 ligeledes gjort opmærksom  

 på, at psykiatriloven og tvangsbekendtgørelsen ikke rummer  

 hjemmel til at iværksætte aflåsning af patienternes egne  

 stuer.
Samtidig har ombudsmanden dog tilkendegivet, at han er opmærksom  

 på, at afdelingen har et udtalt behov for at anvende midlet  

 aflåsning på egen stue.
 Der er ingen tvivl om, at det ville have meget alvorlige  

 konsekvenser for såvel patientbehandlingen som patienternes og  

 personalets sikkerhed på Sikringsafdelingen, såfremt den  

 årelange praksis med aflåsning af patientstuer skulle bringes til  

 ophør.
 Lovforslaget tager således sigte på at  

 etablere den fornødne hjemmel til, at den hidtidige praksis på  

 Sikringsafdelingen kan videreføres.
b.
Forslaget indeholder to elementer:
For det første indføres i § 18 a  

 hjemmel til at aflåse patientstuer af behandlings- og  

 sikkerhedsmæssige årsager.
Beslutning herom træffes af en  

 læge efter en konkret vurdering og skal være begrundet i et  

 individuelt behov.
Dels kan der være tale om, at patienten  

 skærmes mod for mange stimuli, hvor afskærmningen har et  

 behandlingsmæssigt sigte, dels virker afskærmningen som en  

 grænsesættende foranstaltning overfor patienter med svære  

 psykoser, hvor disse fremtræder meget grænsesøgende og  

 uden forståelse for egne eller andres grænser.
I disse  

 situationer foretages aflåsning af patientstue af hensyn til  

 såvel patienten selv som de øvrige patienter på  

 afdelingen.
Endelig kan der foretages aflåsning af patientstue i det  

 omfang, det er nødvendigt for at hindre, at en patient øver  

 hærværk af ikke ubetydeligt omfang.
Dernæst etablerer forslaget i § 18 b hjemmel  

 til at aflåse patientstuer om natten og kortvarigt om dagen under  

 konferencer og lignende.
Kun ved at lade patienterne sove bag låst  

 dør og ved aflåsning af dørene i forbindelse med  

 gennemførelsen af et kortvarigt middagsmøde og en ugentlig  

 konference på afdelingen kan hensynet til medpatienters og personalets  

 sikkerhed tilgodeses i tilstrækkeligt omfang, samtidig med at de  

 behandlingsmæssige aspekter tilgodeses.
Sundhedsstyrelsen har oplyst, at særlige  

 forholdsregler efter styrelsens opfattelse kan være nødvendige  

 over for den specielle gruppe af psykiatriske patienter, der er anbragt  

 på Sikringsafdelingen.
Uden mulighed for at låse dørene  

 vil der efter styrelsens vurdering være en risiko for, at der sker en  

 stigning i antallet af voldsepisoder med deraf følgende øget  

 brug af tvangsforanstaltninger i form af fikseringer med bælte og  

 remme.
Det er derfor Sundhedsstyrelsens anbefaling, at der etableres mulighed  

 for, at Sikringsafdelingen kan foretage aflåsning af dørene til  

 patientstuerne.
Retslægerådet har ligeledes anbefalet, at  

 aflåsning på egen stue af patienter indlagt på  

 Sikringsafdelingen fortsat anvendes.
Efter rådets opfattelse tilgodeser  

 aflåsning på egen stue to afgørende hensyn, dels hensynet  

 til medpatienters og personalets sikkerhed, dels behandlingsmæssige  

 hensyn.
Rådet gør desuden opmærksom på, at det ikke  

 er muligt at pege på andre behandlingsmæssige foranstaltninger af  

 eksempelvis psykoterapeutisk eller miljøterapeutisk karakter, som kan  

 tilgodese de samme hensyn.
Endelig er det rådets opfattelse, at  

 aflåsning på egen stue er et væsentligt mindre indgreb end  

 langvarig fiksering, som vil være det eneste alternativ.
 Psykiatriloven har tidligere været behandlet i  

 Folketingstidende 1988-89: FF 767, 1553, 9906, 10301, tillæg A 2035,  

 tillæg B 1323, 1779, tillæg C 985; Folketingstidende 1994-95 (1.  

 samling): FF 260, 516, 6015, 6215, tillæg A 323, tillæg B 623,  

 tillæg C 480; Folketingstidende 1994-95 (2. samling): FF 3649, 3867,  

 6436, 6639, tillæg A 2494, tillæg B 725, tillæg C 601;  

 Folketingstidende 1996-97: FF 3079, tillæg A 3004, 3050, tillæg B  

 1541; Folketingstidende 1997-98 (1. samling): FF 1843, tillæg A 1682,  

 1752; Folketingstidende 1997-98 (2. samling): FF 260, 2016, 2126,  

 tillæg A 921, 993, tillæg B 228, 266, 350, tillæg C  

 367.
 2. Vurdering af lovforslagets økonomiske og administrative  

 konsekvenser m.v.
Forslaget er økonomisk neutralt, og har  

 således ingen økonomiske konsekvenser for hverken stat,  

 amtskommuner eller kommuner.
Forslaget har ingen erhvervsøkonomiske  

 eller miljømæssige konsekvenser og indeholder ingen EU-retlige  

 aspekter.
 3. Hørte myndigheder m.v.
 Lovforslaget har sideløbende med forslagets  

 fremsættelse været sendt til høring hos følgende  

 myndigheder m.v.:
 Amtsrådsforeningen, Dansk Psykiatrisk Selskab, Dansk  

 Psykologforening, Dansk Sygeplejeråd, De Samvirkende  

 Invalideorganisationer, Den Almindelige Danske Lægeforening, Det  

 Centrale Handicapråd, Det Danske Center for Menneskerettigheder, Det  

 Psykiatriske Patientklagenævn i Vestsjællands Amt, Foreningen af  

 Amtmænd, Forbundet af Offentligt Ansatte, Galebevægelsen,  

 Hovedstadens Sygehusfællesskab, Institut for Psykiatrisk  

 Grundforskning, Landsforeningen af Patientrådgivere og  

 Bistandsværger, Landsforeningen Bedre Psykiatri, Landsforeningen for  

 Pårørende til Sindslidende, Landsforeningen LEV, Landsforeningen  

 SIND, Pårørendeforeningen af 1998, Retslægerådet,  

 Retspsykiatrisk Klinik, Sikringsafdelingen, Sundhedsstyrelsen,  

 Sundhedsvæsenets Patientklagenævn, Vestsjællands Amt,  

 Finansministeriet, Justitsministeriet og Statsministeriet.
Vurdering af konsekvenser af lovforslaget Positive konsekvenser / mindre udgifter Negative konsekvenser / merudgifter Økonomiske og administrative konsekvenser for staten Ingen Ingen Økonomiske og administrative konsekvenser for kommuner  

 og amtskommuner Ingen Ingen Økonomiske konsekvenser for erhvervslivet Ingen Ingen Administrative konsekvenser for erhvervslivet Ingen Ingen Miljømæssige konsekvenser Ingen Ingen Administrative konsekvenser for borgerne Ingen Ingen Forholdet til EU-retten Lovforslaget indeholder ingen EU-retlige aspekter Bemærkninger til lovforslagets  

 enkelte bestemmelser Til § 1 Til nr. 1 (psykiatrilovens §§ 18 a og 18 b) Det skal indledningsvis understreges, at det foreliggende  

 forslag kun omfatter Sikringsafdelingen under Psykiatrisk Center, Sygehus  

 Vestsjælland.
Psykiatrilovens nugældende bestemmelser om  

 tvangsforanstaltninger indebærer, at de psykiatriske afdelinger i dag  

 har mulighed for eksempelvis at tvangsbehandle, tvangsfiksere,  

 beskyttelsesfiksere, fastholde og om fornødent med fysisk magt  

 føre patienter til et andet opholdssted på sygehuset,  

 såfremt en række betingelser er opfyldt.
For alle  

 tvangsforanstaltninger gælder, at tvang ikke må benyttes,  

 førend der er gjort, hvad der er muligt for at opnå patientens  

 frivillige medvirken.
Det er samtidig en grundsætning, at anvendelsen  

 af tvang skal stå i rimeligt forhold til det, som søges  

 opnået ved tvangen, og hvor mindre indgribende foranstaltninger er  

 tilstrækkelige, skal disse anvendes.
 Som anført under lovforslagets almindelige  

 bemærkninger skal forslaget ses i sammenhæng med den  

 særlige patientkreds på Sikringsafdelingen.
Patienter med svære psykoser kan fremtræde  

 meget grænsesøgende uden forståelse for egne eller andres  

 grænser.
For at hjælpe disse patienter til at forstå andres  

 grænser og indgå i en mere social dialog med omgivelserne, kan  

 det være nødvendigt at begrænse den  

 grænseoverskridende adfærd ved at afskærme patienten  

 på egen stue med låst dør.
Derudover kan det være  

 nødvendigt af behandlingsmæssige grunde at skærme  

 patienten på egen stue for at minimere stimuli.
Det ses ofte, at meget  

 dårlige patienter selv ønsker aflåsning af patientstuen,  

 idet de føler sig dårligt tilpas sammen med andre.
Det er  

 velkendt, at meget sindssyge patienter ikke tåler at være for  

 tæt på andre mennesker.
Flere patienter føler sig meget  

 trygge ved, at døren til deres stue er aflåst i perioder,  

 således at de ikke behøver at bruge energi på at  

 kontrollere egne impulser eller handlinger.
Behovet for at skærme en patient på egen stue  

 med låst dør kan derudover være begrundet i konkret  

 farlighed.
Denne farlighed hænger sammen med, at de meget syge  

 patienter ofte ikke er forudsigelige i deres handlinger.
Det kan derfor  

 være nødvendigt at skærme patienten både af hensyn  

 til patienten selv og medpatienters og personalets sikkerhed.
Med bestemmelsen i § 18 a lovfæstes den  

 årelange praksis, som er dannet på Sikringsafdelingen.
Denne  

 praksis anses som et væsentligt mindre indgreb end langvarig fiksering,  

 som vil være det eneste alternativ for denne gruppe af patienter.  

 Forslaget er således i overensstemmelse med psykiatrilovens generelle  

mindste middels princip.
Da afdelingen, som tidligere anført, rummer landets  

 farligste psykiatriske patienter, indeholder forslaget tillige hjemmel til,  

 at der foretages generel aflåsning af patientstuer om natten og  

 kortvarigt om dagen i forbindelse med konferencer og lignende møder,  

 hvor personalet samles.
Den foreslåede bestemmelse i § 18 b tager  

 alene sigte på at give hjemmel til den eksisterende praksis, hvor  

 dørene låses om natten og i forbindelse med en ugentlig  

 konference af ca. halvanden times varighed.
Endvidere er der behov for  

 aflåsning i forbindelse med personalets daglige middagsmøde af  

 ca. en halv times varighed.
En aflåsning af patientstuerne i disse  

 tidsrum er personalets eneste mulighed for at samles.
Til nr. 2 (psykiatrilovens § 19) Den nuværende psykiatrilov indeholder bemyndigelse  

 til ministeren til at fastsætte nærmere regler om  

 tvangsfiksering, om anvendelse af fysisk magt samt om beskyttelsesfiksering.  

 Efter lovforslaget bemyndiges ministeren tillige til at fastsætte  

 regler om anvendelsen af aflåsning.
Det er hensigten med bestemmelsen,  

 at der fastsættes regler om personalets tilsyn med patienter i  

 forbindelse med aflåsning af patientstue.
Herved formaliseres det  

 tilsyn, der allerede i dag eksisterer på Sikringsafdelingen, for  

 aflåsning af patientstuer.
Til nr. 3 (psykiatrilovens § 20, stk. 1) Ifølge loven skal oplysning om enhver anvendelse af  

 tvang tilføres afdelingens tvangsprotokol og indgrebets nærmere  

 indhold og begrundelse skal angives.
Den foreslåede ændring  

 indebærer, at Sikringsafdelingens indgreb i form af aflåsning af  

 patientstue skal tilføres afdelingens tvangsprotokol, når dette  

 sker af behandlingsmæssige årsager.
Tilførsel af  

 oplysninger til tvangsprotokollen skal tillige ske, hvor aflåsning af  

 patientstue anvendes af sikkerhedsmæssige årsager for at  

 afværge, at patienten udsætter andre for nærliggende fare  

 for at lide skade på legeme eller helbred, at patienten  

 forfølger eller forulemper medpatienter, eller at patienten  

 udøver hærværk af ikke ubetydeligt omfang, jf. § 18  

 a.
Forpligtelsen til at føre tvangsprotokol omfatter  

 ikke den i § 18 b nævnte aflåsning af  

 sikkerhedsmæssige årsager.
Denne aflåsning har generel  

 karakter og er nødvendig for, at Sikringsafdelingen rent praktisk kan  

 fungere.
Aflåsningen om natten og kortvarigt om dagen under konferencer  

 eller lignende er en del af opholdet på Sikringsafdelingen, ganske som  

 de låste yderdøre.
Det ville således være  

 særdeles uhensigtsmæssigt, såfremt aflåsning af  

 patientstuer i henhold til § 18 b også skulle tilføres  

 tvangsprotokollen.
Det er en forudsætning for anvendelsen af § 18  

 b, at patienterne er informeret om Sikringsafdelingens faste praksis med at  

 aflåse patientstuer om natten m.v.
Denne information vil kunne gives i  

 forbindelse med en patients indskrivning og indgå i afdelingens  

 regulativer.
 For så vidt angår aflåsning under  

 konferencer eller lignende forudsættes, at der på afdelingen  

 føres en optegnelse over anvendelsen af denne foranstaltning.  

 Formålet med denne optegnelse er til enhver tid at kunne dokumentere  

 årsagen til aflåsningen, tidsrummet herfor tillige med navnet  

 på den for beslutningen ansvarlige læge.
Til nr. 4 (psykiatrilovens § 21, stk. 1) Det er efter de nugældende bestemmelser  

 overlægen, der skal sørge for, at der til stadighed føres  

 det fornødne tilsyn med tvangsanvendelsen på afdelingen, og i  

 den forbindelse at arbejdsgangen tilrettelægges på en sådan  

 måde, at dette kan ske.
Ifølge forslagets § 18 a skal  

 beslutning om aflåsning af patientstue træffes af en læge.  

 Med ændringen i § 21, stk. 1, præciseres, at  

 overlægen til stadighed har ansvaret for, at også aflåsning  

 af patientstue ikke foretages i videre omfang end nødvendigt.
Til nr. 5 (psykiatrilovens § 31, stk. 1) Det er lovens udgangspunkt (§ 31, stk. 1), at  

 patienten skal underrettes forud for iværksættelse af  

 frihedsberøvelse eller anvendelse af anden tvang.
Denne underretning  

 angår indgrebets karakter, dets nærmere indhold, baggrund og  

 formål.
Ifølge forslaget kan underretning om anvendelse af tvang  

 i henhold til § 18 b imidlertid gives som en generel information til  

 patienten.
Baggrunden for denne bestemmelse er, at den i § 18 b  

 nævnte aflåsning om natten samt i dagtimerne under konferencer og  

 lignende er af generel karakter, og det er derfor ikke hensigtsmæssigt,  

 såfremt bestemmelsen om underretning i sin nugældende form  

 ligeledes skulle omfatte tvangsforanstaltninger efter § 18 b.  

 Tilføjelsen til § 31, stk. 1, indebærer, at princippet  

 om underretning fastholdes, men i form af generel information, der  

 eksempelvis gives til patienterne ved indskrivning.
Til nr. 6 (psykiatrilovens § 31, stk. 2) Efter de nuværende bestemmelser vil den i § 31,  

 stk. 1, nævnte forudgående underretning om tvangsfiksering  

 og anvendelse af fysisk magt, jf. §§ 14-17, kunne undlades, dog under  

 forudsætning af at begrundelsen efterfølgende gives til  

 patienten.
Forslaget indebærer, at underretning til patienten  

 om aflåsning af patientstuen er omfattet af undtagelsesbestemmelsen, og  

 derfor i særlig hastende tilfælde vil kunne gives  

 efterfølgende.
Baggrunden for bestemmelsen er, at aflåsningen  

 kan være et indgreb foretaget af sikkerhedsmæssige årsager  

 i pressede situationer, hvorfor det ikke rent praktisk vil være muligt  

 eller hensigtsmæssigt at underrette patienten forud.
Til nr. 7 (psykiatrilovens § 35) Efter den nugældende bestemmelse skal  

 sygehusmyndigheden efter anmodning fra patienten eller  

 patientrådgiveren indbringe klager over tvangsindlæggelse,  

 tvangstilbageholdelse, tilbageførsel, tvangsbehandling,  

 tvangsfiksering, anvendelse af fysisk magt og beskyttelsesfiksering for det  

 lokale patientklagenævn.
Forslaget indebærer, at i det omfang der  

 foretages aflåsning af patientstue, jf. §§ 18 a og 18 b, vil  

 aflåsningen i lighed med lovens øvrige tvangsforanstaltninger  

 kunne påklages, og Sikringsafdelingen vil være forpligtet til i  

 givet fald at indbringe klagen for det lokale psykiatriske  

 patientklagenævn.
Til nr. 8 (psykiatrilovens § 38, stk. 1) I forlængelse af § 35 kan afgørelsen fra  

 det lokale patientklagenævn om aflåsning af patientstue  

 påklages til Sundhedsvæsenets Patientklagenævn.
Til nr. 9 og 10 (psykiatrilovens § 40, stk. 1, og § 41  

 a) Amtshospitalet ved Nykøbing Sjælland har  

 ændret navn til Psykiatrisk Center, Sygehus Vestsjælland, og der  

 er således tale om en redaktionel ændring.
Til § 2 Det foreslås, at loven træder i kraft dagen  

 efter bekendtgørelse i Lovtidende.
Til § 3 Loven gælder alene for Sikringsafdelingen under  

 Psykiatrisk Center, Sygehus Vestsjælland.
Bilag 1 Lovforslaget sammenholdt med gældende lov Gældende formulering Lovforslaget I lov om frihedsberøvelse og anden tvang i psykiatrien, jf.  

 lovbekendtgørelse nr. 849 af 2. december 1998, foretages  

 følgende ændringer:
 1. Efter § 18 indsættes:
»Aflåsning § 18 a.
Aflåsning af patientstue kan anvendes over for  

 patienter, der er anbragt i Sikringsafdelingen under Psykiatrisk Center,  

 Sygehus Vestsjælland, jf. kapitel 11.
 Stk. 2. Aflåsning af patientstue kan anvendes  

 behandlingsmæssigt med henblik på:
1)	at etablere nødvendige faste rammer i behandlingen af  

 patienten eller 2)	at skærme patienten mod for mange stimuli.
 Stk. 3. Aflåsning af patientstue kan tillige anvendes
i det omfang, det er nødvendigt at afværge, at en  

 patient:
1)	udsætter andre for nærliggende fare for at lide skade  

 på legeme eller helbred, 2)	forfølger eller på anden lignende måde groft  

 forulemper medpatienter eller 3)	øver hærværk af ikke ubetydeligt omfang.
 Stk. 4. Beslutning om aflåsning af patientstue  

 træffes af en læge.
§ 18 b.
Aflåsning af patientstuer kan foretages af  

 sikkerhedsmæssige grunde om natten og kortvarigt om dagen under  

 konferencer eller lignende over for patienter, der er anbragt i  

 Sikringsafdelingen under Psykiatrisk Center, Sygehus Vestsjælland, jf.  

 kapitel 11.
 Stk. 2. Beslutning om aflåsning af patientstuer  

 træffes af en læge.«.
 § 19. Sundhedsministeren fastsætter nærmere regler om  

 tvangsfiksering, om anvendelse af fysisk magt samt om  

 beskyttelsesfiksering.
 2. I § 19 ændres »samt om beskyttelsesfiksering.« til:  

 »og beskyttelsesfiksering samt om aflåsning af patientstue.«.
 § 20. Oplysning om enhver anvendelse af tvang, jf.  

 §§ 5-10 a og 12-17, og enhver ordination i henhold til § 18 skal  

 tilføres afdelingens tvangsprotokol med angivelse af indgrebets  

 nærmere indhold og begrundelse.
 3. I § 20, stk. 1, ændres »og 12-17,« til:  

 », 12-17 samt § 18 a,«.
 § 21. Overlægen har til stadighed ansvaret for, at  

 frihedsberøvelse, tvangsbehandling, tvangsfiksering, fysisk magt og  

 beskyttelsesfiksering ikke anvendes i videre omfang end  

 nødvendigt.
 4. I § 21, stk. 1, ændres »og  

 beskyttelsesfiksering« til: », beskyttelsesfiksering og aflåsning af  

 patientstue«.
 § 31. Inden frihedsberøvelse iværksættes og  

 anden tvang anvendes, skal patienten underrettes om den påtænkte  

 tvang, dens nærmere indhold, baggrund og formål.
 5. Til § 31, stk. 1, indsættes som 2.  

 pkt.:
 »Underretning om anvendelse af tvang i henhold til  

 § 18 b kan dog foretages som generel information til patienten.«.
Stk. 2. Ved tvangsfiksering og anvendelse af fysisk magt, jf.  

 §§ 14-17, kan underretningen dog i særlig hastende tilfælde  

 undlades.
Begrundelsen skal i så fald gives efterfølgende.
 6. I § 31, stk. 2, ændres »og anvendelse af  

 fysisk magt, jf. §§ 14-17,« til: », anvendelse af fysisk magt og  

 aflåsning af patientstue, jf. §§ 14-17 og § 18 a,«.
 § 35. Sygehusmyndigheden skal efter anmodning fra patienten  

 eller patientrådgiveren indbringe klager over tvangsindlæggelse,  

 tvangstilbageholdelse, tilbageførsel, tvangsbehandling,  

 tvangsfiksering, anvendelse af fysisk magt og beskyttelsesfiksering for  

 patientklagenævnet.
 7. I § 35 ændres »og beskyttelsesfiksering« til:  

 », beskyttelsesfiksering og aflåsning af patientstue«.
 § 38. Patientklagenævnets afgørelser om  

 tvangsbehandling, tvangsfiksering, anvendelse af fysisk magt og  

 beskyttelsesfiksering kan påklages til Sundhedsvæsenets  

 Patientklagenævn.
 8. I § 38, stk. 1, ændres »og  

 beskyttelsesfiksering» til: », beskyttelsesfiksering og aflåsning af  

 patientstue«.
 § 40. I ganske særlige tilfælde, hvor mindre  

 indgribende foranstaltninger ikke er tilstrækkelige, kan  

 justitsministeren bestemme, at en person, der er sindssyg, og som vedvarende  

 udsætter andres liv eller legeme for alvorlig og overhængende  

 fare, skal anbringes i sikringsafdelingen, som er knyttet til amtshospitalet  

 i Nykøbing Sjælland.
 9. I § 40, stk. 1, ændres  

 »sikringsafdelingen, som er knyttet til amtshospitalet i Nykøbing  

 Sjælland« til: »Sikringsafdelingen under Psykiatrisk Center, Sygehus  

 Vestsjælland«.
§ 41 a.
Justitsministeren kan fastsætte regler om  

 meddelelse af tilladelse til udgang m.v. til personer, der efter § 40,  

 stk. 1, er anbragt i sikringsafdelingen, som er knyttet til  

 amtshospitalet i Nykøbing Sjælland.
 10. I § 41 a, ændres »sikringsafdelingen, som er  

 knyttet til amtshospitalet i Nykøbing Sjælland« til:  

 »Sikringsafdelingen under Psykiatrisk Center, Sygehus  

 Vestsjælland«.
