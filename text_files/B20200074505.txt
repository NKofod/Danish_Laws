Bekendtgørelse om VE-bonusordning til naboer til vindmøller, solcelleanlæg, bølgekraftanlæg og vandkraftværker I medfør af § 9, stk. 11, § 13, stk. 4, § 14 a, stk. 2, og § 73 i lov om fremme af vedvarende energi, jf. lovbekendtgørelse nr. 125 af 7. februar 2020, som ændret ved lov nr. 738 af 30. maj 2020, fastsættes:
Kapitel 1 Anvendelsesområde og definitioner § 1. Bekendtgørelsen finder anvendelse ved opstilling af vedvarende energianlæg omfattet af § 13 i lov om fremme af vedvarende energi.
 § 2. I denne bekendtgørelse forstås ved:
 1) Beboer: En person, der er fyldt 18 år, som er registreret i CPR med bopæl på en adresse i en beboelsesejendom ved et vedvarende energianlæg, der er omfattet af § 13 i lov om fremme af vedvarende energi.
 2) Husstand: Samtlige beboere, som er registret i CPR med bopæl på samme adresse i en beboelsesejendom uanset relationerne mellem beboerne.
 3) Opstiller: Den person eller juridiske person, der står som ejer af et vedvarende energianlæg, der er omfattet af § 13 i lov om fremme af vedvarende energi.
 4) VE-bonus: Det beløb, der udbetales i medfør af VE-bonusordningen, jf. lov om fremme af vedvarende energi § 13.
 5) BBR: Bygnings- og Boligregistret, jf. lov om bygnings- og boligregistrering.
Kapitel 2 Pligt og ret til udbetaling af VE-bonus § 3. Opstillere af vedvarende energianlæg omfattet af § 13 i lov om fremme af vedvarende energi, har pligt til at tilbyde VE-bonus til husstande der er naboer til anlæggene, efter reglerne i denne bekendtgørelse, jf. § 4.
§ 4. En husstand har ret til at få tilbudt VE-bonus, jf. dog §§ 5, 6 og 8, hvis husstanden har bopæl i en beboelsesejendom, som helt eller delvist er beliggende i en afstand af op til 1) Otte gange møllehøjde fra en vindmølle omfattet af § 13 i lov om fremme af vedvarende energi, eller 2) 200 m fra et solcelleanlæg, bølgekraftanlæg eller vandkraftværk omfattet af § 13 i lov om fremme af vedvarende energi.
 Stk. 2. Husstanden er berettiget til VE-bonus fra første producerede kWh fra anlægget og i hele anlæggets levetid, jf. dog § 8.
Stk. 3. Ved vindmøllens højde forstås vindmøllens totalhøjde fra vindmøllens fod til toppen af den øverste vingespids, når denne er højest.
Opstilles flere vindmøller i en gruppe, beregnes afstanden til beboelsesejendommen fra den nærmeste vindmølle.
Opstilles flere solcelleanlæg, bølgekraftanlæg eller vandkraftværker, beregnes afstanden fra det nærmeste anlæg.
Stk. 4. Stk. 1, omfatter kun husstande i beboelsesejendomme, der allerede var opført på tidspunktet for det offentlige møde, som opstiller afholder i medfør af § 9, stk. 1, i lov om fremme af vedvarende energi.
Husstande i beboelsesejendomme, der på tidspunktet for det offentlige møde kun var byggeprojekter med gyldig byggetilladelse, vil dog være omfattet af stk. 1, fra det tidspunkt, hvor beboelsesejendommen er færdigbygget, og husstanden er flyttet ind.
 § 5. Har en beboer i en husstand medvirket til opstilling af det vedvarende energianlæg, der giver husstanden ret til udbetaling af VE-bonus efter § 4, bortfalder retten til VE-bonus for hele husstanden.
§ 6. VE-bonus kan ikke udbetales til nærtstående af opstilleren.
Som nærtstående anses opstillers ægtefælle, forældre og bedsteforældre samt børn og børnebørn og disses ægtefæller eller dødsboer efter de nævnte personer.
Stedbarns- og adoptivforhold sidestilles med ægte slægtskabsforhold.
 § 7. Retten til VE-bonus kan ikke overdrages til tredjemand.
§ 8. En beboers ret til at modtage VE-bonus ophører, hvis beboeren flytter fra husstanden.
Retten til VE-bonus ophører ved udgangen af den måned, beboeren er flyttet fra husstanden, jf. § 16, stk. 1 og 2.
Stk. 2. Fraflyttede beboeres ret til VE-bonus overgår til nye beboere, der flytter ind i husstanden.
Retten overgår ved begyndelsen af den første hele måned efter beboeren er flyttet ind i husstanden, jf. § 16, stk. 1 og 2. Flytter ingen ny beboer ind i husstanden overgår den fraflyttede beboers ret til VE-bonus til de resterende beboere i husstanden, jf. § 16, stk. 1 og 2.
 Stk. 3. Tidspunktet for en beboers ind- eller fraflytning i en husstand bestemmes af den ind- eller fraflytningsdato, der er registreret i CPR.
 § 9. En beboer i en husstand med ret til VE-bonus, der er ejer af beboelsesejendommen og har benyttet sig af retten til salgsoption, jf. lov om fremme af vedvarende energi § 6 a, har ret til at modtage VE-bonus frem til udgangen af den måned, hvor beboeren flytter fra ejendommen. § 8, stk. 2, finder herefter anvendelse.
Kapitel 3 Udbetaling af VE-bonus § 10. VE-bonus udbetales til husstanden én gang årligt bagudrettet med frist den 1. maj.
 § 11. VE-bonus udgør:
 Andel af elproduktionen (%) =  (VE-bonus (MW))/(samlet kapacitet (MW) * 100.
 Stk. 2. VE-bonus skal beregnes af anlæggets produktion fra 5 kW.
§ 12. VE-bonus opgøres på månedlig basis efter følgende formel, jf. dog stk. 2: Bonus (kr.) = andel af elproduktionen (%) * elpris (kr./kWh) * produktion (kWh) Stk. 2. Den gennemsnitlige månedlige elpris benyttes i udregningen af VE-bonussen.
Den elpris, som opstilleren har modtaget som afregning for den leverede elektricitet, anvendes.
Hvis anlægget i en periode ikke leverer strøm til el-nettet, men i stedet producerer elektricitet til egen forbrugsinstallation, benyttes den gennemsnitlige månedlige spotpris i det relevante prisområde i udregningen af VE-bonussen i den periode, hvor der ikke leveres strøm til el-nettet.
 Stk. 3. Udbetaling af VE-bonus beregnes af hele anlæggets produktion.
Stk. 4. Den samlede VE-bonus, som opstiller skal udbetale, kan maksimalt udgøre 1,5 pct. af anlæggets kapacitet.
Såfremt udbetalingen af VE-bonus udgør mere end 1,5 pct. af anlæggets kapacitet, fordeles bonussen ligeligt på alle berettigede husstande.
 § 13. Opstiller har pligt til at sikre, at de husstande, der har ret til VE-bonus efter § 4, som har accepteret opstillers tilbud om VE-bonus efter § 15, modtager den korrekte udbetaling af VE-bonus.
 Stk. 2. VE-bonus til en husstand udbetales til den beboer, der er ansvarlig for fordeling af VE-bonus i husstanden, jf. § 15, stk. 3, nr. 2. VE-bonus udbetales til den af beboeren oplyste bankkonto, jf. § 15, stk. 3, nr. 3.
Kapitel 4 Skriftlig meddelelse om offentligt møde og orienteringsmateriale om VE-bonus § 14. Den skriftlige meddelelse om det offentlige møde og orienteringsmaterialet til det offentlige møde, som opstiller skal udarbejde og have godkendt efter lov om fremme af vedvarende energi § 9, stk. 1, 3 og 6, og bekendtgørelse om værditabsordningen, salgsoptionsordningen og taksationsmyndigheden, skal som minimum indeholde følgende oplysninger om VE-bonusordningen:
 1) En liste og oversigtskort over, hvilke beboelsesejendomme som er registeret til beboelse i BBR, der er helt eller delvis beliggende i en afstand af op til:
a) otte gange vindmøllehøjden fra den eller de planlagte vindmølleplaceringer, og b) 200 m fra den eller de planlagte placeringer af solcelleanlæg, bølgekraftanlæg eller vandkraftværker.
2) Et tilbud til de husstande, der er omfattet af § 4 om udbetaling af VE-bonus.
Hvis en alternativ placering af projektet foreligger, når brevet udsendes til det offentlige møde, kan tilbuddet til husstandene være betinget af, at beboelsesejendommenes beliggenhed opfylder betingelserne i nr. 1 i forhold til den endelige placering af anlægget.
 3) Dato for frist for husstandenes meddelelse af accept af tilbud om VE-bonus, jf. § 15.
 Stk. 2. Energistyrelsen udarbejder listen og oversigtskortet i stk. 1, nr. 1, til opstiller.
 Stk. 3. Energistyrelsen indhenter de nødvendige ejendomsoplysninger til brug for udarbejdelse af listen og oversigtskortet i stk. 1, nr. 1, herunder fra GIS og Datafordeler.dk.
Kapitel 5 Meddelelse af accept af VE-bonus § 15. Husstande, der ønsker at acceptere opstillers tilbud om VE-bonus, skal meddele deres accept af tilbuddet skriftligt til opstiller inden 8 uger efter afholdelsen af det offentlige møde efter lov om fremme af vedvarende energi § 9. Er kravene i § 14 til den skriftlige meddelelse og orienteringsmaterialet ikke overholdt, løber fristen dog først fra det tidspunkt, hvor kravene i § 14 er opfyldt.
 Stk. 2. Ved meddelelsen af accept, jf. stk. 1, skal husstanden oplyse følgende:
 1) Navn på det projekt, accepten vedrører.
 2) Navn på beboere i husstanden på accepttidspunktet.
 3) Adressen på BBR for beboelsesejendommen, som husstanden har bopæl i.
 4) Navn på den beboer i husstanden, der skal modtage digital post vedrørende VE- bonussen på husstandens vegne, jf. stk. 3.
 Stk. 3. Ved meddelelsen af accept efter stk. 1 skal alle beboere i husstanden underskrive accepten med oplysninger om:
1) hvordan udbetalingen skal fordeles mellem beboerne i husstanden, 2) hvilken beboer i husstanden, som opstiller skal udbetale VE-bonussen til, og som dermed er ansvarlig for fordelingen af VE-bonus i husstanden efter nr. 1, og 3) hvilken bankkonto beløbet skal udbetales til.
 Stk. 4. Husstanden mister ikke sin ret til udbetaling af VE-bonus ved overskridelse af fristen i stk. 1.
Kapitel 6 Oplysningspligt § 16. Ved en beboers fraflytning eller ved en ny beboers tilflytning til en husstand med ret til VE-bonus efter § 4 skal beboeren oplyse opstiller om fra- eller tilflytningen samt dato for fra- eller tilflytningen, jf. § 8.
 Stk. 2. Ved en beboers fra- eller tilflytning, jf. stk. 1, skal husstanden indsende oplysningerne i § 15, stk. 2 og 3 til opstiller igen.
 Stk. 3. Opstiller skal orientere nye beboere eller en ny husstand med ret til VE-bonus efter § 4 om deres ret til VE-bonus efter § 4 og oplysningspligten efter stk. 2, når opstiller selv er blevet opmærksom på ændringer i husstanden.
 § 17. Opstiller skal orientere Energistyrelsen ved projektændringer, der har betydning for VE-bonus.
 Stk. 2. Energistyrelsen udarbejder en ny liste og nyt oversigtskort til opstiller, jf. § 14, der tager højde for projektændringerne.
Stk. 3. Energistyrelsen orienterer om projektændringen til de husstande, der 1) i medfør af projektændringen ikke længere er berettiget til VE-bonus, eller 2) er blevet berettiget til VE-bonus i medfør af projektændringen.
 § 18. Opstillere skal efter anmodning give Energistyrelsen alle relevante oplysninger om forhold vedrørende:
1) modtagere af VE-bonus for den pågældende opstillers anlæg, og 2) størrelsen af den udbetalte bonus pr. bonusmodtager.
Kapitel 7 Tilsyn § 19. Energistyrelsen fører tilsyn med overholdelsen af reglerne i denne bekendtgørelse.
Kapitel 8 Straffebestemmelser § 20. Medmindre højere straf er forskyldt efter den øvrige lovgivning straffes med bøde den, der undlader at tilbyde VE-bonus efter § 14 eller udbetale VE-bonus efter §§ 4 og 10.
 § 21. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Kapitel 9 Ikrafttræden § 22. Bekendtgørelsen træder i kraft den 1. juni 2020.
