Nr BSF 113 Forslag til folketingsbeslutning om borgernes rettigheder Fremsat af Holger K.
Nielsen (SF) Steen Gade (SF) Jes Lunde (SF) Villy  

 Søvndal (SF) den 3. april 1997 Folketinget opfordrer regeringen til at tage initiativer, der præciserer  

 og sikrer borgernes rettigheder på en række områder.
Initiativerne skal dels  

 sikre borgernes ret til at modtage en ordentlig service fra det offentlige og  

 dels formulere en række konkrete rettigheder for borgerne.
 Følgende forhold skal sikres:
A.
Brugervenlig offentlig sektor Der sikres en brugervenlig service i den offentlige sektor med en række  

 krav til sagsbehandlingen:
 1. Krav om relevant og forståelig information til borgerne om  

 serviceydelserne.
 2. Borgeren skal have ret til medindflydelse på egen sagsbehandling.
 3. Krav om skriftlige afgørelser.
 4. Krav til sagsbehandlingstiden i den offentlige forvaltning.
 5. Krav til åbningstiderne i offentlige kontorer.
 6. Krav om større valgfrihed inden for den offentlige sektor.
B.
Sikring af borgernes rettigheder på en række enkeltområder:
 1. Børnepasningsgaranti - ret til plads i pædagogisk dagtilbud.
 2. Unges ret til uddannelse og praktikplads.
 3. Ældres ret til hjemmehjælp samt ældre- eller plejebolig, hvis de har  

 behov herfor.
4. Ret til ordentlig behandling i sundhedssystemet og på sygehusene.
Plan  

 for begrænsning af ventelisterne.
 5. Rettigheder for psykisk og fysisk handicappede.
 6. Ret til relevante tilbud for narkomaner og andre misbrugere.
Bemærkninger til forslaget Almindelige bemærkninger Debatten om borgernes rettigheder er et vigtigt led i den aktuelle debat  

 om velfærdssamfundets fremtid.
SF mener, at forudsætningen for reel velfærd  

 er, at borgerne sikres grundlæggende demokratiske og sociale rettigheder.  

 Ikke mindst de udsatte grupper har behov for større sikkerhed vedrørende  

 deres rettigheder i samfundet.
Derfor har man brug for en bredere debat om,  

 hvad man som borger i dette land skal have ret til, og hvilken service man  

 ønsker at yde borgerne inden for hvilke rammer.
Debatten om borgernes  

 rettigheder er ikke mindst vigtig i et decentraliseret velfærdssystem som det  

 danske.
Decentralisering har mange fordele, men den skal sammenkædes med, at  

 den enkelte har en række fastlagte rettigheder.
Denne debat om borgernes  

 rettigheder ønsker SF at sætte skub i med dette forslag.
SF ser det som det offentliges opgave at løse en række kollektive opgaver  

 i samfundet.
SF ønsker ikke at opstille en række firkantede løsninger eller  

 detaljerede lovgivninger, men at præcisere borgernes rettigheder med respekt  

 for borgernes forskelligheder og individuelle valg.
SF ønsker et  

 velfærdssamfund med valgfrihed og indflydelse for den enkelte.
SF ønsker  

 ændringer i den offentlige sektor, så brugere og ansatte får større  

 indflydelse og offentlige institutioner får større selvforvaltning.
SF ønsker  

 en udbygning af borgernes valgfrihed inden for den offentlige sektor.
Ord som effektivisering, omstrukturering og fornyelse har præget debatten  

 om den offentlige sektor i de senere år.
De nedskæringer og omlægninger, det  

 har ført med sig, er alt for ofte foretaget uden forsvarlig hensyntagen til  

 borgernes krav på en rimelig service.
Der er derfor brug for at sikre, at  

 hensynet til borgeren står centralt i den offentlige planlægning.
Sikringen af borgernes rettigheder skal ske inden for rammer, som sikrer  

 økonomisk ansvarlighed.
En del af de konkrete forslag til borgerrettigheder  

 er udgiftskrævende, hvilket fordrer, at områderne prioriteres i  

 finanslovsforhandlingerne og i forhandlingerne med kommunerne om den  

 kommunale økonomi.
SF forestiller sig ikke, at alle elementer i forslaget  

 skal gennemføres her og nu, men det er så meget desto vigtigere at få  

 fastlagt en plan for deres gennemførelse.
Under alle omstændigheder vil der  

 være behov for prioriteringer i de offentlige udgifter, og forslagene skal  

 ses som et led i en sådan prioritering.
Forslagets del A tager udgangspunkt i den enkelte borgers forhold til og  

 samarbejde med offentlige myndigheder, idet borgernes rettigheder i forhold  

 til det offentlige system ikke mindst handler om den måde, de offentlige  

 ydelser gives på, og den måde, de offentlige institutioner møder borgerne på.  

 Offentlige institutioner og deres ansatte skal møde borgerne med respekt og  

 være åbne over for borgernes individuelle forudsætninger, ønsker og behov.  

 Borgerne skal behandles som ligeværdige samarbejdspartnere med ret til  

 ordentlig behandling og medindflydelse på egen sagsbehandling.
Udviklingen af  

 velfærden har betydet, at borgerne stiller større krav om  

 udfoldelsesmuligheder og større indflydelse i forhold til offentlige  

 servicetilbud som børnehaver, skoler, sygehuse og plejehjem.
Borgerne skal  

 derfor sikres større valgmuligheder inden for det offentlige system.
I forlængelse heraf foreslås det i dette forslags del B at sikre borgerne  

 rettigheder i forhold til en række konkrete områder: Ret til at få plads til  

 sit barn i et pædagogisk dagpasningstilbud af høj kvalitet, ret til  

 uddannelse, ret til ordentlig pleje og boligforhold for ældre, ret til  

 ordentlig behandling i sundhedssystemet, ret for fysisk og psykisk  

 handicappede til ordentlige behandlings-, pleje- og udviklingsmuligheder samt  

 ret til behandlingstilbud for misbrugere.
Borgernes rettigheder på disse  

 områder skal ses i sammenhæng med såvel kvalitetssikring som valgfrihed inden  

 for det offentlige område.
Retten til at få plads i et pædagogisk dagtilbud  

 er andet og mere end retten til at få sit barn passet et eller andet sted  

 inden for kommunens grænser, ligesom unges ret til uddannelse og praktikplads  

 skal udfolde sig inden for et rimeligt udbud af muligheder.
Bemærkninger til de enkelte punkter Ad A Initiativerne i forslagets del A skal sikre, at den offentlige sektor  

 fungerer ordentligt i forhold til borgernes behov ved at stille en række  

 redskaber til rådighed for en kritisk brugeroffentlighed.
Der skal fastlægges  

 en række krav til stat, amter, kommuner og institutioner om - i dialog med  

 brugerne - at fastlægge servicemæssige kvalitetskriterier, herunder krav om  

 medarbejder- og brugerindflydelse.
Borgerne får hermed mulighed for at kigge  

 de offentlige instanser i kortene.
Borgerne skal sikres klar og forståelig  

 besked om deres rettigheder, muligheder og pligter og have bedre muligheder  

 for medindflydelse på behandlingen af deres sag.
Ad 1. Krav om relevant og forståelig information til borgerne om  

 serviceydelserne I de seneste år har åbenhed og synlighed vedrørende de offentlige ydelser  

 fået stadig større opmærksomhed.
Borgerne forventer i stigende grad at kunne  

 få informationer om de ydelser, deres hjemkommune kan tilbyde, for eksempel  

 på børnepasningsområdet, hvor kommunernes oplysning om indhold, ventelister  

 og priser kan have betydning, når man skal flytte fra en kommune til en  

 anden.
Borgerne skal have mulighed for at kunne gennemskue og sammenligne de  

 lokale serviceydelser og kvalitetsvurdere dem.
Offentlige institutioner skal  

 forpligtes til at oplyse borgerne om såvel det generelle serviceniveau som  

 indholdet af de enkelte serviceydelser, en borger måtte rette henvendelse om.  

 Beskrivelsen af serviceydelserne skal informere borgeren om, hvad ydelsen  

 indeholder, hvad formålet med ydelsen er, og hvilke betingelser der er for  

 ydelsen, herunder borgerens oplysningspligt og eventuel betaling af ydelsen.  

 Borgerne skal herudover informeres om deres rettigheder, muligheder og  

 pligter i forbindelse med henvendelse om hjælp, den forventede  

 sagsbehandlingstid, en eventuel ventetid på ydelsen samt klage- eller  

 ankemuligheder.
Borgeren skal have oplysninger om eventuelle interne  

 retningslinjer, som offentlige myndigheder kan have fastsat, og som har  

 betydning for behandlingen af den enkelte sag.
På denne måde får borgerne  

 mulighed for at vurdere indholdet og kvaliteten af ydelserne.
Hertil kommer,  

 at alle borgernes henvendelser til det offentlige skal besvares i et klart og  

 forståeligt sprog.
Et konkret eksempel på en større åbenhed og bedre information i en  

 lokalforvaltning kunne være at opstille computere med informationer om  

 kommunens serviceydelser, ventetidsmålsætning og aktuelle ventetider på  

 serviceydelser.
Mens man venter i køen på den lokale socialforvaltning, kan  

 man bruge tiden til at søge informationer om sin kommune.
Ad 2. Krav om borgerens medindflydelse på egen sagsbehandling Når en borger henvender sig til det offentlige system for at få hjælp,  

 skal der straks ske en helhedsvurdering af borgerens situation, hvorefter  

 spørgsmålet om hjælp anskues ud fra samtlige muligheder for at yde hjælp.  

 Borgeren skal fra starten inddrages i denne proces som en ligeværdig  

 samarbejdspartner.
Borgerens medvirken ved sagsbehandlingen skal fastsættes  

 ved lov, og dertil skal der udvikles en række sagsbehandlingsregler, der gør  

 det nemmere for sagsbehandleren at inddrage borgeren i sagsbehandlingen og  

 tilskynde borgeren til at medvirke ved behandlingen af sagen.
Borgeren skal  

 have tilbud om, at der udarbejdes en handleplan.
Ved borgerens aktive  

 medvirken skal det sikres, at handleplanen bliver et værktøj i  

 sagsbehandlingen og ikke blot en kontrolforanstaltning.
At borgerne skal have  

 medindflydelse, medfører også, at der skal oprettes brugerråd på andre  

 områder end blot ældre-/handicapområdet.
For eksempel kunne man forestille  

 sig forsøg med at inddrage en organisation som den nystiftede forening af  

 bistandsmodtagere.
Ad 3. Krav om skriftlige afgørelser Borgeren skal altid have en skriftlig afgørelse, når afgørelsen er  

 truffet.
Den skriftlige afgørelse skal begrundes og formuleres i et klart  

 forståeligt sprog.
Den skriftlige afgørelse skal sikre klarhed over  

 beslutningen og beslutningsgrundlaget og hindre misforståelser som følge af  

 mangelfuld kommunikation mellem sagsbehandleren og borgeren.
Ad 4. Krav til sagsbehandlingstiden i den offentlige sektor Der skal være strammere krav til sagsbehandlingstiden i den offentlige  

 sektor og til oplysningerne til borgerne herom.
Borgerne skal have krav på  

 information om den forventede sagsbehandlingstid samt om den eventuelle  

 ventetid på en ydelse.
Herudover skal det fastsættes, hvor lang tid der må  

 gå, før en borger kan få svar på en henvendelse.
Ad 5. Krav til åbningstiderne i offentlige kontorer Offentlige kontorer skal have åbningstider, der letter borgernes adgang  

 til kontakt med institutionerne.
Ad 6. Krav om større valgfrihed inden for den offentlige sektor Borgerne bør have flere muligheder for at vælge inden for den offentlige  

 sektors servicetilbud.
For eksempel bør der igangsættes forsøg, hvor folk kan  

 vælge deres egen sagsbehandler eller offentlige hjemmehjælper.
Ad B Ud over retten til kundevenlig offentlig service er der behov for at  

 formulere borgernes rettigheder inden for en række områder, hvor borgernes  

 retsstilling i dag er svag, og hvor ventelister udgør barrierer for borgeren  

 i det daglige.
Det drejer sig specielt om ventelisterne på pædagogiske  

 dagtilbud til børn, mangelen på uddannelses- og praktikpladser, ventelisterne  

 på ældre- eller plejebolig samt de lange ventetider på visse former for  

 sygehusbehandling.
Når diskussionen falder på den enkeltes ansvarlighed i  

 forhold til sit eget liv, glemmes det ofte, at de eksisterende ventelister og  

 kødannelser medfører afbræk og usikkerhed i forhold til forvaltningen af  

 borgernes dagligdag.
De eksisterende ventetider på en lang række  

 serviceydelser eller behandlinger forhindrer borgerne i at komme videre med  

 deres liv.
I de senere år har man set eksempler på ledige, der er røget ud af  

 dagpengesystemet og har måttet søge bistandshjælp, fordi de ikke har kunnet  

 få passet deres børn og derved ikke har kunnet opfylde kravet om at stå til  

 rådighed for arbejdsmarkedet eller være aktiv arbejdssøgende.
Mangelen på  

 uddannelses- og praktikpladser for unge, mangelen på hjælpe- og  

 plejeforanstaltninger for ældre, der har hjælp behov, samt ventetiderne på  

 sygehusbehandling og/eller hjemsendelse fra sygehusene er andre eksempler på,  

 at ventetider og kødannelse forhindrer borgerne i at vise ansvarlighed over  

 for deres egen situation.
I mange tilfælde er det end ikke muligt for borgeren at få oplyst, hvor  

 lang en ventetid der er på en given ydelse, hvilket hindrer borgeren i at  

 planlægge og skaber urimeligt meget usikkerhed for den enkelte.
Der må derfor  

 gennemføres planer for begrænsning af ventelister og sikring mod lange  

 ventetider inden for den offentlige sektor.
Borgerne skal have klar  

 information om disse planer og målsætninger.
Ad 1. Børnepasningsgaranti Der skal gennemføres en pasningsgaranti for alle børn, som har behov for  

 en plads i et pædagogisk dagtilbud.
Kommunerne skal pålægges over en årrække  

 at indfri pasningsgarantien, og der skal afsættes penge til formålet i  

 forhandlingerne om den kommunale økonomi.
Ideelt set bør garantien gælde for  

 alle børn fra barselorlovens udløb indtil 12-13-års alderen, idet der for  

 førskolebørn og for børn i de mindste klasser er tale om såvel behov for  

 samvær med andre børn og voksne i det pædagogiske dagtilbud som et egentligt  

 pasningsbehov, mens de større børn har brug for et fritidstilbud i form af  

 klubtilbud.
Alternativt til en pasningsgaranti for de 1/2-1-årige børn kan  

 ydelsen til børnepasningsorlov sættes op til dagpengeniveau eller  

 barselorloven forlænges til 52 uger, heraf 13 uger forbeholdt faderen til  

 barnet (bortset fra i tilfælde, hvor moderen er alene med barnet).
Tilbudene til børn skal have andet formål og indhold end blot pasning, så  

 dagtilbudene bliver et sted, hvor børnene udvikles, oplever og lærer.
For  

 alle tilbudene til børn gælder det, at det skal sikres, at kommunerne lever  

 op til pasningsgarantien uden forrringelse af kvaliteten af tilbudene.  

 Tilsvarende skal det sikres, at der uddannes det nødvendige antal pædagoger.
Ad 2. Unges ret til uddannelse og praktikplads Alle unge skal sikres ret til en uddannelse.
Dette forudsætter en  

 udbygning af kapaciteten i uddannelsessystemet ikke mindst på de videregående  

 uddannelser, en særskilt uddannelsesindsats for unge, der ikke ønsker en  

 teoretisk uddannelse, og tiltag, der sikrer flere praktikpladser.
Hertil skal  

 erhvervsvejlederfunktionen i folkeskolen og på de kommunale produktionsskoler  

 styrkes for at støtte de unge i det første valg af uddannelse og for bedre at  

 kunne følge op på den enkelte elev.
Det er vigtigt, at der samtidig sker en  

 bedre samordning af erhvervs-, uddannelses- og ungdomsvejledningen.
Ad 3. Ældres ret til hjemmehjælp samt ældre- eller plejebolig, hvis de  

 har behov herfor På en lang række områder er forholdene på ældreområdet i dag klart  

 utilfredsstillende.
Der er alt for mange eksempler på, at de ældre ikke kan  

 få den hjælp og støtte, som de har behov for.
Den voksende gruppe af ældre må  

 sikres en ordentlig service i form af pleje og omsorg for de, der har behov  

 for det, og tilbud om fortsat at være aktive i arbejds- og samfundslivet til  

 de, der måtte ønske det.
Alle ældre skal sikres grundlæggende rettigheder til  

 ordentlig hjemmehjælp og til plejebolig/ældrebolig eller døgnhjemmepleje, når  

 ønsket og behovet er til stede.
Herudover skal de ældres retssikkerhed  

 styrkes ved at indføre ankeadgang på hjemmehjælpsområdet.
Med et stigende antal ældre er det nødvendigt med en øget bemanding i  

 hjemmeplejen.
Derfor må ældreområdet tilføres flere fuldtidsansatte.
De  

 ekstra stillinger skal bruges til at lukke hullerne i hjemmeplejen, til at  

 sikre en bedre pleje af demente, stærkt fysisk plejekrævende og psykisk syge  

 og til ansættelse i de nye ældrecentre/ældreboliger.
Egnede boliger for ældre er en mangelvare, hvilket betyder, at alt for  

 mange er bundet til en uhensigtsmæssig bolig.
De ældre skal have friheden til  

 at vælge, om de ønsker at blive i eget hjem eller de ønsker en plejehjems-  

 eller ældreboligplads.
Der skal over en årrække etableres tilstrækkeligt med  

 ældreegnede boliger.
De ældres retsstilling på hjemmehjælpsområdet skal styrkes ved at indføre  

 ankeadgang.
Reglerne på hjemmehjælpsområdet er forskellige fra kommune til  

 kommune, de er svært gennemskuelige og ikke tilpasset den enkelte ældres  

 behov og ønsker.
Den ældre skal i højere grad have indflydelse på, hvad der  

 skal gøres hjemme, og hvornår det skal gøres, og den ældre skal have mulighed  

 for at anke afgørelser.
Det nuværende system med klageråd på  

 hjemmehjælpsområdet giver den ældre mulighed for at klage over for ringe  

 behandling.
Med indførelsen af et ankesystem, som man kender det fra andre  

 betydningsfulde samfundsområder, ville den enkelte ældre stå langt stærkere.
Ad 4. Ret til ordentlig behandling i sundhedssystemet og på  

 sygehusene.
Plan for begrænsning af ventelisterne En fundamental rettighed for borgerne er retten til hurtig og kompetent  

 behandling ved sygdom.
Der er i sundhedssystemet ventetider på behandling af  

 en række sygdomme.
Ventetiderne skyldes en række forskillige faktorer,  

 herunder mangel på ressourcer, dårlig planlægning, forkerte  

 ressourceprioriteringer, en teknologisk udvikling, som muliggør stadig mere  

 raffinerede behandlinger m.m.
Der findes ingen enkel opskrift på afvikling af  

 ventelisteproblematikken i sundhedssystemet, og SF foregiver ikke at kunne  

 løse dette problem med en snuptagsløsning.
Dertil kommer, at problemerne i  

 sundhedssektoren ikke udelukkende er et spørgsmål om ventetider på  

 forskellige behandlinger og operationer.
Det er lige så meget et spørgsmål om  

 forebyggelse og den almene sundhedstilstand i befolkningen.
Men borgerne skal  

 have ret til ordentlig besked om ventetider, og der må i videst muligt omfang  

 fastsættes forskellige maksimale ventetider bestemt af sygdommens og  

 behandlingens art.
Der skal være ret til hurtige forundersøgelser, og det  

 skal fremgå klart, hvor lang ventetid der må påregnes, og hvilke kriterier  

 der bruges ved visitering til behandling.
Efter endt behandling skal der være en frist for, hvor længe  

 færdigbehandlede patienter må vente på at blive udskrevet.
I dag ligger der  

 mange færdigbehandlede patienter, der ikke kan udskrives, fordi der ikke er  

 nogen plejehjemsplads, beskyttet bolig eller døgnpleje at udskrive til.
Ad 5. Rettigheder for psykisk og fysisk handicappede Der er brug for, at fysisk og psykisk handicappedes retsstilling  

 forbedres.
Der er brug for såvel konkrete og præcise forslag til forbedring  

 af handicappedes vilkår og rettigheder som mere procesorienterede forslag;  

 f.eks. et krav om, at kommunerne udarbejder handicappolitiske planer, der gør  

 status over og redegør for målsætninger på det handicappolitiske område.
Ad 6. Ret til relevante tilbud for narkomaner og andre misbrugere Vilkårene for afvænning af narkomaner ser dårlige ud i øjeblikket.  

 Amternes overtagelse af visitationen af metadonbehandling har skabt lange  

 ventelister og kaotiske forhold.
Tilsvarende er der lang ventetid for stoffri  

 behandling.
Men også de allerdårligst stillede må have ret til ordentlig  

 behandling af samfundet.
Der skal derfor stilles krav til de relevante  

 myndigheder om ordentlige behandlingstilbud.
Skriftlig fremsættelse Holger K.
Nielsen (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om borgernes rettigheder.
(Beslutningsforslag nr.
B 113).
 Jeg henviser i øvrigt til de bemærkninger, der ledsager  

 beslutningsforslaget, og anbefaler det til Tingets velvillige behandling.
