Bekendtgørelse om opgørelse af bruttodriftsindtægter, bruttoomkostninger samt fradrag i forbindelse med regulering af statstilskuddet vedrørende kommunale parkeringsindtægter I medfør af § 2, stk. 3, og § 3 i lov nr. 592 af 14. juni 2011 om nedsættelse af statstilskuddet til kommuner ved forhøjelser af kommunale parkeringsindtægter fastsættes:
Kapitel 1 Anvendelsesområde § 1. Bekendtgørelsen finder anvendelse ved opgørelse af bruttodriftsindtægter og bruttoomkostninger fra betalingsparkering, jf. § 2, stk. 3, i lov om nedsættelse af statstilskuddet til kommuner ved forhøjelser af kommunale parkeringsindtægter.
 § 2. Bekendtgørelsen finder ligeledes anvendelse for opgørelsen af fradraget efter § 3 i samme lov.
Kapitel 2 Opgørelse af bruttodriftsindtægter § 3. Opgørelsen af bruttodriftsindtægter omfatter samtlige indtægter, der i året tilfalder kommunen, som følge af at bilister betaler for at parkere på en offentlig parkeringsplads, som for eksempel parkeringsbilletter, beboerlicenser, lånebilslicenser, erhvervslicenser og skrabebilletter.
 Stk. 2. I opgørelsen indregnes også de årlige lejeindtægter som følge af udlejning af kommunale parkeringspladser og -anlæg.
 Stk. 3. Afgifter, som bilister betaler for at have parkeret ulovligt eller ikke at have købt en parkeringsbillet, indgår ikke i opgørelsen.
Kapitel 3 Opgørelse af bruttoomkostninger § 4. Opgørelsen af bruttoomkostninger omfatter:
 1) Årlige udgifter, der er direkte forbundet med driften af parkeringspladser og -anlæg (inkl. henvisningsanlæg), som for eksempel løn-, reparations- og vedligeholdelsesudgifter, jf. dog stk. 2, 3 og 4.
 2) Årlige indirekte udgifter, der entydigt kan henføres til driften af parkeringspladser og -anlæg, eksempelvis lokale- og kontorudgifter, IT-udgifter og udgifter til administration.
3) Årlige forrentninger og afskrivninger af anlægskapital vedrørende parkeringsanlæg.
Definitionen af anlægskapital følger reglerne angående anlægsaktiver i kapitel 8 i budget- og regnskabssystem for kommuner, der er bilag til bekendtgørelse om kommunernes budget- og regnskabsvæsen, revision mv.
 4) Årlige huslejeudgifter til parkeringsanlæg.
 Stk. 2. Såfremt en udgift efter stk. 1 vedrørende parkering ikke umiddelbart kan adskilles fra en udgift til andre arealer eller funktioner, fordeles den ved brug af en fordelingsnøgle eller et skøn, der kan dokumenteres.
 Stk. 3. Udgifter, der er forbundet med at opkræve afgifter, indregnes ikke.
 Stk. 4. Udgifter, der vedrører tilstødende arealer som for eksempel fortov, cykelsti eller vej, herunder almindelig vedligeholdelse, rengøring og snerydning, indregnes ikke.
Kapitel 4 Definition af parkeringspladser og -anlæg § 5. Ved parkeringspladser og -anlæg forstås særligt indrettede offentlige parkeringspladser og -anlæg, der er søgt indrettet, så pladsen/anlægget fremstår som en parkeringsmulighed.
 Stk. 2. Stk.1 omfatter parkeringspladser og -anlæg, som er etableret med henblik på anvendelse i en flerårig periode.
Kapitel 5 Forrentning og afskrivning af anlægskapital vedrørende parkeringsanlæg § 6. Årlige afskrivninger beregnes efter reglerne i kapitel 8 i budget- og regnskabssystem for kommuner, der er bilag til bekendtgørelse om kommunernes budget- og regnskabsvæsen, revision mv.
 § 7. Årlige forrentninger foretages på grundlag af den effektive daglige rente af en 10-årig statsobligation, som opgjort af Danmarks Nationalbank pr. 1. april i året før budgetåret.
Kapitel 6 Opgørelse af huslejeudgifter til parkeringsanlæg § 8. I opgørelsen af årets huslejeudgifter til parkeringsanlæg, jf. § 4, stk. 1, nr. 4, anvendes huslejeudgiften, som fremgår af lejekontrakten.
 § 9. I opgørelsen af årets huslejeudgifter til parkeringsanlæg, jf. § 4, stk. 1, nr. 4, kan indgå såvel leje af enkeltpladser som hele anlæg.
Kapitel 7 Opgørelsen af fradraget, som indgår i beregningen af nedsættelsen af statens tilskud til kommuner § 10. Der fastsættes et bundfradrag pr. indbygger på 15 kr. i 2011-niveau, som indgår i beregningen af fradraget efter § 3, nr. 2, i lov om nedsættelse af statstilskuddet til kommuner ved forhøjelser af kommunale parkeringsindtægter.
Bundfradraget reguleres med den forventede pris- og lønudvikling for den kommunale sektor.
 Stk. 2. De årlige omkostninger til forrentninger og afskrivninger efter § 3 og § 8 stk. 4-5, i lov om nedsættelse af statstilskuddet til kommuner ved forhøjelser af kommunale parkeringsindtægter, vedrører parkeringsanlæg, som kommunen har opført eller erhvervet efter 2007.
 Stk. 3. Forøgelsen af kommunens huslejeudgifter til parkeringsanlæg efter § 3 og § 8 stk. 4-5, i lov om nedsættelse af statstilskuddet til kommuner ved forhøjelser af kommunale parkeringsindtægter, udgør det beløb, hvormed den årlige huslejeudgift overstiger den årlige huslejeudgift i 2007, korrigeret for pris- og lønudviklingen.
Kapitel 8 Ikrafttræden § 11. Bekendtgørelsen træder i kraft den 1. december 2011 og har virkning for opgørelse af bruttodriftsindtægter, bruttoomkostninger samt fradrag i forbindelse med regulering af statstilskuddet vedrørende kommunale parkeringsindtægter fra og med regnskabsåret 2011.
