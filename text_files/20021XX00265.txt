Skriftlig fremsættelse (19. februar  

 2003) Kulturministeren Herved tillader jeg mig for Folketinget at  

 fremsætte:
 Forslag til Lov om ændring af lov om Statens  

 Kunstfond (Ophør af igangsætningsstipendier).
(Lovforslag nr.
L 161).
Hovedformålet med lovforslaget er at ophæve  

 ordningen med igangsætningsstipendier til yngre kunstnere.
Lovforslaget  

 rummer desuden en ændring af betegnelsen for det udvalg, der varetager  

 Kunstfondens støtte til kunst i det offentlige rum og udsmykning af  

 statens anlæg og bygninger mv.
 Igangsætningsstipendier til yngre kunstnere blev  

 vedtaget i 1997 med virkning fra finansåret 1998.  

 Igangsætningsstipendierne havde til formål at sikre yngre,  

 skabende kunstnere arbejdsro og mulighed for at hellige sig det kunstneriske  

 arbejde ved at sikre deres indkomstforhold.
Til forskel fra Kunstfondens øvrige  

 støtteordninger til skabende kunstnere har  

 igangsætningsordningen knyttet en række betingelser til  

 stipendiemodtagerens økonomiske situation.
Ordningen har som  

 følge heraf været vanskelig at administrere for såvel  

 modtagere som for Statens Kunstfond.
Der har desuden været en vigende  

 tendens i antallet af ansøgere siden 1998.
Kunstfondens øvrige støtteordninger til  

 skabende kunstnere tildeles alene ud fra en vurdering af kvaliteten af den  

 kunstneriske produktion og det kunstneriske talent.
I forlængelse heraf  

 er det klart, at der i lovgrundlaget for Kunstfonden fortsat vil være  

 hjemmel til og mulighed for at prioritere yngre, skabende kunstnere, hvis de  

 har det fornødne kunstneriske talent.
På finansloven for 2002 blev bevillingen til  

 ordningen nulstillet.
Der er heller ikke på finansloven for 2003 afsat  

 midler til ordningen.
En del af Kunstfondens midler anvendes til afholdelse af  

 udgifter til billedkunstnerisk udsmykning af statens bygninger og anlæg  

 samt ydelse af tilskud til udsmykning af kommunale bygninger eller andre for  

 offentligheden eller videre kredse tilgængelige bygninger og  

 anlæg.
Denne opgave varetages af Kunstfondens nuværende  

 udsmykningsudvalg.
Kunstfonden finder, at denne betegnelse ikke længere  

 svarer til nutidens opfattelse af arbejdet med billedkunst i arkitektoniske  

 eller landskabelige rum.
Udvalget foreslås derfor omdøbt til  

 Statens Kunstfonds "udvalg for kunst i det offentlige rum".
 Idet jeg i øvrigt henviser til lovforslaget med  

 bemærkninger, skal jeg anbefale lovforslaget til Folketingets hurtige  

 og velvillige behandling.
