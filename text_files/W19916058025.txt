 Et medlem, der ophørte i fast stilling på et sygehus i Norge den 28.
 juli 1990, tilmeldte sig Folkeregistret i Danmark den 1. august 1990.  

 Den 4. og 5. august 1990 havde medlemmet to vagter, og hun afholdt ferie i  

 Norge i tiden 11. - 31. august 1990.
 Medlemmet vendte tilbage til Danmark den 1. september 1990 og  

 påbegyndte arbejde den 3. september 1990. Den 26. september 1990 modtog  

 kassen meddelelse om bopælsændring, (samme dag som 8 ugers fristen udløb  

 regnet fra folkeregistertilmeldingen).
 Den 3. oktober 1990 modtog kassen anmodning om optagelse med bevarelse  

 af anciennitet fra arbejdet i Norge.
 Ankenævnet fandt, at medlemmet ved sin tilbageflytning til Danmark i  

 efteråret 1990 kunne medregne sine forsikringsperioder fra ophold i Norge,  

 idet 8 ugers fristen efter omstændighederne kunne anses for at være  

 overholdt.
 Nævnet lagde til grund, at medlemmet tilmeldte sig Folkeregistret i  

 Danmark den 1. august 1990, men at hun udførte arbejde i Norge til den 5.  

 august 1990.
 Nævnet lagde endvidere vægt på, at medlemmet den 26. september 1990  

 meddelte kassen, at hun på ny ændrede bopæl til Danmark.
 Et medlem meddelte kassen, at hun ønskede at blive udmeldt pr. 4. januar  

 1990, da hun skulle påbegynde arbejde i Norge den 5. januar 1990.
Kassen sendte med skrivelse af 8. januar 1990  

 »overflytningsbevis« og informerede ved samme lejlighed om  

 indbetaling af bidrag til det norske Folketrygden.
Kassen redegjorde samtidig  

 for betingelserne for genoptagelse i kassen ved hjemkomst efter arbejde i  

 Norge.
 Den 28. juli 1990 ophørte medlemmet i sin faste stilling på et sygehus, og  

 hun havde herefter to vagter henholdsvis den 4. og 5. august 1990. Efter  

 arbejdsophøret holdt medlemmet ferie i Norge i perioden 11. -31. august 1990.
 Den 1. august 1990 tilmeldte medlemmet sig folkeregisteret i Danmark, og  

 den 26. september 1990 modtog kassen meddelelse om ændring af bopæl fra  

 medlemmet.
Medlemmet kontaktede kassen telefonisk den 27. september 1990 med henblik  

 på at blive optaget i kassen igen.
Samme dag sendte kassen optagelsesblanket  

 til medlemmet og modtog denne retur den 3. oktober 1990. Med anmodningen om  

 optagelse i kassen fulgte oplysning fra medlemmet om, at hun pr. 3. september  

 1990 var påbegyndt fuldtidsarbejde.
 Kassen gav medlemmet afslag på ansøgning om optagelse i kassen i henhold  

 til reglerne i Nordisk overenskomst grundet overskridelse af 8 ugers fristen.
 I anken til Direktoratet for Arbejdsløshedsforsikringen anførte medlemmet,  

 at hun var hjemkommet fra Norge den 1. september 1990, og at hun ikke ved  

 brevet af 8. januar 1990 fra kassen var blevet gjort bekendt med, at 8 ugers  

 fristen regnes fra datoen for tilmelding i folkeregisteret i Danmark.  

 Endvidere påpegede hun, at der kun var tale om en dags overskridelse af  

 fristen.
 Ved oversendelse af medlemmets anke til direktoratet anførte kassen, at  

 »da medlemmet er tilmeldt folkeregisteret i Danmark den 1. august 1990,  

 anser kassen hende for frameldt folkeregisteret i Norge den 31. juli 1990,  

 hvorfor 8 ugers fristen beregnes fra denne dato og således er udløbet den 25.  

 september 1990«, hvilket var 2 dage inden kassen bliver kontaktet af  

 medlemmet med henblik på overflytning.
 Direktoratet tiltrådte kassens afgørelse om, at medlemmet ikke kan  

 medregne sine forsikringsperioder fra Norge, da 8 ugers fristen for anmodning  

 om optagelse i kassen i Nordisk overenskomst, artikel 8, stk. 1, litra a, var  

 overskredet.
 Direktoratet begrunder afgørelsen med, at fristen regnes fra det  

 tidspunkt, hvor medlemmet ifølge de danske regler om folkeregistrering anses  

 for at være flyttet til Danmark, nemlig den 1. august 1990, uanset at  

 medlemmet opholder sig i Norge til den 31. august 1990.
 Medlemmet anførte i sin klage til ankenævnet, at kassen ved brevet af 8.  

 januar 1990 burde have gjort hende bekendt med, at fristen for overflytning  

 af forsikring regnes fra datoen for flytning af folkeregisteradresse.
 Endvidere fandt medlemmet, at man ved afgørelsen burde tage hensyn til, at  

 hun, hvis hun ikke havde flyttet folkeregisteradresse, da hun flyttede til  

 Norge, ikke ville være havnet i denne situation.
Direktoratet fastholdt sin afgørelse, idet direktoratet samtidig påpegede,  

 at der var tale om en fristoverskridelse på en uge og ikke en dag, som anført  

 af medlemmet i klageskrivelsen.
Dette begrundes med, at fristen udløb den 26.  

 september 1990, og at kassen først modtog medlemmets skriftlige anmodning om  

 optagelse den 3. oktober 1990.
 Direktoratet anførte endvidere, at medlemmet ikke kunne påberåbe sig  

 mangelfuld vejledning fra kassens side til at opnå en ret til dagpenge, der  

 ikke er hjemlet i arbejdsløshedsforsikringsloven.
 Ankenævnet fandt, at medlemmet ved sin tilbageflytning til Danmark i  

 efteråret 1990 kunne medregne sine forsikringsperioder fra ophold i Norge,  

 idet 8 ugers fristen i artikel 8, stk. 1, litra a, i Nordisk Overenskomst af  

 12. november 1985 efter omstændighederne kunne anses for at være overholdt.
 Ankenævnet lagde herved til grund, at medlemmet tilmeldte sig  

 Folkeregistret i Danmark den 1. august 1990, men at hun udførte arbejde i  

 Norge til den 5. august 1990.
 Nævnet lagde endvidere vægt på, at medlemmet den 26. september 1990  

 meddelte kassen, at hun på ny ændrede bopæl til Danmark.
 Ankenævnet ændrede således Direktoratet for Arbejdsløshedsforsikringens  

 afgørelse.
