Skriftlig fremsættelse (24. november 2011) Miljøministeren (Ida Auken) Herved tillader jeg mig for Folketinget at fremsætte:
Forslag til lov om ændring af lov om landinspektørvirksomhed (Landinspektørvirksomheder som partnerselskaber og holdingselskaber samt sammensætning af Landinspektørnævnet m.v.) (Lovforslag nr.
L 42) Formålet med lovforslaget er at gøre vilkårene for at drive landinspektørvirksomhed tidssvarende ved at tillade, at landinspektører kan drive virksomhed under samme selskabsformer som andre liberale erhverv som for eksempel advokater og revisorer.
I dag kan landinspektørvirksomheder alene drives som enkeltmandsvirksomhed, i et fællesskab af praktiserende landinspektører eller som et landinspektørselskab, der skal være enten et aktie- eller anpartsselskab.
Inden for andre liberale erhverv, som kan sidestilles med landinspektørerhvervet - som for eksempel revisorer og advokater  er det i dag muligt at oprette partnerselskaber og at have holdingselskaber.
Disse selskabsformer vil kunne lette mulighederne for generationsskifte og for udvikling af landinspektørvirksomhederne og således styrke de generelle rammevilkår for branchen.
Det foreslås derfor, at også landinspektørselskaber skal kunne være partnerselskaber og holdingselskaber.
 Herudover foreslås enkelte ændringer af landinspektørlovens bestemmelser om Landinspektørnævnet, der er et disciplinærnævn.
Det foreslås således, at det i loven fastsættes, at nævnets formand skal være landsdommer, således som det i praksis har været tilfældet siden nævnets oprettelse i 1963. Endvidere foreslås, at fristen for at klage til Landinspektørnævnet forlænges fra 6 måneder til 1 år, idet det i flere tilfælde har vist sig at være vanskeligt for klagerne at overholde den nugældende frist.
Endelig foreslås en forenkling af sanktionerne, som Landinspektørnævnet kan tildele en landinspektør.
Det bemærkes, at tilsvarende ændringer er foretaget for Advokatnævnet, der ligeledes er et disciplinærnævn.
 Det er målet, at lovændringen kan træde i kraft den 1. april 2012.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
