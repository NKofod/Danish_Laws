Skriftlig fremsættelse (10. november  

 2000) Skatteministeren (Ole Stavad):
 Herved tillader jeg mig for Folketinget at  

 fremsætte:
 Forslag til lov om ændring af  

 selskabsskatteloven. (Udbytte til selskaber i ikke-EU-lande uden  

 dobbeltbeskatningsoverenskomst med Danmark).
(Lovforslag nr.
L 99).
 Forslaget har som formål at imødegå, at  

 danske holdingselskaber etableres for at omgå andre landes  

 skatteregler.
 Forslaget går ud på at indføre en  

 kildeskat på 25 pct. af udbytter, som et dansk selskab udlodder til  

 dets udenlandske moderselskab, hvis dette selskab er hjemmehørende i  

 en stat uden for EU, som Danmark ikke har en dobbeltbeskatningsoverenskomst  

 med.
 Efter de nuværende regler er der ingen dansk skat  

 på udbytter, som et dansk datterselskab udlodder til dets udenlandske  

 moderselskab, uanset hvor dette selskab er hjemmehørende.
Reglerne har imidlertid ført til etablering af  

 danske holdingselskaber, som alene skal omgå andre landes skatter.
En  

 koncern, som f.eks. består af et datterselskab i en anden EU-stat og et  

 moderselskab i et skattely-land uden dobbeltbeskatningsoverenskomster, kan  

 ofte undgå EU-statens udbytteskatter ved oprettelse af et dansk  

 holdingselskab.
Danske skatterådgivere har markedsført denne  

 mulighed i udlandet.
Andre lande, som beskatter udbytter fra selskaber i  

 disse lande til moderselskaber i skattely-lande, har derfor kritiseret de  

 danske regler.
Forslaget imødegår anvendelsen af danske  

 holdingselskaber til at omgå beskatning i andre lande.
Når  

 Danmark efter de foreslåede regler opkræver en skat på 25  

 pct., er der ikke længere fordel i at anvende danske holdingselskaber  

 for at omgå andre landes skatter af udbyttebetalinger til selskaber i  

 skattely-lande.
Langt størstedelen af udenlandsk kapital i danske  

 erhvervsvirksomheder ejes af selskaber i  andre EU-stater eller i stater, som  

 har en dobbeltbeskatningsoverenskomst med Danmark.  Lovforslaget vil ikke  

 få betydning for disse selskaber.
Det skal i den forbindelse  

 nævnes, at Danmark har dobbeltbeskatningsoverenskomst med 58 lande uden  

 for EU.
 Et udenlandsk moderselskab, som har etableret et dansk  

 datterselskab som led i en international skattekonstruktion, og som omfattes  

 af forslaget, vil formentlig opgive det danske selskab.
Den foreslåede udbyttebeskatning vil således  

 kun omfatte få tilfælde.
Forslagets merprovenu  skønnes  

 derfor at være begrænset.
Det skønnes heller ikke at have  

 særlige administrative virkninger.
