Nr BR 70 Beretning over Forslag til folketingsbeslutning om ændring af lov om  

 varmeforsyning   

 Nr B 70 1986-87, 1. samling Afgivet af det energipolitiske udvalg Afgivet: 19870522 I.
Indledning Den 9. december 1986 fremsatte Poul Nielson (S) og Margrete Auken (SF) m.fl. forslag til folketingsbeslutning om ændring af lov om varmeforsyning.
1. behandling af forslaget fandt sted den 14. januar 1987, hvor forslaget henvistes til behandling i det energipolitiske udvalg.
Beslutningsforslaget er med enkelte ændringer en genfremsættelse af et i folketingsåret 1985-86 fremsat forslag (se Folketingstidende 1985-86, forhandlingerne sp. 12454 og tillæg A sp. 6341).
Forud herfor fremsatte energiministeren den 30. januar 1985 i overensstemmelse med revisionsbestemmelsen i lov om varmeforsyning fra 1979 forslag til ændring af lov om varmeforsyning (se Folketingstidende 1984-85, forhandlingerne sp. 5061, 5653, 10630 og 10673 samt tillæg A sp. 2557, tillæg B sp. 1531 og tillæg C sp.
503). Lovforslaget havde i det væsentlige til formål at ajourføre lovens planprocedure, efter at den fremskredne planlægning efter lovens kapital 3 var realiseret.
Udvalgsarbejdet førte ikke frem til nogen afklaring heraf, og endvidere blev der konstateret et behov for at vurdere de finansieringsmæssige forhold vedrørende etablering af kollektiv varmeforsyning forud for en revision af loven.
Resultatet af Folketingets behandling af lovforslaget blev derfor alene, at revisionsbestemmelsen i loven blev ophævet.
Det energipolitiske udvalgs betænkning over lovforslaget blev afgivet den 15. maj 1985.
II.
Udvalgets arbejde Udvalget har behandlet forslaget til folketingsbeslutning i en række møder og har herunder stillet spørgsmål til energiministeren, som denne har besvaret skriftligt.
 Udvalget har modtaget skriftlige og mundtlige henvendelser fra:
Amtsrådsforeningen i Danmark, Danske Elværkers Forening og Danske Fjernvarmeværkers Forening.
Et »flertal§ (Socialdemokratiets, Socialistisk Folkepartis, Det Radikale Venstres og Venstresocialisternes medlemmer af udvalget) bemærker, at energiministeren over for udvalget har oplyst, at der for tiden pågår en række undersøgelses- og forsøgsprojekter med henblik på at belyse de tekniske, styringsmæssige og økonomiske forudsætninger for at tilrettelægge energiproduktion og -forbrug på en bedre måde.
På baggrund heraf og i lyset af erfaringerne med de sidste to års energipolitiske tiltag finder flertallet, at der er behov for en overordnet vurdering af såvel lov om varmeforsyning som samspillet mellem denne lov, elforsyningsloven og lov om naturgasforsyning.
Flertallet forudsætter, at varmeplanlægningen videreføres i overensstemmelse med de hidtidige overordnede målsætninger, således som de er afspejlet i beslutningsforslaget.
Det vil i forbindelse hermed være nødvendigt inden for de områder, der er udlagt til kollektiv forsyning:
- at søge tilslutningen til de kollektive varmesystemer fremmet, - at vurdere konfliktfladerne mellem de forskellige opvarmningsformer, - at gennemgå forskellige styringsmuligheder m.v. med henblik på at sikre høj slutdækning af forskellige kundekategorier, herunder også erhvervskunder, - at analysere hvorledes man kan fremme udnyttelsen af overskudsvarme fra industrielle processer m.v. i forbindelse med fjernvarme, og - at søge energiforbruget nedbragt ved udvidet samproduktion af el og varme.
Flertallet finder endvidere, at man gennem valg af brændsler og forsyningsform må sikre en opprioritering af såvel miljøet som en aktiv indsats for besparelser i slutforbruget.
I forbindelse hermed skal flertallet fremhæve det el-besparelsesprojekt, som Energiministeriet forestår, og som har sin baggrund i aftalen mellem Socialdemokratiet og regeringen fra juni 1986 om udbygningen med decentral kraftvarme.
Formålet hermed er at gennemføre en forskning og afprøvning af en række ideer og forslag til mere vidtgående elbesparelser.
Flertallet forudsætter, at udvalget løbende bliver holdt underrettet om disse initiativer, og at der på basis af delrapporter vil kunne iværksættes nye elbesparelsestiltag.
Ligeledes har flertallet noteret, at energiministeren har oplyst, at han er indstillet på at pålægge elforsyningsvirksomhederne i forbindelse med deres årlige udbygningsplaner at redegøre for de elbesparende foranstaltninger, der gennemføres.
Specielt vedrørende elvarme ønsker flertallet at understrege nøvendigheden af, at elvarmen indpasses på en hensigtsmæssig måde i varmeplanlægningen.
Med dette sigte opfordrer flertallet energiministeren til i begyndelsen af næste folketingsår at fremlægge forslag med det udgangspunkt, at elvarme, medmindre særlige samfundsøkonomiske forhold taler imod, kun tillades i områder, hvor det er klargjort, at der ikke er grundlag for kollektiv varmeforsyning i form af fjernvarme, kraftvarme m.v.
eller naturgas.
Dog skal der som hidtil kunne dispenseres i særlige tilfælde, f.eks. for fritidshuse, eller hvor særlige bygningstekniske forhold taler herfor, ligesom brugere, der allerede har installeret elvarme, bør kunne stå frit med hensyn til ændring af varmesystemer.
Flertallet finder, at den praktiske konsekvens heraf vil være et klart stop for elvarme i områder, der allerede gennem varmeplanlægningen er udlagt til kollektiv varmeforsyning.
For så vidt angår de områder, der endnu ikke er færdigbehandlet i den kommunale varmeplanlægning, er det flertallets opfattelse, at der efter en gennemgang af omfanget og karakteren af disse områder bør etableres et moratorium for elvarme, således at mulighederne for kollektiv forsyning i de mindre by- og landsbysamfund bliver effektivt belyst.
Det er flertallets opfattelse, at en sådan fremgangsmåde er en nødvendig forudsætning for, at vurderingen af mulighederne for udnyttelsen af de forskellige former for vedvarende energi i disse områder får samme prioritering i praksis, som tilfældet har været det i de større byområder, når det drejede sig om kraftvarme og naturgas.
Uden et moratorium for elvarmen består der en risiko for, at grundlaget for gennemførelsen af kollektive varmeforsyningsprojekter i disse områder bliver udhulet.
Samtidig hermed fremlægges forslag - på baggrund af en belysning af mulighederne for og konsekvenserne af - til en intensiveret indsats for udnyttelse af den vedvarende energi og særlige støtteordninger til isoleringsforanstaltninger m.v. i områder, der ikke får kollektiv energiforsyning, eller hvor den definitive beslutning herom ikke kan træffes inden for en kortere periode.
Energiministeren har oplyst, at der for tiden gennemføres en omfattende samfundsmæssig vurdering af hensigtsmæssigheden af opførelsen af elopvarmede lavenergihuse i områder, der er udlagt til kollektiv forsyning.
Resultatet af denne undersøgelse skal indgå i det materiale, der forelægges udvalget vedrørende elvarme i kollektivt forsynede områder.
På grundlag heraf vil der kunne tages stilling til, hvorvidt den hidtidige praksis med hensyn til dispensation fra tilslutningspligt og elopvarmningsforbud for lavenergihuse bør opretholdes i områder med kollektiv varmeforsyning.
Et »mindretal§ (Det Konservative Folkepartis, Venstres, Centrum-Demokraternes og Kristeligt Folkepartis medlemmer af udvalget) vender sig imod et statsligt forbud mod elvarme.
Det vil være et centralt overformynderi rettet mod det lokale selvstyre, som hidtil har været det bærende grundlag for reguleringerne i varmeplanlægningen i Danmark.
Et så omfattende forbud vil ramme tilfældigt og vil især få konsekvenser i mindre byområder og landsbyer.
Beboerne i disse områder mister deres frie valgmuligheder, hvilket kan blive særdeles kostbart for den enkelte.
Beboerne uden for bysamfund med billig kollektiv varmeforsyning er i forvejen de, der i mange tilfælde er hårdest belastet af opvarmningsudgifterne.
Mindretallet finder det meget beklageligt, at et flertal på denne baggrund ønsker at gennemføre et så drastisk indgreb uden at det er tilstrækkelig belyst, hvilke konsekvenser det vil få for samfundet og den enkelte.
 P.u.v.
