Betænkning afgivet af Retsudvalget den 6. februar 2014 Betænkning over Forslag til lov om ændring af færdselsloven (Ændring af kravene til godkendelse som kørelærer) [af justitsministeren (Morten Bødskov)]:
1. Ændringsforslag Der er stillet 5 ændringsforslag til lovforslaget.
Enhedslistens medlemmer af udvalget har stillet ændringsforslag nr. 1 og 2. Justitsministeren har stillet ændringsforslag nr. 3-5.
2. Udvalgsarbejdet Lovforslaget blev fremsat den 27. november 2013 og var til 1. behandling den 10. december 2013. Lovforslaget blev efter 1. behandling henvist til behandling i Retsudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring.
Den 2. december 2013 sendte justitsministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra Dansk Kørelærerskole.
 Justitsministeren har over for udvalget kommenteret de skriftlige henvendelser til udvalget.
Deputationer Endvidere har Dansk Kørelærerskole mundtligt over for udvalget redegjort for sin holdning til lovforslaget.
Spørgsmål Udvalget har stillet 9 spørgsmål til justitsministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (S, DF, RV, SF og SIU) indstiller lovforslaget til vedtagelse med de af justitsministeren stillede ændringsforslag.
Flertallet vil stemme imod de under nr. 1 og 2 stillede ændringsforslag.
Et mindretal i udvalget (V og KF) indstiller lovforslaget til vedtagelse med de under nr. 1 og 3-5 stillede ændringsforslag.
Mindretallet vil stemme imod det under nr. 2 stillede ændringsforslag.
Et andet mindretal i udvalget (EL) indstiller lovforslaget til vedtagelse med de under nr. 1 og 2 stillede ændringsforslag.
Mindretallet vil stemme imod ændringsforslag nr. 3 og 4. Såfremt ændringsforslag nr. 2 ikke bliver vedtaget, vil mindretallet stemme for ændringsforslag nr. 5.
Et tredje mindretal i udvalget (LA) indstiller lovforslaget til forkastelse ved 3. behandling.
Mindretallet vil stemme for de af justitsministeren stillede ændringsforslag.
Socialdemokratiets, Radikale Venstres og Socialistisk Folkepartis medlemmer af udvalget bemærker, at færdselsloven ikke regulerer de forskellige kørekortkategorier, som derfor heller ikke er defineret i loven.
Disse forhold er i stedet detaljeret reguleret på bekendtgørelsesniveau.
Der er tale om regler af meget teknisk karakter.
S, RV og SF kan allerede af den grund ikke støtte det stillede ændringsforslag nr. 1.
Hertil kommer, at udvalget om revision af kørelæreruddannelsen har anbefalet, at det bør være et adgangskrav til kørelæreruddannelsen, at ansøgeren inden tilmeldingen har erhvervet kørekort til kategori A, B, C og C/E og erhvervskørekort til kategori B.
For så vidt angår personer, der ønsker at virke som storvognskørelærere, er det udvalgets anbefaling, at erhvervskørekortet skal være erhvervet til kategori D i stedet for kategori B.
Ved at betinge adgangen til kørelæreruddannelsen af, at ansøgeren forinden har bestået prøven til erhvervskørekort til enten kategori B eller D, sikres det, at ansøgeren besidder de fornødne kørefærdigheder, så aspiranten ikke risikerer at tage hele kørelæreruddannelsen forgæves, jf. også besvarelsen af spørgsmål nr. 4 vedrørende lovforslaget.
S, RV og SF kan på den baggrund ikke støtte, at man alene skal have erhvervet kørekort til erhvervsmæssig personbefordring til kategori B, således som der med ændringsforslag nr. 1 lægges op til.
 Venstres, Dansk Folkepartis, Det Konservative Folkepartis og Liberal Alliances medlemmer af udvalget er enige i Undervisningsministeriets vurdering i delrapporten fra udvalget om revision af kørelæreruddannelsen (oktober 2013), hvor der på side 34-35 bl.a. står:
»Udvalget bemærker, at der som udgangspunkt vil være fri adgang til at ansøge Rigspolitiet om godkendelse som udbyder af efteruddannelsen.
Kørelærerorganisationerne har i den forbindelse ytret bekymring for, at statslige udbydere kan udkonkurrere den private sektor.
Udvalget har på den baggrund rettet henvendelse til Undervisningsministeriet, som har oplyst, at ministeriet i henhold til § 10 i lov om arbejdsmarkedsuddannelser godkender nye arbejdsmarkedsuddannelser på baggrund af henvendelser fra efteruddannelsesudvalg.
På uddannelsesområder, hvor private initiativtagere allerede udbyder uddannelsesaktiviteter, kan udvalgene kun udvikle nye arbejdsmarkedsuddannelser, hvis væsentlige arbejdsmarkedspolitiske og uddannelsesmæssige hensyn taler for en statslig regulering af det pågældende område.
Godkendelse af certifikatuddannelser, hvis gennemførelse ifølge lovgivningen giver ret til udøvelse af et bestemt erhverv, forudsætter endvidere, at der overføres midler fra den relevante myndighed til Undervisningsministeriet i henhold til totalbalanceprincippet.
 På den baggrund vurderer Undervisningsministeriet, at det er tvivlsomt, om efteruddannelsen til kørelærere vil kunne blive oprettet som arbejdsmarkedsuddannelse.
 Udvalget bemærker for god ordens skyld, at der ikke er tale om, at retten til at udbyde efteruddannelse gøres eksklusiv for kørelærerorganisationerne.
Alle vil således som udgangspunkt på almindelige markedsvilkår kunne udbyde uddannelsen.
Det er imidlertid afgørende for udvalget, at efteruddannelsen er så effektfuld og givende for kursisterne som muligt, hvorfor der bør stilles særlige krav til udbydere og holdledere.« Inuit Ataqatigiit, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af et mindretal (EL), tiltrådt af et mindretal (V og KF):
 1) I den under nr. 1 foreslåede affattelse af § 66  affattes stk. 2  således:
»Stk. 2. For at påbegynde en godkendt kørelæreruddannelse skal vedkommende forinden have erhvervet førerret til kategori A (stor motorcykel), B (almindelig bil), C (stor lastbil), C/E (stor lastbil med stort påhængskøretøj) og til erhvervsmæssig personbefordring til kategori B.« [Kategorier, der skal være erhvervet førerret til for at påbegynde en godkendt kørelæreruddannelse] Af et mindretal (EL):
2) ) I den under nr. 1 foreslåede affattelse af § 66 ændres i stk. 3 »og godtgør i den forløbne periode at have gennemført obligatorisk efteruddannelse.« til: »og godtgør i den forløbne periode 1) jævnligt at have drevet teoretisk og praktisk undervisning som kørelærer og indstillet elever til prøve, 2) jævnligt at have drevet teoretisk og praktisk undervisning af kørelæreraspiranter og indstillet aspiranter til prøve eller 3) jævnligt at have virket som ledende køredommer i forsvaret eller som civil prøvesagkyndig i politiet.« [Ændring af kravene til fornyelse] Af justitsministeren, tiltrådt af et flertal (udvalget med undtagelse af EL):
 3) I den under nr. 1 foreslåede affattelse af § 66 affattes stk. 3 således:
»Stk. 3. Godkendelsen gælder i 5 år, dog højst så længe den pågældende har kørekort.
Godkendelsen kan fornyes, hvis indehaveren stadig opfylder betingelsen i stk. 1, nr. 7, i de seneste 2 år ikke har været frakendt førerretten ubetinget eller haft denne inddraget administrativt og godtgør i den forløbne periode at have gennemført obligatorisk efteruddannelse.« [Ændring af betingelserne for fornyelse af godkendelsen som kørelærer, således at kravet om, at indehaveren i de seneste 2 år ikke har været frakendt førerretten betinget, udgår] 4) I den under nr. 1 foreslåede affattelse af § 66 indsættes efter stk. 3 som nyt stykke:
»Stk. 4. Hvis indehaveren af en kørelærergodkendelse i de seneste 2 år forud for tidspunktet for fornyelse, jf. stk. 3, har været frakendt førerretten betinget, fornyes kørelærergodkendelsen, på vilkår af at kontrollerende køreprøve bestås, og at de øvrige vilkår, som fastsættes ved afgørelsen om frakendelse, overholdes.« Stk. 4 og 5 bliver herefter stk. 5 og 6.
[Ændrede betingelser for fornyelse af godkendelse som kørelærer, hvis indehaveren i de seneste 2 år forud for tidspunktet for fornyelse har været frakendt førerretten betinget] 5) I den under nr. 1 foreslåede affattelse af § 66 indsættes i stk. 5, der bliver stk. 6, som 2. pkt.:
»Justitsministeren kan endvidere fastsætte bestemmelser om dispensation fra de bestemmelser om fornyelse af kørelærergodkendelsen, der fastsættes i medfør af 1. pkt.« [Dispensationsmulighed] Bemærkninger Til nr. 1 Enhedslisten mener, at de stillede krav om erhvervelse af forskellige kørekort inden optagelsen på kørelæreruddannelsen er dækkende.
Derfor er der ingen grund til at udstyre ministeren med en bemyndigelse til at udstede regler.
Til nr. 2 Enhedslisten er af den opfattelse, at de gældende krav til fornyelse af kørelærergodkendelsen giver den bedste sikkerhed for, at kørelæreren har vedligeholdt sine faglige kompetencer.
Det, at man jævnligt har drevet teoretisk og praktisk undervisning og indstillet elever til køreprøve  og at dumpeprocenten for disse elever ikke skiller sig negativt ud  er det bedste bevis på, at kompetencerne er i orden.
Til nr. 3 Efter Justitsministeriets opfattelse bør det ikke være afgørende for spørgsmålet om fornyelse af en kørelærergodkendelse, om indehaveren af godkendelsen idømmes en betinget frakendelse af førerretten inden for de første 3 år af godkendelsesperioden på 5 år, eller om indehaveren idømmes en betinget frakendelse af førerretten inden for de sidste 2 år af godkendelsesperioden.
Det fremsatte forslag fører imidlertid til, at indehaveren af en kørelærergodkendelse, som inden for de første 3 år efter godkendelsen idømmes en betinget frakendelse af førerretten, kan fortsætte sin kørelærervirksomhed, når vedkommende har bestået en kontrollerende køreprøve m.v.
Det fremsatte lovforslag fører samtidig til, at indehaveren af en kørelærergodkendelse, som inden for de seneste 2 år idømmes en betinget frakendelse af førerretten  ud over at bestå den kontrollerende køreprøve m.v.  ikke kan få fornyet kørelærergodkendelsen, medmindre en ny kørelærerprøve bestås.
 Det afgørende bør imidlertid efter Justitsministeriets opfattelse alene være  uanset hvornår i godkendelsesperioden kørelæreren frakendes førerretten betinget  at kørelæreren har bestået en kontrollerende køreprøve m.v.
 Med ændringsforslaget foreslås lovforslagets § 1, nr. 1 (færdselslovens § 66, stk. 3), på den baggrund ændret, således at en betinget frakendelse af førerretten idømt inden for de seneste 2 år forud for fornyelsen ikke indebærer, at indehaveren skal bestå en ny kørelærerprøve for at få sin godkendelse som kørelærer fornyet.
Ændringsforslaget indebærer, at indehaveren af en kørelærergodkendelse, der f.eks. kort tid forud for fornyelsestidspunktet måtte blive frakendt førerretten betinget, ikke omfattes af betingelsen om at skulle bestå en ny kørelærerprøve for at få sin godkendelse fornyet.
Den pågældende kørelærer vil hermed få mulighed for at få sin godkendelse fornyet  og hermed få mulighed for at drive sin kørelærervirksomhed videre  alene på vilkår af, at den pågældende består den kontrollerende køreprøve m.v., jf. ændringsforslag nr. 4, inden den frist, som gælder herfor.
Derimod vil den, som inden for de seneste 2 år har været frakendt førerretten ubetinget eller har haft denne inddraget administrativt, den, som ikke kan godtgøre at have gennemført den obligatoriske efteruddannelse, og den, der har udvist et forhold omfattet af straffelovens § 78, stk. 2, ikke kunne få sin kørelærergodkendelse fornyet uden at bestå kørelærerprøven på ny.
Disse krav, der følger af lovforslagets § 1, nr. 1 (færdselslovens § 66, stk. 3), foreslås således ikke ændret med ændringsforslaget.
 Der henvises i øvrigt til besvarelsen af spørgsmål nr. 9 vedrørende lovforslaget og til ændringsforslag nr. 4 (forslag til ny bestemmelse i færdselslovens § 66, stk. 4) og bemærkningerne hertil.
Til nr. 4 Med den foreslåede nye bestemmelse i færdselslovens § 66, stk. 4, der knytter sig til ændringsforslag nr. 3, fastsættes det, under hvilke betingelser indehaveren af en kørelærergodkendelse, der inden for de seneste 2 år forud for tidspunktet for fornyelsen af vedkommendes kørelærergodkendelse frakendes førerretten betinget, kan få sin godkendelse fornyet.
Efter forslaget vil indehaveren af en kørelærergodkendelse i et sådant tilfælde  hvis vedkommende i øvrigt godtgør at have gennemført den obligatoriske efteruddannelse og ikke har udvist et forhold, der omfattes af straffelovens § 78, stk. 2  kunne få godkendelsen som kørelærer fornyet, på betingelse af at ansøgeren inden for den til enhver tid gældende tidsfrist herfor består en kontrollerende køreprøve, og at øvrige vilkår, som fastsættes ved afgørelsen om frakendelse, overholdes.
Fornyelse af kørelærergodkendelsen vil således generelt ske, på betingelse af at indehaveren efterlever de regler, der til enhver tid gælder ved betinget frakendelse af førerretten.
 En betinget frakendelse af førerretten medfører i dag, at føreren skal aflægge en kontrollerende køreprøve, inden 6 måneder efter at afgørelsen om frakendelse er endelig, jf. §§ 67-68 i bekendtgørelse nr. 12 af 10. januar 2013 om kørekort med senere ændringer (kørekortbekendtgørelsen). Er førerretten frakendt betinget som følge af spirituskørsel, skal føreren forinden have gennemført et kursus i alkohol og trafik (A/T-kursus). Hvis den kontrollerende køreprøve ikke bestås eller ikke aflægges inden tidsfristen, kan politiet straks inddrage førerretten, jf. kørekortbekendtgørelsens § 103, stk. 3.
Hensynet til ikke unødigt at gribe ind i en allerede etableret kørelærers adgang til fortsat at udøve sit erhverv gør sig ikke gældende ved førstegangsudstedelse af en godkendelse som kørelærer.
Med ændringsforslaget stilles der derfor alene forslag om at differentiere mellem virkningerne af betinget og ubetinget frakendelse i fornyelsessituationen.
For så vidt angår førstegangsudstedelse af en godkendelse som kørelærer, vil en betinget frakendelse af førerretten således fortsat medføre en 2-årig karensperiode, jf. lovforslagets § 1, nr. 1 (færdselslovens § 66, stk. 1, nr. 3), som ikke foreslås ændret.
 Der henvises i øvrigt til besvarelsen af spørgsmål nr. 9 vedrørende lovforslaget og til ændringsforslag nr. 3 (forslag til nyaffattelse af færdselslovens § 66, stk. 3) og bemærkningerne hertil.
Til nr. 5 Med ændringsforslaget stilles der forslag om, at justitsministeren bemyndiges til at fastsætte bestemmelse om, at der kan meddeles dispensation fra de bestemmelser om fornyelse af kørelærergodkendelsen, der kan fastsættes i medfør af forslaget til færdselslovens § 66, stk. 5, 1. pkt., der ikke med ændringsforslaget foreslås ændret, men som  som en konsekvens af ændringsforslag nr. 4  bliver § 66, stk. 6, 1. pkt.
 Formålet med ændringsforslaget er at sikre, at der i helt ekstraordinære tilfælde kan meddeles dispensation fra kravet om obligatorisk efteruddannelse, således at f.eks. den, der på grund af længerevarende sygdom ikke har haft mulighed for at gennemføre den obligatoriske efteruddannelse, inden den pågældendes godkendelse som kørelærer skal fornys, kan få godkendelsen fornyet, på betingelse af at den pågældende inden for en kortere frist gennemfører den obligatoriske efteruddannelse.
 Hvis den pågældende herefter ikke godtgør at have gennemført den obligatoriske efteruddannelse inden for den meddelte frist, bortfalder den pågældendes godkendelse som kørerlærer automatisk ved fristens udløb.
Trine Bramsen (S) Poul Andersen (S) Mette Reismann (S) Astrid Krag (S) Jeppe Bruus (S) Rasmus Prehn (S) Jeppe Mikkelsen (RV) Zenia Stampe (RV) Camilla Hersom (RV) Karina Lorentzen Dehnhardt (SF) fmd.
Pernille Vigsø Bagge (SF) Pernille Skipper (EL) Johanne Schmidt-Nielsen (EL) Henning Hyllested (EL) Doris Jakobsen (SIU) Kim Andersen (V) Preben Bang Henriksen (V) Inger Støjberg (V) Karen Jespersen (V) Jan E.
Jørgensen (V) Karsten Lauritzen (V) Kristian Pihl Lorentzen (V) Karsten Nonbo (V) Peter Skaarup (DF) Dennis Flydtkjær (DF) Pia Adelsteen (DF) Kim Christiansen (DF) Simon Emil Ammitzbøll (LA) Tom Behnke (KF) nfmd.
 Inuit Ataqatigiit, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 85 Bilagsnr.
