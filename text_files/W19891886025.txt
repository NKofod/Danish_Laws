 En skatteyder var anset for pligtig at svare særlig indkomstskat efter  

 ejendomsavancebeskatningsloven ved salg af et enfamilieshus med et grundareal  

 på 2.737 (m2). Det skyldtes, at ejendommen kunne udstykkes, og at  

 Statsskattedirektoratet ikke havde fundet, at der i medfør af  

 ejendomsavancebeskatningslovens § 8, stk. 1, nr. 3, kunne afgives erklæring  

 om, at udstykning ville medføre væsentlig værdiforringelse af restarealet  

 eller den bestående bebyggelse.
Landsskatteretten anså sig for berettiget til at efterprøve, om det  

 var med rette, at Statsskattedirektoratet ikke havde fundet, at der kunne  

 afgives den nævnte erklæring.
Retten stadfæstede ansættelsen, idet der bl.a.  

 blev lagt vægt på, at efter udstykning svarede den senere salgssum for  

 restejendommen - der omfattede et grundareal på 680 (m2) og det oprindelige  

 enfamilieshus - nogenlunde til denne dels beregnede andel af vurderingen for  

 hele ejendommen.
 A klagede for indkomståret 1986 over, at ligningskommissionen havde anset  

 ham for særlig indkomstskattepligtig af avance ved salg af fast ejendom.
 Det var oplyst, at klageren pr. 1. juli 1986 havde solgt en ejendom.  

 Ejendommen, der havde et grundareal på 2.737 (m2), havde været beboet af  

 klageren og dennes husstand i perioden fra november 1982 til juli 1986.
Under henvisning til, at ejendommens grundareal oversteg 1.400 (m2), havde  

 ligningsmyndigheden anset fortjenesten ved ejendomssalget for skattepligtig  

 efter reglerne i ejendomsavancebeskatningsloven.
Klagerens særlige indkomst  

 ved salget var herefter opgjort til 47.974 kr.
 Klageren havde gjort gældende, at fortjenesten ved salget var fritaget for  

 beskatning i medfør af ejendomsavancebeskatningslovens § 8, stk. 1, nr. 3,  

 idet udstykning af ejendommen ville medføre væsentlig værdiforringelse af  

 restarealet eller den bestående bebyggelse.
Ligningskommissionen havde til støtte for ansættelsen bl.a. oplyst, at der  

 ifølge Teknisk Forvaltning var givet tilladelse til udstykning i 1978, men  

 aldrig sket approbation i Landbrugsministeriet.
Statsskattedirektoratets  

 afdeling for vurdering af fast ejendom havde efter foretagen besigtigelse  

 meddelt klageren, at udstykning fra ejendommen af grund til selvstændig  

 bebyggelse ikke skønnedes at ville medføre en væsentlig værdiforringelse af  

 restejendommen med den bestående bebyggelse.
Der kunne derfor ikke gives  

 fritagelse for beskatning af fortjenesten ved salget af ejendommen.
På klagerens foranledning havde Statsskattedirektoratets afdeling for  

 vurdering af fast ejendom endvidere oplyst, at når udstykning ikke kunne  

 antages at medføre en væsentlig værdiforringelse af restejendommen eller  

 bebyggelsen, skyldtes det grundarealets rektangulære form og betydelige  

 størrelse, sammenholdt med bebyggelsens placering på grundens nordlige del og  

 dens i forhold til det samlede grundareal beherskede størrelse.
Der var  

 endvidere henset til, at adgang til restejendommen ville kunne etableres fra  

 den langs grundens vestside beliggende private fællesvej.
I den videre  

 korrespondance med Statsskattedirektoratet havde klageren hertil bemærket, at  

 der ikke var tale om et langstrakt grundstykke, hvor et frasalg af den ene  

 ende ikke havde betydning for restejendommen, men derimod om en grund, hvor  

 de 2 sider var lidt længere end de andre.
Huset var i øvrigt ikke placeret i  

 den ene ende af grunden, men derimod et lille stykke nord for grundens  

 midtpunkt.
Det var korrekt, at grunden var stor, men der måtte i den  

 forbindelse lægges større vægt på, at ejendommen fremtrådte som en helhed,  

 hvori indgik sø, skovbevoksning m.v.
Endelig havde klageren oplyst, at  

 køberen af ejendommen senere havde solgt huset med et grundareal på 680 (m2)  

 for et beløb, der kontantomregnet udgjorde ca. 600.000 kr.
På dette grundlag  

 havde klageren anmodet Statsskattedirektoratet om at genoptage sin tidligere  

 afgørelse.
Efter fornyet gennemgang af sagen havde Statsskattedirektoratets afdeling  

 for vurdering af fast ejendom udtalt, at man ikke fandt grundlag for at ændre  

 det efter besigtigelse af ejendommen afgivne værdiskøn.
Ejendommens  

 handelsværdi i udstykket stand skønnedes at ville overstige værdien af den  

 uudstykkede ejendom, hvorfor der ikke kunne fremkomme nogen væsentlig  

 værdiforringelse af restejendommen ved udstykning af grund(e) til selvstændig  

 bebyggelse.
Statsskattedirektoratets afdeling for vurdering af fast ejendom udtalte  

 til brug for Landsskatterettens behandling af sagen, at direktoratet skønnede  

 værdirelationerne på salgstidspunktet således, at ejendommen med det fulde  

 areal, men forudsat uudstykkelig, skønnedes at have en handelsværdi på  

 1.200.000 kr., hvoraf herlighedsværdi af overskydende areal med sø og  

 bevoksning skønnedes til 600.000 kr.
Da ejendommen rent faktisk kunne  

 udstykkes, ville nævnte herlighedsværdi ved en udstykning forsvinde, medens  

 der til gengæld optrådte en udstykningsværdi.
Da sidstnævnte - som de  

 efterfølgende handler også havde påvist det - skønnedes væsentligt at  

 overstige den tabte herlighedsværdi, kunne restejendommen ikke antages at  

 være undergået nogen værdiforringelse.
Klageren bemærkede hertil, at de 2 grunde, som Statsskattedirektoratet  

 antog, der kunne frastykkes, ikke kunne antages at have en værdi på 600.000  

 kr.
Udgifter ved udstykning, herunder til opfyldning af søen i den ene ende  

 af grunden, måtte imidlertid fragå, og herefter var udstykningsværdien mindre  

 end den tabte herlighedsværdi.
Efter Statsskattedirektoratets egen regel var  

 der således tale om en væsentlig værdiforringelse, når frasalgsprisen for  

 udstykkede grunde var mindre end eller ikke oversteg værdiforringelsen, her  

 600.000 kr.
Grundenes pris oversteg ikke dette beløb.
Klageren fandt  

 endvidere ikke, at videresalgsprisen i august 1987 på 1.600.000 kr. kunne  

 tillægges afgørende betydning, idet denne pris var meget høj, antagelig fordi  

 det var lykkedes køberen at opnå tilladelse til en meget intensiv udnyttelse  

 af grunden.
Der var således givet tilladelse til opførelse af 4 dobbelthuse  

 uden at nedrive den eksisterende bebyggelse.
Landsskatteretten bemærkede, at det var oplyst, at ejendommen ved 18. alm.  

 vurdering pr. 1. januar 1986 var ansat til en ejendomsværdi på 910.000 kr. og  

 en grundværdi på 406.800 kr.
Grundværdien var ansat efter  

 byggeretsværdiprincippet med en byggeretsværdi på 92.000 kr.
Efter det oplyste om grundens retlige udnyttelsesmuligheder burde  

 grundværdien ved nævnte vurdering efter rettens opfattelse være ansat med tre  

 byggeretsværdier eller til ca. 590.000 kr.
Ejendomsværdien ville - med samme  

 forskelsværdi som ved ansættelsen - herefter have udgjort 1.095.000 kr.
 Endvidere bemærkedes, at den senere frastykkede bolig med et grundareal på  

 680 (m2) efter prisforholdene ved 18. alm. vurdering pr. 1. januar 1986 kunne  

 værdiansættes således:
Da ovennævnte restejendom - trods en noget intensiv udnyttelse af det  

 frasolgte areal - var videresolgt i 1987 for 600.000 kr. kontant, eller blot  

 75.000 kr. lavere end ovenstående beregning, måtte Landsskatteretten være af  

 den opfattelse, at det var med rette, at Statsskattedirektoratet ikke havde  

 fundet, at betingelserne for at afgive erklæring i medfør af  

 ejendomsavancebeskatningslovens § 8, stk. 1, nr. 3, var til stede.
Da retten  

 i øvrigt ikke fandt grundlag for at tilsidesætte ligningskommissionens  

 opgørelse af den særlige indkomst, blev den påklagede ansættelse herefter  

 stadfæstet.
 LV 1988, H 2.1.5.2.
