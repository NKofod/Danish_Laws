Fremsat den 5. februar 2013 af Kristian Thulesen Dahl (DF), Søren Espersen (DF), Martin Henriksen (DF), Marie Krarup (DF), Lars Barfoed (KF), Mike Legarth (KF), Brian Mikkelsen (KF) og Per Stig Møller (KF) Forslag til folketingsbeslutning om en undersøgelse af muligheden for oprettelse af et partnerskab mellem Danmark og Grønland om udvikling af den grønlandske undergrund Folketinget pålægger regeringen at tage initiativ til drøftelser med Folketingets partier og Grønlands landsstyre (Naalakkersuisut) med henblik på at vurdere, hvordan den danske stat bedst kan bidrage til efterforskning og udvinding af råstoffer i den grønlandske undergrund  eventuelt gennem oprettelse af et dansk-grønlandsk selskab (»DONG II«).
Bemærkninger til forslaget Forslagsstillerne ønsker med dette initiativ at lægge op til et partnerskab mellem Danmark og Grønland i forhold til at efterforske og udvinde råstoffer i Grønland.
Forslaget anfægter ikke, at selvstyreloven fra 2009 giver Grønland retten til undergrunden, men har til hensigt at sikre, at arbejdet med råstoffer kan ske på en  for alle  betryggende måde.
Der har fra grønlandsk side været efterlyst et større dansk engagement i forhold til arbejdet med at udvinde råstoffer i Grønland og dermed udvikle det grønlandske samfund.
Forslaget her er et svar på dette.
En model kan være, at der oprettes et dansk-grønlandsk selskab (et »DONG II«), som får det overordnede ansvar for at understøtte det fælles arbejde.
Dette vil forhåbentlig kunne sikre den fornødne risikovillige kapital, der er nødvendigt for udviklingen af den grønlandske undergrund.
Vedtages forslaget, er regeringen forpligtet til at sætte forhandlinger i gang med Folketingets partier og med Grønlands landsstyre  forhandlinger, der forhåbentlig kan ende med fælles fodslag om en model til fordel for såvel Danmark som Grønland.
Hermed vil der også blive tilvejebragt et alternativ til den vej, som Grønland med storskalaloven er i gang med at betræde, og som bl.a. er baseret på, at investorer kan medbringe arbejdere som lønnes på særlige og  efter grønlandske forhold  mere ugunstige vilkår.
Endelig vil forslagsstillerne anerkende den betydning, som Grønland har grundet sin geografiske placering.
Det siger næsten sig selv, at dette rummer nogle særlige udfordringer med hensyn til den udvikling, der vil kunne finde sted de kommende årtier.
Forslagsstillerne ønsker at understrege, at også dette element gør det vigtigt, at hele rigsfællesskabet opretholder et stort engagement i den udvikling, en større udnyttelse af den grønlandske undergrund kan føre med sig.
Skriftlig fremsættelse Kristian Thulesen Dahl (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om en undersøgelse af muligheden for oprettelse af et partnerskab mellem Danmark og Grønland om udvikling af den grønlandske undergrund.
(Beslutningsforslag nr.
B 60) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
