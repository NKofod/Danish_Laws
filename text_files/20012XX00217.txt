Skriftlig fremsættelse (20. marts  

 2002) Undervisningsministeren Herved tillader jeg mig for Folketinget at  

 fremsætte:
 Forslag til lov om ændring af lov om vurdering af  

 udenlandske uddannelseskvalifikationer.
(Lovforslag nr.
L 176).
Lovforslaget fremsættes som led i regeringens ny  

 udlændingepolitik, hvorefter det lettere og hurtigere end i dag skal  

 afklares, hvilke kvalifikationer nytilkomne udlændinge har.
Det kan  

 bl.a. ske ved godkendelse af kvalifikationer i Center for Vurdering af  

 Udenlandske Uddannelser (CVUU).
Centret foretager i dag vejledende vurderinger af  

 udenlandske uddannelseskvalifikationer.
Med lovforslaget får centret  

 styrkede beføjelser og forpligtelser for at udnytte centrets faglige  

 viden og kompetence bedst muligt.
Efter lovforslaget bliver centrets vurderinger af  

 personers udenlandske uddannelseskvalifikationer bindende i en række  

 tilfælde.
Centrets vurderinger skal således  lægges til  

 grund for optagelse på offentligt anerkendte uddannelsesinstitutioner,  

 optagelse i arbejdsløshedskasser og myndigheders afgørelser om  

 ansættelse.
 Centrets vurderinger skal også lægges til  

 grund for afgørelser, som træffes af de faglige udvalg i  

 medfør af erhvervsuddannelsesloven § 57 eller  

 Landbrugsuddannelsesrådet i medfør af § 22, stk. 2, i lov om  

 landbrugsuddannelser, om afkortning af uddannelsestiden på grundlag af  

 ansøgning herom, såfremt ansøgningen er begrundet i  

 udenlandske kvalifikationer.
Efter lovforslaget skal centrets vurderinger af  

 udenlandske uddannelseskvalifikationer lægges til grund for  

 myndigheders afgørelser om adgang til udøvelse af lovregulerede  

 erhverv.
Lovforslaget angiver dog visse undtagelser fra pligten til at  

 høre centret.
Myndigheder kan også fritages helt eller delvist  

 fra den generelle pligt til at få centrets vurdering af  

 udannelseskvalifikationerne hos en person, der ansøger om adgang til  

 udøvelse af et lovreguleret erhverv.
Det gælder i  

 tilfælde, hvor det er godtgjort, at en myndighed har procedurer,  

 kriterier og en praksis, der i tilstrækkelig grad sikrer personer med  

 udenlandske uddannelseskvalifikationer anerkendelse af disse  

 kvalifikationer.
 Centrets vurderinger forbliver i øvrigt vejledende  

 i forhold til en uddannelsesinstitutions afgørelse om godskrivning af  

 udenlandske uddannelseskvalifikationer ind i en dansk uddannelse  (merit).
 Personer med udenlandske uddannelseskvalifikationer  

 får efter lovforslaget adgang til at klage over  

 uddannelsesinstitutioners afgørelser om merit til et nævn,  

 Kvalifikationsnævnet.
 Lovforslaget indeholder herudover flere andre  

 bestemmelser, der har til formål at lette vurdering og anerkendelse af  

 udenlandske kvalifikationer.
 Med vedtagelsen af lovforslaget gives samtykke til  

 ratifikation af Europarådets og UNESCO´s konvention af 11. april 1997  

 om anerkendelse af kvalifikationer vedrørende videregående  

 uddannelse i Europaregionen (Lissabon-konventionen).
 Idet jeg i øvrigt henviser til lovforslaget med  

 tilhørende bemærkninger, tillader jeg mig at anbefale  

 lovforslaget til hurtig og velvillig behandling i det høje Ting.
