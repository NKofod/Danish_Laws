En ansøger, der efter afslutning af studentereksamen i juni 1984  

 modtog uddannelsesstøtte indtil udgangen af juli 1984, og som ikke havde  

 udnyttet sine lånemuligheder i studieåret 1983/1984, fandtes ikke berettiget  

 til kontanthjælp efter bistandsloven i perioden indtil udgangen af juli 1984.  

 Den af socialudvalgeet ydede »overlevelseshjælp« fandtes med rette  

 at være gjort tilbagebetalingspligtig. (* 1) REDEGØRELSE FOR SAGEN:
En ansøger, der havde bestået studentereksamen i juni 1984, søgte den 25.  

 juni 1984 det sociale udvalg om kontanthjælp.
Ansøgeren havde i studietiden  

 været hjemmeboende, og hun havde modtaget uddannelsesstøtte (stipendium), der  

 under hensyn til forældrenes indtægt udgjorde 168 kr. månedlig indtil 1.  

 august 1984. Herudover havde hun indtil udgangen af februar 1984 haft en  

 arbejdsindtægt på 900 kr. månedlig.
 Umiddelbart efter eksamen var ansøgeren flyttet hjemmefra for at bo sammen  

 med en ven.
 Det sociale udvalg afslog at yde hjælp for tiden før 1. august 1984, men  

 besluttede dog at yde en begrænset hjælp med tilbagebetalingspligt under  

 henvisning til, at ansøgeren ikke havde udnyttet sine lånemuligheder efter  

 loven om Statens Uddannelsesstøtte.
 AFGØRELSEN, DER KLAGES OVER:
Amtsankenævnet pålagde socialudvalget at yde hjælp til ansøgeren efter  

 bistandslovens § 37 fra den 25. juni 1984 med et beløb svarende til maksimal  

 uddannelsesstøtte for en udeboende.
Udover dette beløb kunne der blive tale  

 om at yde hjælp til rimelige faste udgifter, herunder boligudgifter.
 Den indtægt, ansøgeren havde haft fra Statens Uddannelsesstøtte, skulle  

 fratrækkes efter reglerne indtægt.
 For en del af hjælpen, ansøgeren allerede havde modtaget, fik  

 socialudvalget pålagt at ophæve tilbagebetalingspligten, idet nævnet fandt,  

 at betingelserne for dette krav ikke var opfyldt.
 KLAGEN TIL ANKESTYRELSEN:
 Socialudvalget anførte, at ansøgeren måtte betragtes som  

 uddannelsessøgende indtil uddannelsesårets udløb den 31. juli 1984. Udvalget  

 anførte videre, at spørgsmålet om, hvorvidt hjælpen skulle ydes med  

 tilbagebetalingspligt, var af principiel betydning, idet der kunne være tale  

 om uforsvarlig økonomi i tilfælde, hvor en uddannelsessøgende får behov for  

 økonomisk hjælp efter uddannelsens faktiske afslutning, men inden  

 uddannelsesstøttens ophør, og ikke havde udnyttet sine muligheder for at  

 optage studielån.
 LOVGRUNDLAG:
 Bistandslovens § 37, § 26, stk. 1, nr. 1.
 ANKESTYRELSENS AFGØRELSE:
 Under hensyn til at ansøgeren var berettiget til uddannelsesstøtte indtil  

 udgangen af juli 1984, og under hensyn til at ansøgeren ikke havde udnyttet  

 sine lånemuligheder i uddannelsesåret 1983/1984, fandt ankestyrelsen, at det  

 sociale udvalg med rette havde afslået at yde pågældende sædvanlig hjælp  

 efter bistandsloven i perioden indtil udgangen af juli 1984.
 Ankestyrelsen fandt endvidere, at udvalget med rette kunne have krævet  

 tilbagebetaling af den hjælp, som blev bevilget af udvalget.
 Ankestyrelsen ændrede således amtsankenævnets afgørelse.
 Dette ville dog ikke medføre, at ansøgeren skulle tilbagebetale den  

 yderligere hjælp, som måtte være udbetalt til pågældende for perioden 25.  

 juni - 31. juli 1984 som følge af nævnets afgørelse.
(* 1) Se endvidere SM O-047-85, SM O-048-85, SM O-049-85 og SM O-050- 85.
