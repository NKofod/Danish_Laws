Bekendtgørelse om kontrolpunkter til søs I medfør af § 124 a, og § 130, stk. 2, i lov om fiskeri og fiskeopdræt (fiskeriloven), jf. lovbekendtgørelse nr. 261 af 21. marts 2019, som ændret ved lov nr. 844 af 10. maj 2021, fastsættes:
Anvendelsesområde § 1. Denne bekendtgørelse finder anvendelse på følgende fiskefartøjer i danske farvande:
1) danske fiskefartøjer, 2) EU-fiskefartøjer og 3) tredjelandsfartøjer.
Kontrol- og inspektionsforanstaltninger § 2. Fiskeristyrelsen kan som led i kontrol udpege fiskefartøjer til inspektion på en position til søs, som fastsættes af Fiskeristyrelsen.
Placering af kontrolpunkter til søs fastsættes af Fiskeristyrelsen i overensstemmelse med den konkrete situation og afhænger af fiskefartøjets og kontrolfartøjets geografiske placering på tidspunktet for udpegning til inspektion.
 Stk. 2. Fiskeristyrelsens fastsættelse af positioner til gennemførelse af kontrol til søs sker under hensyn til, at kontrollen kan gennemføres mindst muligt indgribende for det enkelte fartøj.
 Stk. 3. Fiskeristyrelsens fastsættelse af positioner til kontrol kan tage hensyn til, at dårlige vejrforhold kan nødvendiggøre kontrol i roligere farvand.
Kriterier for udvælgelse til kontrol § 3. Kontrolpunkter til søs kan benyttes som led i den almindelige kontrol for at sikre overholdelse af fiskerireglerne, herunder hvis fiskefartøjet:
1) ikke har overholdt sine forpligtelser med hensyn til registrering og rapportering af fangstdata eller fangstrelaterede data, herunder data fremsendt via satellitbaseret fartøjsovervågningssystem i forbindelse med farvandsskifte, 2) har fisket i et lukket område, 3) har fisket i en forbudsperiode, 4) har fisket uden at have en kvote, 5) har fisket direkte efter en bestand, som der er indført fiskeristop eller fiskeriforbud for, eller 6) Fiskeristyrelsen har konstateret at der er nedsat eller ingen sendefrekvens for AIS (automatisk identifikationssystem), mens det har foretaget fiskeri i danske farvande.
Kontrolbestemmelser § 4. Føreren af et fiskefartøj skal sejle hen imod kontrolpunktet til søs, når Fiskeristyrelsen giver påbud herom med henblik på kontrol.
Strafbestemmelser og ikrafttræden § 5. Med bøde straffes den, der 1) overtræder eller forsøger at overtræde bestemmelserne i denne bekendtgørelse, 2) forsøger at overtræde eller undlader at efterkomme et påbud meddelt i henhold til bekendtgørelsen, eller 3) afgiver eller forsøger at afgive urigtige eller vildledende oplysninger eller fortier eller forsøger at fortie oplysninger, som afkræves efter bekendtgørelsen.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 6. Bekendtgørelsen træder i kraft den 1. juli 2021.
