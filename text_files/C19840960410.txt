(Til samtlige kommunalbestyrelser og  

 CF-kommissionen for Storkøbenhavn) Civilforsvarsstyrelsen har ladet Kammeradvokaten udtale sig om det  

 erstatningsansvar, der kan pådrages, såfremt uvedkommende personer ved  

 indtrængen på øvelsesanlæg kommer til skade.
 Til orientering vedlægges Kammeradvokatens responsum af 14. maj 1984,  

 hvoraf det fremgår, at den sikreste måde at undgå et erstatningsansvar  

 naturligvis vil være at indhegne øvelsesanlæg, men at erstatningsansvaret  

 næppe vil kunne pådrages overfor uvedkommende personer, der kommer til skade  

 ved færdsel på øvelsesanlægget, hvis der foretages en passende skiltning  

 langs øvelsesanlægget grænser om, at adgang er forbudt og tilkendegivelse af,  

 at færdsel på området kan være forbundet med fare.
 De med hegningen og/eller skiltningen forbundne udgifter vil påhvile  

 kommunen som ejere af øvelsesanlæggene.
 P.D.V.
 E.B.
Lahn Høyer Bilag I skrivelse af 31. august 1983 har civilforsvarsstyrelsen udbedt sig min  

 udtalelse om, hvilke krav der kan stilles til skiltning og eventuel  

 indhegning af civilforsvarets øvelsespladser for at undgå erstatningsansvar,  

 såfremt uvedkommende personer ved indtrængen på øvelsespladsen kommer til  

 skade.
Civilforsvarsstyrelsen har oplyst, at øvelsesområderne er meget store og  

 ved anlæggelsen lå fjernt fra bebyggede områder.
Imidlertid har udviklingen  

 medført, at bymæssig bebyggelse er rykket nærmere. Øvelsespladserne er ikke  

 indhegnede, men der er ved adgangsvejene og i et vist omfang i terrænet  

 anbragt skilte med forbud mod at uvedkommende færdes i området.
Der er ikke  

 hidtil forekommet uheld, ved at børn er trængt ind på øvelsespladserne.
På en  

 del af området foretager civilforsvaret redningsøvelser i bymæssig  

 bebyggelse, og der er med dette formål opført nogle bygninger.
Nogle af disse  

 bygninger fremtræder som udbombede og nedbrændte huse.
Civilforsvarsstyrelsen  

 mener, at disse områder måske kan virke særligt tiltrækkende på børn, som kan  

 komme til skade ved at lege der.
Om området er farligt kan diskuteres, men  

 der er påbudt brug af sikkerhedshjælm i området.
Spørgsmålet om, hvorvidt ejeren af en ejendom kan ifalde erstatning, ved,  

 at uvedkommende trænger ind på området og kommer til skade, har foreligget i  

 Højesterets dom i U 1981 s. 630 om et barns tilskadekomst ved, at et betonrør  

 under barnets leg med andre børn faldt ned over det.
Betonrøret var anbragt  

 på et kommunalt areal, der grænsede umiddelbart op til parcelhuskvarterer, og  

 det pågældende rør var efterladt, da området blev kloakeret.
Røret kunne ikke  

 let bringes til at vælte.
Det fremgår af dommen, at pladsen var tilgængelig  

 for almindelig færdsel, idet der ikke var hegn, afspærringer eller  

 forbudstavler.
Erstatningskrav var rejst såvel mod kommunen som mod de andre  

 børn.
Kommunen blev frifundet, da anbringelsen af rørene som sket ikke blev  

 fundet uforsvarlig, selv om det i dommen udtales, at der måtte antages at  

 pladsen i et ikke helt ubetydeligt omfang havde været benyttet til færdsel og  

 leg, Hvilket kommunen havde måtte indse som en ikke helt fjern mulighed.
Andre domme af tilsvarende relevans for spørgsmål i denne sag ses så vidt  

 ikke at foreligge, men retspraksis indeholder adskillige eksempler på  

 tilfælde, hvor der er blevet pålagt ejeren af en ejendom erstatningsansvar  

 ved, at børn fra naboejendommene er kommet til skade i landbrugsmaskiner.
I  

 disse tilfælde har børnene imidlertid haft gårdejerens tilladelse til at  

 opholde sig på ejendommen og det er klart, at ejeren da har en betydelig  

 omsorgspligt.
Noget videre går Højesterets dom i U 1953 s. 259, hvor en  

 4-årig dreng blev tilkendt fuld erstatning ved, at en slibemaskine, der var  

 henstillet i en port, under drengens leg med andre børn, faldt ned over ham.  

 Der var adgang til porten fra gaden og maskinens ejer, der drev virksomhed i  

 gården, vidste, at børn ofte legede i porten.
Ejeren havde dog ingen viden  

 om, at der på det pågældende tidspunkt befandt sig børn i porten og havde  

 således ikke mulighed for at give nogen advarsel.
I modsat retning går Østre  

 Landsrets dom i U 1930 s. 376, der frifandt en værkstedsejer i et tilfælde,  

 hvor en besøgende uden ejerens vidende var fulgt efter ham ind i værkstedet  

 og kom til skade.
Det udtales i dommen, at det forhold, at en beskytter til  

 en maskine ved den pågældende lejlighed ikke var benyttet, ikke kunne  

 påberåbes af en person, der indfandt sig i værkstedslokalet på en så  

 tilfældig måde som i dette tilfælde.
Denne dom er næppe udtryk for  

 retspraksis i dag.
 Om de nævnte og lignende domme henvises jeg til fremstillingen hos Gomard:  

 Børns Erstatningsansvar, side 86-87 og Jørgen Trolle: Risiko og Skyld, 2.  

 udgave, 1969, side 178-80.
Med udgangspunkt i de nævnte domme kan det konkluderes, at det ikke kan  

 udelukkes, at ejeren af en ejendom pålægges erstatning i et tilfælde, hvor  

 den skadelidte uden hans tilladelse er trængt ind på ejendommen.
Hvornår  

 erstatningensansvaret pålægges afhænger af en vurdering af, om situationen  

 efter en samlet bedømmelse kan betragtes som uforsvarlig fra grundejerens  

 side.
I denne bedømmelse vil indgå farligheden af indretningen, kendeligheden  

 heraf, formentlig også af, om indretningen tjener et fornuftigt formål eller  

 ej, om området er afgrænset eller advarselsskilte opsat, om færdsel eller leg  

 finder sted eller må antages at finde sted på området, ejendommens  

 beliggenhed m.v.
Jeg kan også henvise til, at ifølge bygningsreglement 1982 § 2.1.2. stk.  

 7, skal der på parcelhusgrunde med private svømmebassiner, foretages  

 indhegning med selvlukkende låge; ved udlejningsbyggeri o.l. skal  

 bygningsmyndigheden efter en konkret bedømmelse godkende  

 sikringsforanstaltninger i relation til svømmebassiner.
Ifølge vejledningen  

 til byggerireglementet skyldes reglen, der allerede fandtes i  

 bygningsreglementet af 1977, en henvendelse fra sundhedsstyrelsen, der har  

 gjort byggestyrelsen opmærksom på, at der i de seneste år er sket et par  

 drukneulykker i private udendørs svømmebassiner.
 Bygningsreglementets bestemmelser giver ikke udtryk for, at ejeren før  

 påbudsreglen om indhegning af svømmebassiner var udført, ifaldt ansvar, hvis  

 børn trængte ind på grunden og kom til skade ved fald i svømmebassin, men  

 reglens indførelse peger i retning af et udvidet ansvar for grundejere for  

 farlige indretninger på deres grunde.
 Retstilstanden på området er - som det vil fremgå af det foranstående -  

 ikke afklaret.
 Det sikreste for at undgå erstatningsansvar vil naturligvis være at  

 foretage indhegning af de farlige områder.
 Medmindre de kommunale byggetilladelser indeholder bestemmelser om  

 indhegning som vilkår for tilladelse til opførelse af civilforsvarets  

 bygninger, vil jeg dog mest tilbøjelig til at mene, at civilforsvaret ikke  

 vil kunne pådrage sig ansvar, såfremt der med passende mellemrum langs  

 områdernes grænser opsættes skilte med adgang forbudt og tilkendegivelse af,  

 at færdsel på området kan være forbundet med fare.
