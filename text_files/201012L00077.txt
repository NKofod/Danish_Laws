Fremsat den 17. november 2010 af skatteministeren (Troels Lund Poulsen) Forslag til Lov om ændring af personskatteloven (Kompensation for kommunale skatteforhøjelser) § 1 I lov om indkomstskat for personer m.v. (personskatteloven), jf. lovbekendtgørelse nr. 959 af 19. september 2006, som ændret bl.a. ved lov nr. 1389 af 21. december 2009 og § 9 i lov nr. 724 af 25. juni 2010 og senest § 1 i lov nr. 725 af 25. juni 2010, foretages følgende ændring:
 1. § 6, stk. 2, affattes således:
»Stk. 2. For indkomståret 2011 udgør procenten 3,64. For indkomståret 2012 udgør procenten 4,64. For indkomståret 2013 udgør procenten 5,64. For indkomståret 2014 udgør procenten 6,64. For indkomståret 2015 udgør procenten 7,64. For indkomståret 2016 udgør procenten 8,64. For indkomståret 2017 udgør procenten 9,64. For indkomståret 2018 udgør procenten 10,64. For indkomståret 2019 og efterfølgende indkomstår udgør procenten 11,64. For personer, der ikke har pligt til at betale indkomstskat efter § 8c eller kommunal indkomstskat efter lov om kommunal indkomstskat, udgør procenten for indkomståret 2011 og senere indkomstår 3,64.« § 2 Loven træder i kraft dagen efter bekendtgørelsen i Lovtidende og har virkning fra og med indkomståret 2011.
Bemærkninger til lovforslaget Almindelige bemærkninger 1. Lovforslagets formål og baggrund I aftalen om kommunernes økonomi for 2011 af 12. juni 2010 mellem regeringen og KL blev der bl.a. opnået enighed om, »at der inden for aftalens samlede økonomiske rammer er rum til, at: Et mindre antal kommuner i 2011 kan foretage en målrettet justering af den kommunale indkomstskat inden for en samlet aftalt ramme på 300 mio. kr.« Det fremgår endvidere af aftalen, at »Regeringen vil sikre, at skattestoppet overholdes ved, at der foretages en modgående statslig skattenedsættelse.
Skatteombytningen ligger dermed inden for rammerne af regeringens skattestop.« Kommunernes budgetter for 2011 viser en stigning i de kommunale skatter på i alt 330 mio. kr.
Regeringen har valgt at acceptere budgetresultatet og på den baggrund vil den kommunale skattestigning i budgetterne for 2011 ikke medføre en nedsættelse af bloktilskuddet.
 Regeringen (Venstre og Det Konservative Folkeparti) har på denne baggrund som led i aftalen om Finansloven for 2011 opnået enighed med Dansk Folkeparti og Kristendemokraterne om at neutralisere den højere kommuneskat ved at sænke bundskatten i 2011, så skattestoppet overholdes.
Det foreslås derfor at reducere bundskatten med 0,03 procentenheder i 2011 og følgende år.
I 2011 udgør bundskatten herefter 3,64 pct.
Det umiddelbare provenutab herved udgør ca. 265 mio. kr. årligt.
Bundskattesatsen fastsættes med højst to decimaler, og pr. 0,01 procentenhed bundskattesatsen sænkes, medfører det et provenutab på ca. 90 mio. kr.
Det er derfor ikke muligt at opnå fuld provenumæssig overensstemmelse mellem stigningen i de kommunale skatter og nedsættelsen af bundskatten.
 Ved kompensationsudmålingen for de kommunale skattestigninger i 2010, jf. lovforslag L 74, Forslag til lov om ændring af personskatteloven (Kompensation for kommunale skatteforhøjelser), af 18. november 2009, blev der givet overkompensation ved bundskattenedsættelsen.
Ved den foreslåede bundskattenedsættelse på 0,03 procentenheder fra 2011 vil der umiddelbart blive tale om en underkompensation af borgerne på ca. 65 mio. kr.
Der vil blive kompenseret herfor ved lempelser andre steder i skatte- og afgiftslovgivningen, så skattestoppet overholdes.
Der er ved udmålingen af bundskattekompensationen taget hensyn til virkningerne af det skrå skatteloft i personskatteloven.
Det gælder i relation til såvel den kommunale medfinansiering, som ændringerne i skatteloftsnedslaget for borgerne som følge af kommuneskatteforhøjelserne og den foreslåede bundskattenedsættelse.
Der henvises herom i øvrigt til bemærkningernes afsnit 4.
Virkningen af de kommunale skattestigninger bliver ikke neutraliseret fuldt ud for den enkelte skatteyder.
Det skyldes, at det kun er nogle kommuner, der sætter skatten op, mens de øvrige holder den uændret.
Borgerne får set under ét kompensation for de kommunale skattestigninger.
Skattestoppet gælder således som hidtil for den kommunale beskatning set under ét.
 Da lovforslaget tidligst vil kunne blive vedtaget i december måned, vil der ikke være mulighed for at tage højde for den lavere bundskatteprocent i den ordinære forskudsregistrering for 2011, da forskudsopgørelserne og skattekortene for 2011 er udarbejdet og gjort tilgængelige i skattemapperne fra den 3. november 2010.
 Den foreslåede bundskattenedsættelse medfører i gennemsnit en relativ beskeden skattelettelse pr. skatteyder  ca. 60 kr. pr. skattepligtig, der betaler bundskat  og der vil være væsentlige administrative omkostninger for såvel Skatteministeriet som for de indeholdelsespligtige arbejdsgivere forbundet med at gennemføre en ekstraordinær forskudsregistrering for 2011.
 Den lavere bundskat vil derfor, hvis lovforslaget vedtages, i stedet blive indarbejdet i Skatteministeriets forskudsændringssystem for 2011. Det indebærer, at de personer, der får ændret deres forskudsopgørelse i løbet af indkomståret 2011, vil få bundskattelettelsen i løbet af 2011, mens den resterende del af skatteyderne vil få skattenedsættelsen i forbindelse med årsopgørelsen for 2011, som er tilgængelig i skattemapperne i marts 2012. Her vil den lavere bundskattesats alt andet lige resultere i en større overskydende skat eller en lavere restskat.
2. Gældende ret Bundskat beregnes i 2011 med 3,67 pct. og betales af alle, der har en indkomst, der er større end personfradraget.
I perioden 2012 til 2019 stiger bundskatteprocenten med 1 procentenhed om året fra 4,67 pct. i 2012 til 11,67 pct. i 2019 og følgende år.
Samtidig aftrappes sundhedsbidraget tilsvarende med 1 procentenhed om året, således at sundhedsbidraget i 2019 vil være helt udfaset.
Beskatningsgrundlaget for bundskatten består af den personlige indkomst med tillæg af eventuel positiv nettokapitalindkomst.
Der kan ikke fradrages negativ nettokapitalindkomst og ligningsmæssige fradrag i bundskattegrundlaget.
Hvis en gift person har negativ nettokapitalindkomst, modregnes dette beløb i den anden ægtefælles eventuelle positive nettokapitalindkomst og reducerer dermed grundlaget for dennes bundskat.
Bundskatten beregnes af den del af grundlaget, der overstiger personfradraget, dvs. af indkomst ud over 42.900 kr. (2011-2013). Teknisk beregnes bundskatten af hele beskatningsgrundlaget, og derefter fratrækkes skatteværdien på 3,67 pct. af personfradraget i den beregnede skat.
Hvis en gift persons bundskattegrundlag ikke er stort nok til, at hele skatteværdien af personfradraget kan modregnes i vedkommendes indkomstskat, kan den overskydende del af skatteværdien overføres til ægtefællen og nedsætte dennes skatter.
3. Lovforslaget Det foreslås at nedsætte den statslige bundskat i 2011 og følgende år med 0,03 procentenheder.
I 2011 sænkes bundskatten således fra 3,67 pct. til 3,64 pct., og i de følgende år fastsættes bundskatten til 4,64 pct. i 2012 stigende til 11,64 pct. i 2019 og følgende år.
 Herved ydes der kompensation til skatteyderne set under ét for det højere kommuneskatteniveau på ca. 265 mio. kr. årligt fra og med 2011.
Skattenedsættelsen vil for den enkelte skatteyder være afhængig af den pågældendes indkomst.
For personer med indkomster på eksempelvis 200.000 kr., 400.000 kr. og 600.000 kr. vil nedsættelsen af bundskatten med 0,03 procentenheder medføre årlige skattelettelser på henholdsvis ca. 40 kr., 100 kr. og 155 kr.
Det skrå skatteloft for personlig indkomst på 51,5 pct. og for positiv nettokapitalindkomst på 47,5 pct. foreslås ikke ændret.
Topskatteydere i kommuner omfattet af skatteloftet vil således ikke få nedsat skatten på den del af deres indkomst, der overstiger topskattegrænsen.
Dette harmonerer med, at denne del af deres indkomst ligeledes på grund af effekten af skatteloftet ikke berøres af kommuneskatteforhøjelsen.
4. Økonomiske konsekvenser for det offentlige Den foreslåede nedsættelse af bundskatteprocenten med 0,03 procentenheder fra 2011 skønnes at medføre et umiddelbart årligt provenutab for staten på ca. 265 mio. kr.
Udmålingen af bundskattekompensationen er beregnet under hensyntagen til virkningerne af det skrå skatteloft.
Det gælder i relation til såvel ændringen i den kommunale medfinansiering, som ændringerne i skatteloftsnedslaget for borgerne vedrørende kommuneskatteforhøjelserne og den foreslåede bundskattenedsættelse.
Ved opgørelsen af stigningen i det kommunale skatteprovenu i 2011 på 329,8 mio. kr. er der modregnet en stigning i den kommunale medfinansiering af det skrå skatteloft på 10,8 mio. kr.
Dette fraregnede provenu er en intern kommunal/statslig overførsel, som ikke direkte berører borgernes skatter.
Den samlede kommunale skattestigning, der berører borgerne, udgør således 340,6 mio. kr., jf. tabel 1.
For topskatteydere i kommuner, der er omfattet af det skrå skatteloft, vil en del af kommuneskatteforhøjelsen ikke slå igennem på skattebetalingen, men blive neutraliseret af et større nedslag i topskatten.
I alt skønnes nedslaget i topskatten som følge af kommuneskatteforhøjelserne at blive øget med ca. 12 mio. kr.
De kommunale skatteforhøjelser i 2011 medfører således en samlet merskattebetaling for borgerne på 328,6 mio. kr., jf. tabel 1.
En reduktion af bundskatteprocenten på 0,03 procentenheder medfører isoleret set et mindreprovenu for bundskatten på ca. 280 mio. kr.
Den lavere skattesats medfører imidlertid en afledt effekt på det skrå skatteloft.
For topskatteydere i kommuner, der er omfattet af det skrå skatteloft, vil en del af bundskattenedsættelsen som anført ovenfor ikke slå igennem på skattebetalingen, men blive neutraliseret af et mindre nedslag i topskatten.
Samlet set reduceres nedslaget i topskatten med ca. 15 mio. kr.
Den samlede netto skattenedsættelse for borgerne ved reduktionen af bundskatten med 0,03 procentenheder udgør således ca. 265 mio. kr., jf. tabel 1.
 Målt på varig virkning skønnes lovforslaget at indebære et årligt provenutab på ca. 265 mio. kr.
 Som følge af, at bundskattenedsættelsen ikke indregnes i den ordinære forskudsregistrering for 2011, men vil have virkning ved den løbende acontoopkrævning i 2011 for personer, der ændrer deres forskudsregistrering, og for øvrige personer ved årsopgørelsen for 2011 i foråret 2012, skønnes provenutabet i finansåret 2011 at udgøre ca. 100 mio. kr., mens den resterende del af provenutabet vedrørende indkomståret 2011 vil blive udmøntet i finansåret 2012.
 Lovforslaget indebærer en mindreudgift for kommunerne på ca. 6 mio. kr. i 2011. Fra 2012 og frem har lovforslaget ingen umiddelbare provenumæssige konsekvenser for kommunerne.
Merprovenuet på ca. 15 mio. kr. via virkningen på det skrå skatteloft ved en nedsættelse af bundskatten med 0,03 procentenheder vil delvist tilfalde kommunerne, da den kommunale medfinansiering af skattenedslaget vil reduceres med skønsmæssigt ca. 6 mio. kr. i 2011. I forbindelse med fastsættelsen af det kommunale bloktilskud for 2012 og frem vil skøn for kommunernes skatteindtægter, herunder skøn for medfinansiering af skattenedslaget som følge af det skrå skatteloft, være baseret på den nye bundskat.
Der vil således i den forbindelse blive taget højde for mindreudgiften for kommunerne som følge af bundskattenedsættelsens virkning på det skrå skatteloft.
5. Administrative konsekvenser for det offentlige Lovforslaget skønnes at ville medføre engangsomkostninger til systemtilretning på i alt 100.000 kr.
6. Økonomiske konsekvenser for erhvervslivet Lovforslaget har ingen økonomiske konsekvenser for erhvervslivet.
7. Administrative konsekvenser for erhvervslivet Lovforslaget har ingen administrative konsekvenser for erhvervslivet.
8. Administrative konsekvenser for borgerne Lovforslaget har ingen administrative konsekvenser for borgerne, da skattekompensationen udmøntes automatisk.
9. Miljømæssige konsekvenser Lovforslaget har ingen miljømæssige konsekvenser.
10. Forholdet til EU-retten Lovforslaget indeholder ingen EU-retlige aspekter.
 11. Hørte myndigheder og organisationer m.v.
 Lovforslaget har ikke været sendt i ekstern høring.
Bemærkninger til lovforslagets enkelte bestemmelser Til § 1 Til nr. 1 Det foreslås at nedsætte den statslige bundskat i 2011 og følgende år med 0,03 procentenheder.
I 2011 sænkes bundskatten således fra 3,67 pct. til 3,64 pct.
I de følgende år, hvor bundskatten som led i 2009-skattereformen  Forårspakke 2.0  gradvist forhøjes med 1 procentenhed om året, samtidig med at sundhedsbidraget tilsvarende reduceres, sker der ligeledes en nedsættelse af satsen med 0,03 procentenheder, således at bundskatten fastsættes til 4,64 pct. i 2012 stigende til 11,64 pct. i 2019 og følgende år.
Nedsættelsen fra 3,67 pct. til 3,64 pct. omfatter også personer, der ikke betaler skat efter personskattelovens § 8c eller kommunal indkomstskat.
Det drejer sig om skatteydere på Christiansø, der ikke omfattes af stigningen i bundskatten med 1 procentenhed om året fra 2012 til 2019.
 Den lavere bundskat vil, hvis lovforslaget vedtages, blive indarbejdet i Skatteministeriets forskudsændringssystem for 2011. Det indebærer, at de personer, der får ændret deres forskudsopgørelse i løbet af indkomståret 2011, vil få bundskattelettelsen i løbet af 2011, mens den resterende del af skatteyderne vil få skattenedsættelsen i forbindelse med årsopgørelsen for 2011, som er tilgængelig i skattemapperne i marts 2012. Her vil den lavere bundskattesats alt andet lige resultere i en større overskydende skat eller en lavere restskat.
Til § 2 Loven træder i kraft dagen efter bekendtgørelsen i Lovtidende og har virkning fra og med indkomståret 2011.
