Da oplysningerne var gengivet korrekt, var god presseskik ikke  

 overtrådt, men nævnet kritiserede, at bladet ikke af egen drift  

 havde givet klageren klagevejledning.
Klagerens udformede genmæle  

 indeholdt kommentarer og vurderinger og opfyldte derfor ikke kravene om, at  

 et genmæle skal være begrænset til de faktisk  

 nødvendige oplysninger.
Kendelse fra Pressenævnet i sag nr.  

 1/1993 Medlemsforeningen Fuld Valuta v/formand [A] har klaget til  

 Pressenævnet over, at Tidsskriftet "forsikring" har undladt at tage en  

 anmodning om genmæle over for en artikel den 7. december 1992 til  

 følge, og at formkravene i forbindelse med behandlingen af anmodningen  

 ikke er blevet fulgt.
Klageren mener endvidere, at der ved artiklen er sket  

 overtrædelse af god presseskik.
 Artiklen, der bar overskriften "Forkerte oplysninger om  

 bilforsikringer. - Forsikringsoplysningen reagerer skarpt mod urigtige  

 påstande i tv og dagspressen om bilforsikringer" indledtes  

 således:
 "Når nogle forsikringsselskaber sætter  

 præmierne på bilforsikringer op skyldes det, at præmierne  

 er for lave i forhold til erstatningsudbetalingerne.
Det understreger Forsikringsoplysningen i en  

 pressemeddelelse, udsendt straks efter de forkerte oplysninger, som formanden  

 for foreningen Fuld Valuta, [A], fremkom med i DR TV-avisen torsdag  

 den 26. november.
Uheldigvis blev udtalelserne refereret i dagspressen dagen  

 efter.
[A] påstod, at de præmieforhøjelser  

 på motorkøretøjsforsikringer, som nogle  

 forsikringsselskaber har varslet, ikke kan begrundes i skadeforløbet,  

 der ifølge [A] har været faldende og nu er stagnerende." Forsikringsoplysningens pressemeddelelse blev herefter  

 citeret for, at klagerens oplysninger er ukorrekte, idet  

 præmieindtægten fra 1990 til 91 faldt fra 6,1 mia.kr. til 5,8  

 mia.kr., mens erstatningsudbetalingerne steg fra 4,6 mia.kr. til 5 mia.kr.  

 For 1992 forventedes en fortsat stigning i skadeudgifterne.
Artiklen kommenterede endelig klagerens synspunkt i  

 TV-avisindslaget om, at danske bilister tilsammen kunne spare godt en  

 mia.kr., hvis de hver især valgte det billigste tilbud på  

 markedet.
Dette synspunkt blev betegnet som et skrivebordsregnestykke og  

 artiklen sluttede således:
"Hertil kommer, at hvis dette skrivebordsregnestykke  

 alligevel blev realiseret, så ville det betyde, at der for hele  

 motorkøretøjsforsikringsbranchen under et ville mangle 1  

 mia.kr. til at betale skadeudgifterne, der jo ikke falder - tværtimod!  

 Resultatet ville derfor blive store præmiestigninger for alle  

 bilister." I en note til artiklen var det oplyst, at [A] tidligere  

 har været ansat i forsikringserhvervet, og at han nu har startet  

 foreningen "Fuld Valuta", der har til formål at bistå medlemmerne  

 i forbindelse med forsikringsskader.
Ved skrivelse af 9. december 1992 til "forsikring"  

 udtrykte klageren forundring over, at bladet ikke havde indhentet foreningens  

 kommentarer til de beskyldninger, som var kommet frem i artiklen den 7.  

 december.
Klageren bad derfor om, at følgende - af klageren betegnet  

 "dementi" og "indlæg" - blev bragt ukommenteret i "forsikring":
"FEJLAGTIGE OPLYSNINGER FRA FORSIKRINGSOPLYSNINGEN Medlemsforeningen Fuld Valuta har reageret skarpt mod  

 Assurandør Societetets vildledning omkring foreningens udtalelser til  

 pressen om bilforsikring.
 I sidste nummer af "forsikring" fremgik det, at [A], der  

 er formand for medlemsforeningen Fuld Valuta, har startet denne forening.
Det er ikke rigtigt.
Foreningen er startet af Dansk Finans  

 Rådgivning, og [A] er på den stiftende generalforsamling valgt  

 til formand for foreningen.
 Det er ikke forkert, som hævdet af  

 Forsikringsoplysningen, når medlemsforeningen Fuld Valuta har udtalt,  

 at antallet af skader har været faldende gennem de senere år, og  

 nu er stagnerende.
 Forsikringsoplysningen forsøger at bevise sin  

 påstand ved at se på "udviklingen" gennem de seneste to år,  

 dvs. 1990 og 1991.
 Medlemsforeningen har naturligvis bygget vores udtalelser  

 på udviklingen gennem de senere år, og her ser tallene  

 således ud:
Antal skader gennem de sidste 5 år 1991 577.647 1990 564.901 1989 583.030 1988 654.812 1987 719.377 Siden 1987 har der således været et fald i  

 antallet af skader på ikke mindre end 140.000! Vi lader tallene stå et øjeblik.
 Naturligt fald i præmieindtægten.
 Forsikringsoplysningen fremkommer i øvrigt med den  

 skarpe iagttagelse, at præmieindtægten er faldet med fem  

 procent.
 De kommer dog ikke ind på, hvorfor der er sket dette  

 fald, og det skyldes nok, at det ikke passer ind i deres strategi med at  

 forsvare halvdelen af deres medlemskreds.
 Der er en helt naturlig forklaring på, at  

 præmieindtægten er faldet, selv om der er sket almindelig  

 indeksregulering af præmien.
 Forholdet er nemlig det, at en række selskaber siden  

 1990 har indført specielle superelite-ordninger, hvor præmien  

 typisk er nedsat med 15 - 20 %.
 Hertil kommer, at mange selskaber også siden 1990  

 har indført samlerabatter, hvor præmien på bilforsikringen  

 typisk nedsættes med 8 - 10 %.
 Dette sammenholdt med det faldende skadesantal, der  

 medfører, at flere er rykket et trin frem på skalaen, er  

 forklaring på, at præmieindtægten er faldet.
 Faldet skyldes med andre ord, en tilpasning af  

 indtægterne i forhold til udgifterne.
Medlemsforeningen Fuld Valuta's udtalelser hænger i  

 øvrigt meget nøje sammen med udviklingen på markedet.
En  

 række selskaber har således ikke forhøjet præmien,  

 og enkelte har endda i reklameindslag og overfor pressen, faktisk givet  

 nøjagtig de samme forklaringer som Medlemsforeningen Fuld Valuta.
 Det er vores indtryk, at Assurandør Societetet i  

 denne sag har bragt sig på kollisionskurs overfor en stor del af dens  

 medlemmer.
 Reelt regnstykke.
 Der er bestemt ikke tale om et skrivebords-regnestykke,  

 som hævdet af Forsikringsoplysningen, når Medlemsforeningen Fuld  

 Valuta oplyser, at samtlige bilister tilsammen vil kunne spare 1 mia. kroner  

 ved at flytte til billigste tilbud - vel at mærke med samme  

 dækning.
 Vi er i stand til at bevise vores påstand, og kan  

 kun undre os over, at Assurandør Societetet ikke vil se  

 kendsgerningerne i øjnene.
 Et selskab som GF Forsikring er et glimrende eksempel,  

 på at bilisterne kan spare mange penge, samtidig med at selskabet har  

 et godt regnskab.
 Positivt samarbejde.
 Medlemsforeningen Fuld Valuta skal beklage, at  

 Assurandør Societetet på det seneste har forsøgt at  

 så tvivl om foreningens virke.
 Vi kan dog glæde os over, at den holdning, som  

 Assurandør Societetet har indtaget over for den nye forening, ikke  

 deles af de enkelte selskaber.
 De sager som vi indtil nu har kørt, har så  

 godt som alle foregået i en god og positiv ånd.
 Vi kan derfor kun håbe, at Assurandør  

 Societetet også i fremtiden vil indtage en mere forhandlingsvenlig  

 linie overfor foreningen.
Medlemsforeningen Fuld Valuta, [A], formand for foreningen." Den 15. december meddelte "forsikring" telefonisk  

 klageren, at anmodningen ikke ville blive efterkommet.
Senere samme dag  

 præciserede klageren, - ligeledes telefonisk - at der var tale om et  

 genmæle.
Næste dag meddelte "forsikring", at faktuelle fejl ville  

 blive rettet.
 "forsikring" indeholdt herefter den 21. december  

 følgende:
"Rettelse I en artikel i sidste nummer af bladet, "Forkerte  

 oplysninger om bilforsikringer", skrev vi, at [A] havde startet  

 foreningen Fuld Valuta. [A] har bedt os meddele, at foreningen ikke er  

 startet af ham, men af Dansk Finans Rådgivning, og at han blev valgt  

 til formand for foreningen på den stiftende generalforsamling." Efter at klageren den 21. december havde skrevet til  

 "forsikring", meddelte bladet i en skrivelse næste dag, at man mente at  

 have opfyldt medieansvarslovens krav om genmæle ved rettelsen i bladet  

 den 21. december.
Endvidere blev pressenævnets adresse oplyst.
Klageren har over for Pressenævnet gjort  

 gældende, at artiklen er fyldt med fejl og forkerte påstande, og  

 at "forsikring" derfor har handlet i strid med medieansvarsloven ved ikke at  

 bringe det ønskede genmæle.
Klageren har endvidere  

 anført, at bladet har overtrådt bestemmelsen om, at afslag  

 på genmæle skal gives skriftligt, og at der samtidig skal gives  

 klagevejledning.
Til støtte for klagen over, at "forsikring" har  

 overtrådt god presseskik, har klageren anført, at der i artiklen  

 fremsættes en række grove angreb, som burde have været  

 efterprøvet ved forelæggelse for klageren.
I den forbindelse  

 finder klageren, at det er en skærpende omstændighed, at  

 redaktøren af "forsikring" er ansat af og underlagt  

 Forsikringsoplysningen.
I en udtalelse om klagen har "forsikring" anført,  

 at betingelserne for genmæle ikke er opfyldt.
Bladet begrunder dette  

 med, at genmælet indeholder udokumenterede påstande om  

 Assurandør-Societetets aktiviteter, og navnlig at genmælet  

 indeholder oplysninger om det faldende antal skader, mens TV-avisindslaget og  

 artiklen handlede om skadesforløbet, det vil sige  

 forsikringsselskabernes erstatningsudbetalinger.
Disse kan godt stige, selv  

 om antallet af skader numerisk er faldende, og således forholder det  

 sig aktuelt.
 "forsikring" har endvidere bestridt, at god presseskik er  

 overtrådt, og har i udtalelsen henvist til, at Skoglund i artiklen er  

 ordret citeret fra TV-avisindslaget.
 Følgende nævnsmedlemmer har deltaget i sagens  

 behandling: Axel Kierkegaard, Hans Dam, Kate Bluhme og Preben  

 Sørensen.
 Pressenævnet udtaler:
Efter medieansvarsloven skal et genmæle være  

 begrænset til de nødvendige faktiske oplysninger.
Da klagerens  

 genmæle i vidt omfang indeholder kommentarer og vurderinger samt  

 oplysninger om forhold, der ikke er omtalt i artiklen, tiltræder  

 Pressenævnet, at "forsikring" ikke har bragt klagerens  

 genmæle.
 Nævnet kritiserer imidlertid, at bladet ikke af egen  

 drift gav klageren skriftligt svar og korrekt klagevejledning.
For så vidt angår klageren over, at  

 "forsikring" har overtrådt god presseskik, bemærker nævnet,  

 at artiklen den 7. december var en reaktion på nogle synspunkter,  

 klageren havde fremsat i et indslag i TV-avisen.
Som sagen foreligger oplyst,  

 er disse synspunkter gengivet korrekt i artiklen.
Under disse  

 omstændigheder tages klagen om overtrædelse af god presseskik  

 ikke til følge.
 Afsagt den 2. februar 1993.
