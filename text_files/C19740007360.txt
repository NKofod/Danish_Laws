 1. Mellem Danmark og Island er der den 13. september  

 1973 undertegnet en protokol om ændring af den dansk-islandske  

 dobbeltbeskatningsoverenskomst, hvorved artikel 10 om beskatning af udbytte  

 er ændret og et nyt stk. 2 er føjet til artikel 24, jfr. udenrigsministeriets  

 bekendtgørelse af 16. januar 1974.
2. Medens Danmark gennemfører en definitiv beskatning  

 på 30 pct. af udbytter, som tilfalder aktionærer, der ikke er fuldt  

 skattepligtige her i landet, beskatter Island udenlandske aktionærer efter  

 den almindelige indkomstskatteskala.
Island beskatter selskaber med en  

 proportional indkomstskat og en formueskat.
Ved opgørelsen af et selskabs  

 skattepligtige indkomst indrømmes fradrag for udbetalt udbytte, men dog ikke  

 for et større beløb end 10 pct. af aktiekapitalen.
3. Der indføres ved den ændrede artikel 10 nye regler  

 for fordelingen af beskatningsretten til udbytte.
Efter den hidtil gældende  

 regel var beskatningen af udbytte forbeholdt den stat, hvori aktionærerne var  

 bosat, medens kildestaten, dvs. den stat, hvori det udbyttegivende selskab  

 var hjemmehørende, var afskåret fra enhver beskatning.
Efter den nye regel  

 skal kildestaten have adgang til at opkræve en skat ved udlodning af udbytte  

 til aktionærer, bosat i den anden stat, på 15 pct. af udbyttets bruttobeløb.  

 Denne skattesats på 15 pct. skal som hovedregel gælde, uanset om modtageren  

 af udbyttet er en fysisk person eller et selskab i den anden stat, cfr. dog  

 pkt. 4 om moder/datterselskabsforhold.
4. Såfremt modtageren af udbyttet er et selskab i den  

 anden stat - bortset fra et interessentskab - som direkte eller indirekte  

 ejer mindst 25 pct. af aktiekapitalen i det selskab, der udbetaler udbyttet,  

 må skatten i kildestaten ikke overstige 5 pct. af bruttoudbyttet.
I tilfælde,  

 hvor udbyttet er bragt til fradrag i den indkomst hvoraf islandsk  

 selskabsskat pålignes, kan den islandske skat på udbyttet dog forhøjes fra 5  

 pct. til 15 pct.
 5. De under pkt. 2-4 nævnte regler influerer ikke på  

 beskatningen af selskabet, for så vidt angår den fortjeneste, hvoraf udbyttet  

 udbetales.
6. Udtrykket "udbytte" er defineret i  

 artiklens stk. 5 og omfatter såvel afkast af aktier eller - bortset fra  

 gældsfordringer - andre rettigheder, med ret til andel i gevinst, som afkast  

 af andre selskabsrettigheder, som er ligestillet med afkast af aktier efter  

 skattelovgivningen i den stat, hvor det selskab, der foretager udlodningen,  

 er hjemmehørende.
De i ligningslovens § 16A og B nævnte  

 "udlodninger" er således omfattet af overenskomsten, medmindre  

 dispensation efter stk. 2 i § 16A eller B er givet.
7. Ifølge stk. 6 gælder de ovennævnte regler om  

 beskatningsrettens fordeling ikke, såfremt de pågældende aktier reelt  

 tilhører et fast driftssted, beliggende i den stat, hvori det selskab, som  

 udlodder udbyttet, er hjemmehørende.
I så fald finder reglen i  

 overenskomstens artikel 7 om beskatning af fortjeneste ved  

 forretningsvirksomhed anvendelse.
8. For at afbøde den dobbeltbeskatning, der ellers  

 ville opstå efter den ny fordelingsregel om beskatningsretten til udbytte, er  

 der i det nye stk. 2 til art. 24 fastsat en "creditregel",  

 hvorefter der i aktionærens bopælsstat skal gives et nedslag i skatten for  

 den kildeskat, der er betalt i den anden stat.
Reglen svarer nøje til  

 bestemmelsen i ligningslovens § 33.
 9. Islandske aktionærer, der ved udbetaling af  

 udbytter fra her i landet hjemmehørende selskaber har svaret dansk  

 udbytteskat med et større beløb end det, Danmark i henhold til aftalen er  

 berettiget til at oppebære, kan under anvendelse af blanket U. 28 IS søge  

 refusion af den for meget erlagte udbytteskat.
 Den nævnte blanket fås ved henvendelse til Rikisskattstjori, Skulagata 57,  

 Reykjavik, eller til Kildeskattedirektoratet, 3460 Birkerød.
 For danske aktionærer i et islandsk selskab vil en tilsvarende  

 tilbagesøgning af for meget tilbageholdt islandsk udbytteskat ikke blive  

 nødvendig, idet det islandske skattesystem medfører, at der i Island ikke  

 opkræves indkomstskat af islandske udbytter, der tilkommer aktionærer,  

 hjemmehørende i Danmark udover den skat, som Island nu er berettiget til at  

 opkræve ifølge overenskomsten - og ej heller formueskat af de pågældende  

 aktier.
 Det tilrådes imidlertid sådanne aktionærer at sikre sig denne fritagelse  

 for islandsk beskatning ved til de ovennævnte islandske skattemyndigheder at  

 give oplysning om den aktiebeholdning, som de på tidspunktet for  

 udbytteudlodningen er ejere af.
 10. De nye regler finder anvendelse på udbyttebeløb,  

 der forfalder til betaling den 1. januar 1974 eller senere.
 Såfremt der ved forskudsregistreringen for indkomståret 1974 er forholdt i  

 strid med de nye bestemmelser, vil forskudsregistreringen kunne ændres i  

 overensstemmelse med reglerne i kildeskattelovens § 53.
 11. Tvivlsspørgsmål med hensyn til protokollens  

 praktisering vil være at forelægge for skattedepartementet.
 Skattedepartementet, den 11. februar  

 1974.
Hans P.
Gøtrik.
/ E.
Møller.
