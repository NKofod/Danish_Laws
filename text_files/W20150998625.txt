Ligebehandlingsnævnets afgørelse om køn og social oprindelse - forskellige priser - ej medhold J. nr. 2014-6811-51721 En mand klagede over, at en datingside havde et gebyr på 200 kroner for mænd, mens det var gratis for kvinder.
Datingsiden bestred dette, og påpegede at både mænd og kvinder kunne oprette sig gratis.
 Klager fik derfor ikke medhold.
Klager påberåbte sig også forskelsbehandling på grund af social status.
Da klagen drejede sig om forhold udenfor arbejdsmarkedet, kunne nævnet ikke behandle denne del.
 Klagen drejer sig om påstået forskelsbehandling på grund af køn som følge af, at den indklagede virksomhed ifølge klager har forskellige priser for kvinder og mænd på deres datingside.
Ligebehandlingsnævnets afgørelse Indklagede har ikke handlet i strid med ligestillingsloven.
Sagsfremstilling Der er klaget over priser på medlemskaber for mænd og kvinder på indklagede datingside.
Parternes bemærkninger Klager mener, at indklagede forskelsbehandler ved at tildele kvinder gratis premium medlemsskab, mens mænd skal betale 200 kr. om måneden.
 Indklagede formidler prostitution, da de der vil yde sex, kan oprette et gratis medlemsskab, mens de, der vil købe sex, skal betale for et premium medlemsskab.
De, der ikke har et økonomisk behov for at tjene penge ved at yde sex, er således nødt til at betale for at oprette et premium medlemsskab.
Dette udgør forskelsbehandling på grund af social status.
 Indklagede bemærker, at klagen er uberettiget, da både kvinder og mænd kan oprette gratis profiler; henholdsvis "Sugarbabe" og "Boytoy" og betalende profiler henholdsvis; "Sugarmama" og "Sugardaddy".
 Betalende profiler kan kommunikere med gratis profiler, og gratis profiler kan kun kommunikere med betalende profiler.
 Klagers påstand om at hjemmesiden formidler prostitution er en misforståelse fra klagers side, da dette er direkte i strid med sidens regler.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af køn uden for arbejdsmarkedet efter ligestillingsloven.
Klager har gjort gældende, at mænd skal betale 200 kr. for et premium medlemsskab på indklagede datingside, mens kvinder tildeles medlemsskabet gratis.
Indklagede har bestridt dette.
Klager har ikke underbygget eller dokumenteret sin påstand nærmere.
 Klager har derfor ikke påvist faktiske omstændigheder, der giver anledning til at formode, at der er sket forskelsbehandling på grund af køn, og klager får derfor ikke medhold i klagen.
 Klager har desuden påberåbt sig forskelsbehandling på grund af social oprindelse.
 Nævnet har alene kompetence til at behandle forskelsbehandling på grund af social oprindelse inden for arbejdsmarkedet efter forskelsbehandlingsloven.
Klager har påberåbt sig forskelskelsbehandling om social oprindelse i en sag, der vedrører forhold uden for arbejdsmarkedet.
Nævnet kan derfor ikke behandle denne del af klagen.
