Landsskatteretskendelse EU-observatør - lempelse - forventningsprincip A's klage til Landsskatteretten skyldes, at han for  

 indkomståret 1998 er nægtet lempelse efter bestemmelsen i  

 ligningslovens § 33 A, idet han har modtaget ydelser, der er anset at  

 være omfattet af ligningslovens § 7, litra r, jf. ligningslovens § 33  

 A, stk. 2.
 Det fremgår af sagens oplysninger, at  klageren, som  

 oprindeligt var ansat hos Rigspolitiet, den 17. august 1998 har underskrevet  

 en "individuel ansættelseskontrakt" med Danske Livregiment  

 vedrørende udstationering som EF-observatør i Jugoslavien i  

 perioden fra den 28. september 1998 til den 31. marts 1999.
Klageren har over for de stedlige skattemyndigheder  

 oplyst, at han i november 1997, forinden han underskrev kontrakten om  

 ansættelse som EF-observatør, har rettet henvendelse til sin  

 daværende bopælskommune med henblik på en tilkendegivelse  

 om, hvorvidt indtægterne i henhold til kontrakten ville være  

 skattefri for ham.
En medarbejder i kommunen gennemgik kontrakten og oplyste,  

 at hun umiddelbart ville sige, at indtægterne i henhold til kontrakten  

 var skattefritaget, blandt andet fordi det var en individuel  

 ansættelseskontrakt.
Klageren gjorde medarbejderen opmærksom  

 på, at det var altafgørende for ham at få et korrekt svar,  

 idet han ikke ville underskrive kontrakten, hvis den ikke var skattefritaget.  

 Kontrakten blev kopieret og forevist medarbejderens foresatte.
Efter en uge  

 rettede klageren atter henvendelse til skatteforvaltningen i kommunen, hvor  

 medarbejderen oplyste, at kontrakten havde være forevist hendes  

 foresatte, og at der var enighed om, at denne kontrakt var skattefritaget.  

 Klagerens forespørgsel om, hvad der ville ske, hvis de senere  

 ændrede mening om skattefritagelsen, blev besvaret med, at når  

 skatteforvaltningen afgav et sådant løfte, ville  

 skattefritagelsen under alle omstændigheder være gældende  

 for den periode som var nedfælget i kontrakten.
Hvis  

 kontraktforlængelse ville komme på tale, kunne der muligvis i  

 mellemtiden være kommet nye regler, hvorfor han så igen  

 måtte rette henvendelse til dem.
Klageren har herefter den 17. august 1998 underskrevet en  

 "individuel ansættelseskontrakt" med Dansk Livregiment.
Af kontrakten  

 fremgår bl.a følgende:
 "§ 1. Mellem Danske Livregiment og A indgås herved  

 kontrakt om sidstnævntes ansættelse som EF-observatør med  

 henblik på at forrette tjeneste som observatør i den af De  

 Europæiske Fællesskaber oprettede overvågningsmission i  

 Jugoslavien.
 § 2. Ansættelsen er midlertidig og gælder  

 perioden fra den 28. september 1998 til den 31. marts 1999.
 § 3. Den ansatte er omfattet af de i denne kontrakt  

 fastsatte løn- og ansættelsesvilkår m.v. for personel  

 antaget specielt med henblik på den i § 1 nævnte tjeneste.
Løn § 5. I ansættelsesperioden aflønnes den  

 ansatte med en månedsløn på 26.063,60 kr. pr. måned.
Stk. 2. Ud over lønnen, jf. stk. 1, ydes bonus med  

 2.446,83 kr. pr. måned.
Bonus vil først kunne frigives ved  

 kontraktperiodens udløb.
Stk. 3. Lønnen udbetales månedsvis bagud til  

 et dansk pengeinstitut.
Bonus, jf. stk. 2, overføres til en af den  

 antagne oprettet spærret konto i bank, sparekasse eller andet af  

 Forsvarsministeriet godkendt forvaltningsinstitut.
For tjenestemænd kan  

 nævnte bonus indbetales til hidtidig arbejdsgiver med henblik på  

 fortsat optjening af pensionsanciennitet.
Godtgørelse for merudgifter § 6. Der ydes fri ud- og hjemrejse.
 Stk. 2. Under opholdet i udlandet ydes der som  

 godtgørelse for meromkostninger for denne tjeneste ved  

 overvågningsmissionen et månedligt udetillæg.  

 Udetillægget fastsættes af Forsvarsministeriet under hensyntagen  

 til bl.a de lokale forhold og tjenestevilkårene m.v.:
 Udetillæg pr. 1. april 1998: ....... 15.995,07 kr.  

 pr. måned.
 Stk. 3. Under udsendelsen godtgøres endvidere  

 rimelige udgifter til hotelværelse/logi med bad (ikke luksus) efter  

 regning efter de for udstationeringer almindeligt gældende regler, jf.  

 Kundgørelse for Forsvaret B.5-13.
..........." Kommunen har efterfølgende udstedt en  

 erklæring til rette vedkommende, hvoraf fremgår  

 følgende:
 "....
 Det skal hermed bekræftes at A forinden sin  

 udsendelse til Jugoslavien som EF-observatør kontaktede kommunens  

 skatteafdeling.
 A ønskede oplyst hvorvidt den kontrakt han i givet  

 fald skulle udsendes på ville være omfattet af  

 skattefritagelsesbestemmelserne i ligningslovens § 33 A.
 Skattefritagelsen var en forudsætning for at A ville  

 udsendes.
 Det blev fra kommunens skatteafdeling oplyst, at  

 kontrakten ville berettige til skattefritagelse.
 Som begrundelse lagde vi vægt på at der var  

 tale om en individuel ansættelseskontrakt.
 Imidlertid var vi ikke opmærksom på at det i  

 kontraktens § 6, stk. 2 nævnte udetillæg var skattefrit, idet  

 dette ikke fremgik af kontrakten.
...." Klageren er i begyndelsen af 1998 flyttet til en anden  

 kommune, som er den skatteansættende myndighed.
Den 28. september  

 påbegyndte han tjenesten i Jugoslavien i henhold til kontrakten.
 Skatteankenævnet har ved den påklagede  

 ansættelse fundet, at indtægten fra arbejdet som  

 EU-observatør i Jugoslavien ikke kan henføres til  

 ligningslovens § 33 A, stk. 1.
Ankenævnet har herved bl.a henset til, at det af  

 ansættelseskontraktens § 6 nævnte udetillæg på  

 15.995,07 kr. pr. måned i medfør af ligningslovens § 7, litra r  

 er skattefrit.
Uanset klageren ved X kommunes positive tilkendegivelse er  

 bibragt den opfattelse, at indtægten fra arbejdet som  

 EU-observatør i det tidligere Jugoslavien ville være omfattet af  

 skattefritagelsesbestemmelserne i ligningslovens § 33 A, er der efter  

 Skatteankenævnets opfattelse ikke tilvejebragt en retsbeskyttet  

 forventning, idet skatteforvaltningens tilkendegivelse er klart  

 uoverensstemmende med ligningslovens § 33 A, hvoraf det udtrykkeligt  

 fremgår, at skattefritagelse ikke finder anvendelse, når der  

 samtidig er modtaget skattefrie ydelser.
Ankenævnet har herved henvist  

 til ligningsvejledningens afsnit om retsbeskyttede forventninger,  

 LV.98.A.H.4.
Klageren har over for Landsskatteretten nedlagt  

 påstand om, at indkomsten i udstationeringsperioden er skattefri,  

 således at forstå at han skal være berettiget til lempelse  

 efter bestemmelsen i ligningslovens § 33 A.
Han har herved henvist til en  

 tilkendegivelse fra X Kommune vedrørende skatteforholdene på  

 baggrund af kontrakten med Danske Livregiment, idet han over for X kommune  

 gjorde det klart, at det for ham var en afgørende forudsætning  

 for underskrivelsen af kontrakten, at indkomsten var skattefri.
X kommune  

 svarede efter 1 uge klart og uden forbehold, at kontrakten var skattefri.
Klageren har videre anført, at han med henvisning  

 til det i ligningsvejledningen anførte om berettiget forventning, jf.  

 LV.98, A.H.4.1, opfylder samtlige betingelser for at kunne støtte ret  

 på tilkendegivelsen fra X Kommune om skattefrihed i henhold til  

 ansættelseskontrakten.
Det forhold at udtalelsen blev afgivet af en  

 anden kommune end den endelige ligningskommune er uden betydning, idet der  

 eksisterer én ligningsplan som er ens og gældende for hele  

 landet, Told- og Skat og samtlige kommuner, hvorfor de må anses at  

 være forpligtet til at følge den og fortolke den ens, ligesom de  

 i øvrigt er forpligtet til at agere som én skattemyndighed over  

 for borgerne.
Klageren har videre henvist til afgørelsen refereret  

 TfS.94.477 hvor en skatteyder af Landsretten fik medhold i en påstand  

 om berettiget forventning.
Klageren har videre anført, at det ikke er et  

 faktum i nærværende sag, at omkostningsydelsen i kontrakten er  

 skattefri.
Der står intet herom i kontrakten, tværtimod er det  

 sædvanligt at en ansættelseskontrakt indgået mellem en  

 arbejdsgiver og en arbejdstager aftaler hvilket arbejde der skal  

 udføres og hvilken løn mv. der gives.
Skattemyndighedens svar  

 havde afgørende indflydelse på, hvorvidt klageren ville  

 indgå kontrakten, og først da svaret fra kommunen forelå,  

 underskrev han kontrakten, mens det sædvanligvis ikke af en  

 ansættelseskontrakt fremgår, om løn m.v. er skattepligtig,  

 ganske enkelt fordi parterne ikke kan bestemme om løn m.v. er  

 skattepligtigt.
Det afgøres af gældende skattelove, som klageren  

 har søgt vejledning om hos skattemyndighederne.
 Landsskatteretten udtaler:
 Hvis en person, de er skattepligtig efter  

 kildeskattelovens § 1, under ophold uden for riget i mindst 6 måneder  

 uden andre afbrydelse af opholdet end nødvendigt arbejde her i riget i  

 direkte forbindelse med udlandsopholdet, ferie eller lignende af en  

 sammenlagt varighed på højst 42 dage, har erhvervet  

 lønindkomst ved personligt arbejde i tjenesteforhold, nedsættes  

 den samlede indkomstskat med det beløb, der forholdsmæssigt  

 falder på den udenlandske indkomst, jf. ligningslovens § 33 A, stk. 1,  

 1. pkt.
 Efter bestemmelsen i ligningslovens § 33  A, stk. 2,  

 finder stk. 1 ikke anvendelse for lønindkomst ved tjeneste uden for  

 riget for den danske stat eller anden dansk offentlig myndighed,  

 såfremt erhververen af den nævnte lønindkomst modtager  

 ydelser omfattet af ligningslovens § 7, litra r. mv.
Af bestemmelsen i ligningslovens § 7, litra r  

 fremgår blandt andet, at udetillæg, hjemflytningstillæg og  

 bosættelsespenge, som oppebæres af danske statsborgere, der af  

 den danske stat er udsendt til tjeneste uden for riget, samt andre lignende  

 ydelser, der tjener til dækning af merudgifter som følge af  

 tjenesten i udlandet, ikke medregnes ved opgørelsen af den  

 skattepligtige indkomst.
Størrelsen af disse tillæg er fastsat  

 under hensyn til skattefriheden, jf. cirkulære til ligningsloven, cirk.  

 nr. 96 af 22. juni 1993, pkt. 2.1.16.
Landsskatteretten har ved afgørelsen lagt til grund  

 som ubestridt, at klageren under opholdet i udlandet har gjort tjeneste for  

 den danske stat.
Med henvisning til den foreliggende kontrakt af 17. august  

 1998 med Danske Livregiment vedrørende klagerens udstationering som  

 EF-observatør i Jugoslavien må det videre lægges til  

 grund, at klageren, som er dansk statsborger, i udstationeringsperioden har  

 modtaget en fast månedsløn på 26.063,60 kr., samt en  

 bonus, der dog først kom til udbetaling efter kontraktperiodens  

 udløb.
Herudover har han fra sin arbejdsgiver, Danske Livregiment,  

 modtaget et udetillæg på 15.995,07 kr.  pr. måned.
 Landsskatteretten finder herefter, at udetillægget,  

 som efter kontraktens ordlyd er givet som "godtgørelse for  

 meromkostninger" for tjenesten i overvågningsmissionen, må anses  

 at være et tillæg, der efter sin karakter er en ydelse som  

 omfattet af bestemmelsen i ligningslovens § 7, litra r, hvorfor klageren  

 må anses at være afskåret fra lempelse efter bestemmelsen i  

 ligningslovens § 33 A, stk. 2.
Landsskatteretten bemærker videre, at  

 tilkendegivelsen fra X Kommune ville føre til et lovstridigt resultat  

 og derfor ikke kan være egnet til at bibringe klageren en retsbeskyttet  

 berettiget forventning om lempelse efter bestemmelsen i ligningslovens § 33  

 A.
Udtalelsen kan derfor ikke anses at være bindende for de stedlige  

 skattemyndigheder, hvortil i øvrigt bemærkes, at  

 tilkendegivelsen fra X Kommune ikke kan anses for bindende i forhold til en  

 anden kommune.
Når herefter henses til den i skattestyrelseslovens  

 §§ 14 - 16 hjemlede adgang for overordnede skattemyndigheder til at  

 ændre underordnede skattemyndigheders afgørelser, finder retten,  

 at klageren ikke har haft grundlag for en berettiget forventning om, at  

 skatteforvaltningens påståede tilkendegivelse ville være  

 bindende ved den ligningsmæssige behandling af hans  

 skatteansættelse.
Den kommunale skattemyndighed har derfor været  

 berettiget til at foretage den påklagede ansættelse for  

 indkomståret 1998 i overensstemmelse med de korrekte faktiske og  

 retlige forhold.
 Den påklagede ansættelse vil herefter  

 være at stadfæste.
