 Minefaren i danske farvande anses nu for at være meget ringe, og  

 yderligere minestrygning skønnes ikke at kunne nedbringe den resterende  

 risiko yderligere.
 Handelsministeriet har derfor med virkning fra 1. marts 1975 ophævet den  

 for danske skibe hidtil gældende forpligtelse til at følge de offentliggjorte  

 sejlruter.
For fortsat at sikre sejladsen i danske farvande bedst muligt samt under  

 hensyn til den i flere områder uden for de eksisterende ruter utilstrækkelige  

 opmåling og muligheden for tilstedeværelse af ukendte vrag, stenpuller og  

 store sten samt sprængstofholdige genstande bibeholdes imidlertid flere af  

 ruterne og disses afmærkning.
De bibeholdte ruter er i den udstrækning, det  

 har været muligt, rettet ud, således at de fremtræder som naturlige sejlveje,  

 ligesom der er foretaget en omnummerering, således at de så vidt muligt  

 fremtræder som gennemgående ruter.
 Hvor ruterne ophæves, vil afmærkningen blive ændret til en egentlig  

 farvandsafmærkning med henblik på at tilvejebringe de bedste muligheder for  

 udnyttelse af de eksisterende dybder. Ændringerne er offentliggjort i  

 »Efterretninger for Søfarende« nr. 3 1975.
 Det nye rutenet fremgår af bilaget til nærværende cirkulære.
 For at betrygge sejladsens sikre forløb samt på grund af den i flere  

 områder uden for ruterne utilstrækkelige opmåling og muligheden for  

 tilstedeværelse af ukendte vrag, stenpuller og store sten samt  

 sprængstofholdige genstande anbefales det skibsfarten fortsat at følge de i  

 danske farvande etablerede sejlruter.
 Handelsministeriet, den 17. februar  

 1975.
 Erling Jensen.
/T.
Madsen.
