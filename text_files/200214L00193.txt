Betænkning afgivet af Kulturudvalget den  

 28. november 2002 Betænkning over Forslag til lov om radio- og  

 fjernsynsvirksomhed [af kulturministeren (Brian Mikkelsen)] 1. Ændringsforslag Der er stillet 7 ændringsforslag til lovforslaget.  

 Kulturministeren har stillet ændringsforslag nr. 7. Socialdemokratiets,  

 Socialistisk Folkepartis, Det Radikale Venstres, Enhedslistens og Kristeligt  

 Folkepartis medlemmer af udvalget har stillet ændringsforslag nr. 1-4.  

 Socialdemokratiets, Socialistisk Folkepartis, Enhedslistens og Kristeligt  

 Folkepartis medlemmer af udvalget har stillet ændringsforslag nr. 5 og  

 6.
2. Udvalgsarbejdet Lovforslaget blev fremsat den 31. oktober 2002 og var til  

 1. behandling den 15. november 2002. Lovforslaget blev efter 1. behandling  

 henvist til behandling i Kulturudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen  

 været sendt i høring, og kulturministeren sendte den 26. august  

 2002 dette udkast til udvalget (2001-02, 2. samling, alm. del   bilag 593).  

 Den 30. september 2002 sendte kulturministeren de på dette tidspunkt  

 indkomne høringssvar og notat herom til udvalget (alm. del   bilag 1).  

 Den 6. november 2002 genfremsendte kulturministeren de indkomne  

 høringssvar samt et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget  

 skriftlige henvendelser fra:
Danmarks Afholdsforening, Det Ny Public Serviceråd, Forenede Danske Antenneanlæg, Foreningen KLF, Kirke & Medier, Leif Hansen, Otterup, Kirkeligt Medieforum for Unge, Kontaktudvalget i Danmarks Radio og TV 2/Regionerne.
 Kulturministeren har over for udvalget kommenteret de  

 skriftlige henvendelser til udvalget.
Deputationer Endvidere har følgende mundtligt over for udvalget  

 redegjort for deres holdning til lovforslaget:
Danmarks Afholdsforening, Det Ny Public Serviceråd, Forenede Danske Antenneanlæg, Foreningen KLF, Kirke & Medier, Kontaktudvalget i Danmarks Radio og TV 2/Regionerne.
Spørgsmål Udvalget har stillet 16 spørgsmål til  

 kulturministeren til skriftlig besvarelse, som denne har besvaret undtagen  

 spørgsmål 16, som udvalget forventer besvaret inden 2.  

 behandling.
3. Indstillinger og politiske bemærkninger Et mindretal i udvalget (V, DF og KF) indstiller  

 lovforslaget til vedtagelse med det af kulturministeren under nr. 7  

 stillede ændringsforslag.
 Som følge af den aftale om mediepolitiken for  

 perioden 2002-2006, der blev indgået mellem regeringen og Dansk  

 Folkeparti den 3. juni 2002, støtter Venstres, Dansk Folkepartis og  

 Det Konservative Folkepartis medlemmer af udvalget i henhold til aftalen det  

 lovforslag, som kulturministeren har fremsat med henblik på at  

 gennemføre de nødvendige lovændringer for aftalens  

 gennemførelse.
 Partierne noterer med glæde, at der nu lægges  

 op til en mediepolitik med en langt mere liberal tilgang, som tager  

 udgangspunkt i virkeligheden anno 2002 samt forbereder udviklingen af  

 fremtidige sendemuligheder.
 Medieaftalen og lovforslaget baner vejen for en  

 gennemførelse af udbud af de jordbaserede digitale tv-sendemuligheder,  

 de såkaldte multipleks, og på grundlag af auktioner udstedelse af  

 tilladelse til en gatekeeper (multipleksoperator), som på kommercielle  

 vilkår derefter skal drive en jordbaseret digital tv-platform.
Regeringspartierne og Dansk Folkeparti er ligeledes enige  

 i det element i lovforslaget (§ 16), der ændrer reglerne for udpegning  

 af DRs bestyrelse med virkning fra den 1. januar 2003, således at  

 bestyrelsen for fremtiden søges sammensat, så den samlede  

 bestyrelse repræsenterer mediemæssig, kulturel,  

 ledelsesmæssig og erhvervsmæssig indsigt.
Partierne vægter,  

 at denne sammensætning vil have stor betydning for udformningen af det  

 nye instrument »public service-kontrakter« samt sikre, at disse  

 overholdes.
Partierne forholder sig ligeledes positivt til, at de  

 regionale TV 2-virksomheder udskilles organisatorisk og økonomisk fra  

 TV 2/DANMARK, og at de fremover sikres en direkte andel af licensafgifterne.  

 Partierne vurderer, at dette vil styrke de regionale stationer og give dem  

 bedre og mere forankrede muligheder for at udfolde sig og definere en klarere  

 og mere selvstændig profil.
Partierne støtter desuden, at de  

 regionale TV 2-virksomheder fortsat skal sende i de såkaldte vinduer  

 på TV 2/DANMARKs sendeflade.
Partierne støtter det nye instrument, der blev  

 fastlagt i aftalen om mediepolitiken for perioden 2002-2006, som betyder, at  

 der skal indgås public service-kontrakter med DR, TV 2/DANMARK og de  

 regionale TV 2-virksomheder, samt at Radio- og tv-nævnet får til  

 opgave at gennemgå foretagendernes årlige redegørelser for  

 opfyldelsen af public service-kontrakterne og afgive udtalelser herom.
Det er  

 partiernes opfattelse, at dette vil sikre, at public service-virksomhederne i  

 fuldt omfang lever op til deres public service-ansvar.
Desuden finder partierne det rigtigt, at de eksisterende  

 begrænsninger vedrørende networking på lokalradio- og  

 -tv-området ophæves.
Partierne støtter ligeledes, at  

 tilskudsordningen til ikke-kommerciel lokal- radio og -tv udvides til  

 også at rumme medieskoletjenester.
Partierne ser det som et naturligt element i  

 liberaliseringen af radio- og tv-området, at den omfattende  

 detailregulering af reklameområdet ophører, og støtter  

 derfor, at der med hensyn til reklameområdet gives adgang til at  

 udsende reklamer for alkohol og håndkøbsmedicin, samt at det  

 bliver muligt at afbryde sportsprogrammer m.v. med reklameblokke, de  

 såkaldte breaks.
Ligeledes er det positivt, at lovforslaget  

 lægger op til, at sponsorområdet liberaliseres svarende til det,  

 der skal gælde for reklamer.
Partierne støtter, at man for at  

 sikre pluraliteten fastslår, at arbejdsgiverorganisationer,  

 fagforeninger, religiøse bevægelser og politiske partier ikke  

 skal have adgang til at sponsorere programmer.
På radioområdet bliver DRs monopol  

 på landsdækkende radio endelig brudt.
Der udbydes en næsten  

 landsdækkende femte kanal samt en sjette kanal, der vil kunne nå  

 omkring 40 procent af befolkningen.
Med mulighederne for fri networking vil  

 denne kanal kunne udvikle sig i retning af en større  

 dækningsgrad.
Dermed er der for første gang skabt reelle  

 konkurrenter til DR på radiosiden.
Der er ligeledes tale om en betragtelig frigørelse  

 fra restriktioner for de eksisterende stationer, idet sendestyrker, hvor det  

 er teknisk muligt, kan opjusteres, ligesom der igangsættes  

 undersøgelse af mulighederne for en bedre frekvensudnyttelse, og der  

 kan frit laves netværk mellem stationerne.
Endvidere forsvinder kravet  

 om tilladelse til udsendelse af programmer ved hjælp af satellit og  

 kabelanlæg.
Sidstnævnte er for partierne et vigtigt element i  

 ytringsfriheden.
Et andet mindretal i udvalget (S og KRF) indstiller  

 lovforslaget til forkastelse ved 3. behandling.
Mindretallet vil  

 stemme for de under nr. 1-7 stillede ændringsforslag.
Socialdemokratiets medlemmer af udvalget finder, at  

 lovforslaget er udtryk for en forkert retning i dansk mediepolitik, hvor  

 tendensen er, at forholdene for public service-medierne og ikke-kommercielt  

 lokal-tv og -radio svækkes til fordel for mere kommercielt baseret  

 radio og tv.
Socialdemokratiet frygter, at det vil medføre en  

 kvalitetsforringelse i det radio- og tv-udbud, som danskerne i dag modtager.  

 Det er Socialdemokratiets opfattelse, at der i den nuværende situation,  

 hvor hovedparten af borgerne kan modtage et stigende antal kommercielt  

 baserede tv- og radio- kanaler, er brug for at fastholde public  

 service-mediernes rolle i mediebilledet.
Socialdemokratiet mener, at der skabes usikkerhed om  

 DRs bestyrelses rolle i forhold til den løbende  

 programlægning og tilrettelæggelse af programmer.
Det er  

 væsentligt for Socialdemokratiet, at DRs bestyrelses rolle  

 fastholdes uændret som værende ansvarlig for den overordnede  

 drift af institutionen og ansvarlig for, at DRs forpligtelser i loven  

 og bestemmelser fastsat i medfør af loven overholdes.
Det er  

 væsentligt for den redaktionelle frihed, at bestyrelsen ikke får  

 kompetence til at gribe ind i den konkrete programtilrettelæggelse.
Socialdemokratiet mener, at lovforslaget ikke i  

 tilstrækkelig grad tager højde for den planlagte kommende  

 privatisering af TV 2. Som udgangspunkt er Socialdemokratiet bekymret for, at  

 privatiseringen vil medføre en ringere kvalitet i TV 2s  

 programflade.
I den udstrækning privatiseringen alligevel skal  

 gennemføres, mener Socialdemokratiet, at der mangler klare  

 retningslinjer for TV 2s overholdelse af de vedtagne public  

 service-krav.
I den forbindelse bør det præciseres, at public  

 service-kontrakten mellem staten og TV 2 skal revideres årligt.
Der  

 bør ligeledes indføres en bestemmelse om, hvilke sanktioner det  

 bør få for TV 2, hvis TV 2 ikke lever op til kontrakten.  

 Socialdemokratiet mener også, at det bør fastsættes, at  

 staten kan tilbagekøbe TV 2 til den oprindelige salgspris, hvis TV 2  

 groft og i gentagne tilfælde tilsidesætter de opstillede public  

 service-krav.
Socialdemokratiet beklager, at lovforslaget og aftalerne i  

 medieaftalen, der er grundlaget for lovforslaget, forringer vilkårene  

 for ikkekommercielt lokalradio og -tv.
Dels beklages det, at tilskuddet til  

 programvirksomheden reduceres, og dels beklages det, at de sendetidspunkter,  

 der skal stilles til rådighed for ikkekommecielt tv, flyttes til  

 før kl. 15.00. Socialdemokratiet mener, at de nuværende, mere  

 attraktive sendetider bør fastholdes.
Socialdemokratiet beklager også, at lovforslaget  

 ikke fastholder en organisatorisk ramme for dialogen mellem lyttere og seere  

 og public service-stationerne.
Denne dialog er væsentlig for en  

 demokratisk mediedebat, og mindretallet ønsker derfor, at der oprettes  

 nye amtslige dialogfora til afløsning af de regionale  

 programråd.
 Socialdemokratiet havde også gerne set, at der var  

 blevet gennemført en eksperthøring om lovforslaget mellem 2. og  

 3. behandling for at sikre et mere solidt og nuanceret beslutningsgrundlag  

 for en så gennemgribende forandring af det danske mediebillede, som  

 lovforslaget er udtryk for.
 Endelig mener Socialdemokratiet, at det er ærgeligt,  

 at der ikke sker en imødekommelse af ønsket fra medarbejderne i  

 såvel DR som TV 2 om flere medarbejderrepræsentanter i  

 henholdsvis DRs bestyrelse og i bestyrelsen for TV 2.
Kristeligt Folkepartis medlem af udvalget oplyser, at  

 partiet ikke er med i det medieforlig, der udmøntes med dette  

 lovforslag.
Partiet er især skeptisk over for følgende elementer  

 i lovforslaget:
For det første gives der med lovforslaget adgang  

 til at udsende reklamer for alkohol og håndkøbsmedicin.
Det er  

 en kendsgerning, at der i dag drikkes så meget alkohol i Danmark, at  

 det udgør en folkesundhedsmæssig fare.
Dette problem er allerede  

 erkendt bredt i Folketinget og regeringen.
Kristeligt Folkeparti mener, at  

 det er et skridt i den forkerte retning og i øvrigt i  

 uoverensstemmelse med regeringens sundhedspolitik at tillade reklamer for  

 alkohol.
 For det andet medfører lovforslaget en markant  

 forringelse af vilkårene for lokalt græsrods-tv, idet de mulige  

 sendetidspunkter   også kaldet vinduer til de ikkekommercielle lokale  

 stationer   flyttes fra de nuværende placeringer til dagtimerne  

 før kl. 15.00, hvor seergrundlaget er markant lavere.
For det tredje medfører lovforslaget en række  

 ændringer af reglerne for udpegning og sammensætning af DRs  

 bestyrelse.
Kristeligt Folkeparti ønsker ikke en politisk bestemt  

 programflade.
Det har imidlertid ikke været muligt for partiet under  

 den hidtidige behandling af lovforslaget at få bekræftet, at  

 ændringerne ikke medfører øget politisk styring af  

 programfladen.
Endelig er det af afgørende betydning for  

 Kristeligt Folkeparti, at en privatisering af TV 2 ikke medfører  

 forringelser i stationens programflade, herunder lempelser i public  

 service-kravene.
Partiet mener, at den nuværende formulering i  

 lovforslaget, hvorefter der »må forventes visse justeringer i de public  

 service-forpligtelser, som TV 2 A/S skal opfylde«, kan åbne for  

 forringelser i et privatiseret TV 2s sendeflade.
Et tredje mindretal i udvalget (SF) indstiller  

 lovforslaget til forkastelse ved 3. behandling.
Mindretallet vil  

 stemme for de under nr. 1-6 stillede ændringsforslag og vil stemme  

 hverken for eller imod det af kulturministeren under nr. 7 stillede  

 ændringsforslag.
Socialistisk Folkepartis medlem af udvalget har aldrig  

 lagt skjul på, at SF ikke er tilhænger af privatiseringen af TV  

 2. Men det var en del af de givne politiske vilkår.
Derfor gik SF ind i  

 forhandlingerne under disse vilkår og respekterede, at der var et  

 politisk flertal for dette.
 Men der er også en række andre ting i det  

 indgåede forlig, som SF heller ikke er tilfreds med, hvilket bl.a.  

 afspejles af de stillede ændringsforslag.
SFs bekymring for TV 2 er, at TV 2 bliver for  

 afhængig af markedet, og at markedet i højere grad kommer til at  

 bestemme indholdet.
Men public service-kontrakten kan forhåbentlig  

 afbøde noget her.
SF er også imod ændringerne for DRs  

 vedkommende.
SF er imod, at der vil blive stillet krav om, at DR skal  

 udlægge 21 pct. af produktionen.
SF er imod den ændring, der  

 foreslås med hensyn til bestyrelsens kompetence, og SF er imod de  

 ændrede reklameregler.
De vil medføre en alt for stor frihed  

 på reklameområdet.
SF frygter også, at den rene lokalradio i fremtiden  

 bliver svækket, og det vil selvfølgelig i den forbindelse sige  

 græsrodsstationerne på lokalradio og -tv-området.
De 40  

 mio. kr., der er afsat, er i hvert fald under alle omstændigheder  

 mindre end de forventede 60 mio. kr.
 SF finder det glimrende, at der kommer en femte og en  

 sjette kanal.
 SF er tilhænger af, at man går i gang med  

 digitalisering af det jordbaserede net så hurtigt som muligt, men er  

 noget bekymret for, om engagementet hos regeringen er stort nok på  

 området.
Et fjerde mindretal i udvalget (RV) indstiller  

 lovforslaget til vedtagelse med de under nr. 1-4 stillede  

 ændringsforslag og det af kulturministeren under nr. 7 stillede  

 ændringsforslag.
Hvis de under nr. 1-4 stillede ændringsforslag  

 ikke vedtages ved 2. behandling, vil mindretallet stemme imod lovforslaget  

 ved 3. behandling.
Det Radikale Venstres medlem af udvalget mener, at der er  

 flere gode elementer i lovforslaget, bl.a. med hensyn til jordbaseret  

 digitalt tv.
Det Radikale Venstre fastholder også opbakningen til en  

 liberalisering af reklamereglerne, dog ikke med hensyn til  

 børneudsendelser.
Men partiet er kritisk over for regeringens  

 oplæg til en privatisering af TV 2. Partiet støtter, at man  

 undersøger mulighederne, men ønsker at se et klart  

 beslutningsgrundlag, før partiet kan acceptere en privatisering.  

 Når udredningen foreligger, bør der efter Det Radikale Venstres  

 opfattelse være enighed mellem forligspartierne om at gennemføre  

 en privatisering.
Dette kunne kulturministeren ikke acceptere.
For Det Radikale Venstre er det afgørende at  

 fastholde kravene til TV 2s programflade.
Partiet frygter, at kravene  

 til TV 2 reelt lempes så meget, at kvaliteten i TV 2s programmer  

 forringes efter en privatisering.
Det er for eksempel ikke klart, hvorfor TV  

 2 ifølge lovforslaget ikke længere skal have public  

 service-forpligtelser over for snævre målgrupper, specielt ikke,  

 fordi denne del af lovforslaget strider mod TV 2s egne ønsker,  

 jf.
TV 2s høringssvar til udkastet til lovforslaget.
Det Radikale Venstre mener, at de regler, der skal danne  

 grundlag for public service-kontrakterne, er for uklare.
Man er enig med  

 kulturministeren i, at det ikke er jagten på lyttere og seere, der skal  

 være det afgørende.
Men det synes ikke klart, hvordan ministeren  

 mener, at det hensyn skal varetages.
Et andet stort kritikpunkt vedrører DRs  

 bestyrelse.
Det Radikale Venstre mener, at det er meget vigtigt at  

 værne om pressefriheden.
Af samme årsag skal den politisk valgte  

 bestyrelse ikke kunne blande sig i programindholdet, hvis den for eksempel  

 ikke er tilfreds med nyhedsdækningen, sådan som Dansk Folkeparti  

 foreslog under 1. behandling af lovforslaget.
I øvrigt kan det undre,  

 at V, DF og KF i deres bemærkninger til betænkningen  

 anfører, »at bestyrelsen for fremtiden søges sammensat,  

 så den samlede  bestyrelse repræsenterer mediemæssig,  

 kulturel, ledelsesmæssig og erhvervsmæssig indsigt«, da de  

 kriterier også er gældende i den nuværende  

 sammensætning.
I øvrigt mener Det Radikale Venstre, at der  

 bør være to medarbejderrepræsentanter i DRs  

 bestyrelse og ikke kun en.
 Det Radikale Venstre mener desuden, at det er  

 utilfredsstillende, at et stort mindretal i Folketinget ikke kan få  

 belyst de fulde konsekvenser af lovforslaget gennem en eksperthøring.
Et femte mindretal i udvalget (EL) indstiller  

 lovforslaget til forkastelse ved 3. behandling.
Mindretallet stemmer  

 for de under nr. 1-6 stillede ændringsforslag.
Mindretallet stemmer  

 imod det af kulturministeren under nr. 7 stillede ændringsforslag.
Enhedslistens medlem af udvalget understreger, at  

 hovedformålet med dette lovforslag er at sikre, at det bliver muligt at  

 privatisere TV 2. Det er gentagne gange blevet påvist, at denne  

 privatisering ikke kan gennemføres, uden at der sker en udhuling af  

 public-service-forpligtelsen, at der indføres reklameblokke, og at der  

 åbnes for flere reklamer.
Enhedslisten vil ikke medvirke til, at  

 danskerne får dårligere og dummere tv.
Derfor stemmer  

 Enhedslisten imod dette lovforslag.
 Enhedslisten har været med til at stille en  

 række ændringsforslag, der vil betyde en række forbedringer  

 af det fremsatte lovforslag, men uanset om disse bliver vedtaget, vil  

 Enhedslisten stadig stemme imod privatisering af TV 2 og dermed også  

 imod lovforslaget.
 Tjóðveldisflokkurin, Inuit Ataqatigiit og  

 Siumut var på tidspunktet for betænkningens afgivelse ikke  

 repræsenteret med medlemmer i udvalget og havde dermed ikke adgang til  

 at komme med indstillinger eller politiske udtalelser i  

 betænkningen.
En oversigt over Folketingets sammensætning er  

 optrykt i betænkningen.
Der gøres opmærksom på, at  

 et flertal eller et mindretal i udvalget ikke altid vil afspejle et  

 flertal/mindretal ved afstemning i Folketingssalen.
4. Ændringsforslag med bemærkninger Ændringsforslag Af	et flertal (S, SF, RV, EL og KRF):
Ny paragraf 1) Efter § 11 indsættes som ny paragraf:
» Stk. 2. De amtslige dialogfora, som består af  

 repræsentanter for lyttere og seere, har til opgave på  

 regelmæssige møder at kommentere og drøfte  

 programvirksomhed med ledelse og medarbejdere fra public  

 service-foretagenderne.
Stk. 3. Kulturministeren fastsætter nærmere  

 regler om dialogforaenes sammensætning og virksomhed.« [Sikring af lytter-seer-dialog] Til § 16 2) Paragraffen affattes således:
» Stk. 2. I tilfælde af udtræden udpeges et nyt  

 medlem for den resterende del af beskikkelsesperioden.
 Stk. 3. Medlemmer af Folketinget kan ikke være  

 medlemmer af bestyrelsen.
Stk. 4. Beskikkelserne gælder for 4 år.« [Uændret sammensætning af DRs  

 bestyrelse] Til § 17 3) Stk. 1 affattes således:
»Bestyrelsen er DRs øverste ledelse og  

 har det overordnede ansvar for, at de bestemmelser for institutionens  

 virksomhed, der er fastsat i loven, overholdes.
Bestyrelsen fastsætter  

 de almindelige retningslinjer for DRs virksomhed og ansætter  

 generaldirektøren og øvrige medlemmer af DRs  

 direktion.« [Uændret kompetence til DRs bestyrelse] Til kapitel 9 4) Kapitel 9 affattes således:
»Kapitel 9 Lokal radio- og fjernsynsvirksomhed Tilladelse til programvirksomhed § 52. Spredning af programmer ved hjælp af  

 radioanlæg eller fællesantenneanlæg inden for et lokalt  

 område kan kun ske med tilladelse fra det nævn, der er omtalt i §  

 64 (det lokale radio- og fjernsynsnævn).
 § 53. Tilladelse kan udstedes til selskaber, foreninger og  

 lign., hvis følgende betingelser er opfyldt:
 1)	I selskabet, foreningen el.lign. skal et flertal af bestyrelsens  

 medlemmer have bopæl i området.
 2)	Selskabet, foreningen el.lign. skal have lokal radio- eller  

 fjernsynsvirksomhed som eneste formål.
 3)	I selskabet, foreningen el.lign. må erhvervsvirksomheder,  

 bortset fra dagblade og distriktsblade, ikke have bestemmende indflydelse.  

 Tilladelse til selskaber m.v., hvori dagblade eller distriktsblade har  

 bestemmende indflydelse, forudsætter, at lokalradioen eller  

 -tv-stationen opfylder en funktion som forum for en bred lokal  

 debat.
 Stk. 2. Samme person kan ikke være medlem af  

 bestyrelsen for mere end én lokal radio, henholdsvis tv-station.
 Stk. 3. Samme person kan ikke være programansvarlig  

 for eller på anden måde deltage i den overordnede ledelse af  

 programvirksomheden på mere end én lokal radio, henholdsvis  

 tv-station.
Stk. 4. Såfremt selskabet, foreningen el.lign.  

 foruden at opfylde betingelserne i stk. 1-3 repræsenterer alsidige  

 erhvervs- og kulturinteresser i det lokale område, skal en  

 ansøgning om tilladelse til spredning af billedprogrammer ved  

 hjælp af radioanlæg imødekommes, hvis der findes en  

 ubenyttet sendemulighed (frekvens) i området.
Tilladelsen omfatter hele  

 sendetiden på den pågældende frekvens, jf. dog § 60, stk.  

 1, nr. 3.
 Stk. 5. Kulturministeren fastsætter regler om  

 anvendelsen af sendemulighederne for lokal fjernsynsvirksomhed i  

 Københavns Kommune, Frederiksberg Kommune og Københavns Amt.  

 Der kan i den forbindelse fastsættes regler, der fraviger § 54.
 Stk. 6. Tilladelse efter stk. 1 kan begrænses  

 til den sendetid, der er nævnt i § 60, stk. 1, nr. 3.
 Stk. 7. Indehavere af tilladelse til programvirksomhed  

 efter stk. 1 kan med godkendelse af det lokale radio- og fjernsynsnævn  

 overgå til de vilkår, der gælder for tilladelseshavere  

 efter stk. 4 eller stk. 6 for resten af den periode, hvori tilladelsen er  

 gældende.
§ 54. Kommuner har ret til at få en tilladelse som  

 nævnt i § 52, såfremt kommunens formål med  

 programvirksomheden alene vil være at stille produktions- og  

 sendefaciliteter til rådighed for interesserede borgere eller at  

 formidle kommunal information.
Tilladelsen kan begrænses til den  

 sendetid, der er nævnt i § 60, stk. 1, nr. 3.
 § 55. Det lokale nævn kan i særlige tilfælde  

 tillade, at programmer om enkeltstående begivenheder af lokal karakter  

 spredes i kortere perioder ved hjælp af fællesantenneanlæg  

 inden for det lokale område.
 Stk. 2. For tilladelser efter stk. 1 finder  

 bestemmelserne i § 59, stk. 1-3, § 60, stk. 1 og 3, og §§ 62, 63 og 87  

 anvendelse.
 § 56. Spredning af programmer ved hjælp af  

 fællesantenneanlæg kan uden tilladelse ske i anlæg, som  

 ikke omfatter mere end 25 tilslutninger i én bygning eller en gruppe  

 af nærliggende bygninger.
§ 57. I ansøgninger om tilladelse skal der gives en  

 beskrivelse af programvirksomheden, således at det lokale nævn  

 kan påse, at denne har tilknytning til det lokale område.
Ved  

 behandlingen af ansøgninger skal nævnet søge at sikre det  

 enkelte lokale område en samlet programvirksomhed af alsidig  

 karakter.
 Stk. 2. Kulturministeren kan fastsætte regler om  

 indholdet af ansøgninger.
§ 58. Tilladelse udstedes for en bestemt periode, der  

 maksimalt kan være 5 år for radio og 7 år for fjernsyn.  

 Tilladelser i henhold til § 53, stk. 4, udstedes dog for en periode af 7  

 år.
Fornyelse af tilladelse kan ske ved periodens udløb.
En  

 tilladelse bortfalder ikke, fordi det område, som tilladelsen  

 vedrører, inden for tilladelsens gyldighedsperiode helt eller delvis  

 kommer til at henhøre under et andet lokalt nævn end det, som  

 har udstedt tilladelsen.
 Stk. 2. Nævnet kan i forbindelse med udstedelsen af  

 en tilladelse bl.a. stille vilkår om, at programvirksomheden  

 udøves i overensstemmelse med ansøgningen.
 Stk. 3. Nævnets afgørelse om afslag på  

 en ansøgning om tilladelse kan inden 4 uger fra meddelelsen om  

 afgørelsen af ansøgeren indbringes for Radio- og  

 tv-nævnet.
 Stk. 4. Tilladelse til spredning af programmer ved  

 hjælp af radioanlæg er betinget af, at der inden for en fastsat  

 frist, der kan forlænges, foreligger tilladelse til radiospredning  

 efter lov om radiokommunikation.
 Stk. 5. Kulturministeren kan fastsætte regler om  

 udstedelsen af tilladelser.
Udøvelse af programvirksomhed § 59. Tilladelsens indehaver skal udøve  

 programvirksomheden selvstændigt.
Stk. 2. Programvirksomheden må ikke omfatte  

 programmer, der udsendes samtidig af andre radio- eller  

 fjernsynsforetagender.
Det samme gælder programmer, der udsendes med en  

 ubetydelig tidsforskydning.
Programvirksomheden kan dog omfatte programmer,  

 der udsendes samtidig af en anden indehaver af en tilladelse til lokal  

 programvirksomhed, hvis dette i det enkelte tilfælde er særligt  

 begrundet i lokale forhold.
 Stk. 3. Programvirksomheden må uanset en eventuel  

 tidsforskydning ikke omfatte programmer, der udsendes af andre radio- eller  

 fjernsynsforetagender i medfør af et fast samarbejdsforhold om  

 programvirksomheden enten mellem stationer indbyrdes eller mellem stationer  

 og udenforstående foretagender.
 Stk. 4. For lokal fjernsynsvirksomhed, der udøves  

 i henhold til tilladelser udstedt efter § 53, stk. 4, gælder  

 bestemmelserne i stk. 2 og 3 ikke.
 Stk. 5. For lokal radiovirksomhed gælder  

 bestemmelserne i stk. 2 og 3 ikke nyheds- og aktualitetsudsendelser samt  

 udsendelser i tidsrummet mellem kl. 23 og kl. 6.
 Stk. 6. Kulturministeren kan fastsætte  

 nærmere regler om den del af programvirksomheden, der er omfattet af  

 stk. 4 og 5.
§ 60. Tv-stationer, der har tilladelse efter § 53, stk. 4,  

 skal 1)	daglig sende mindst 1 time lokalt producerede nyheds- og  

 aktualitetsprogrammer eller andre programmer med udgangspunkt i  

 lokalsamfundet, 2)	sørge for, at en væsentlig del af programmerne  

 derudover er dansksprogede eller produceret for et dansk publikum, og 3)	afsætte sendetid til selskaber m.v., hvis tilladelse er  

 omfattet af § 53, stk. 6, og kommuner, hvis tilladelse er omfattet af § 54, i  

 tidsrummet kl. 09.00-10.00, 17.00-18.00, 23.00-24.00 på alle  

 ugedage.
 Stk. 2. Kulturministeren kan fastsætte  

 nærmere regler om de i stk. 1, nr. 1 og 2, nævnte programmer.
 Stk. 3. Kulturministeren fastsætter, for så  

 vidt angår lokal fjernsynsvirksomhed i henhold til § 53, stk. 4, regler  

 om, i hvilket omfang udsendelser af europæisk oprindelse skal  

 indgå heri.
Stk. 4. For hvert program, der udsendes som led i  

 programvirksomhed i henhold til § 59, stk. 4 og 5, skal de deltagende  

 tilladelseshavere sørge for, at der er én tilladelseshaver, som  

 er ansvarlig for overholdelse af bestemmelserne i radio- og fjernsynsloven.  

 Denne tilladelseshaver skal angives ved afslutningen af hvert program.
En  

 eventuel sanktion i henhold til § 64 vil blive pålagt denne  

 tilladelseshaver.
 § 61. Reklamer og programmer, hvortil der ydes tilskud, og  

 programmer, for hvilke der er betalt for sendetid, kan indgå i  

 programvirksomheden efter reglerne i kapitel 11.
 Stk. 2. Reklamer kan ikke indgå i  

 programvirksomheden efter § 11.
 Stk. 3. Kulturministeren kan fastsætte regler om  

 programvirksomheden med henblik på at tilgodese hensyn til børn  

 og unge.
 § 62. Tilladelsens indehaver skal påse, at regler om  

 reklamer, tilskud til programmer og salg af sendetid efter kapitel 11  

 overholdes.
§ 63. Tilladelsens indehaver skal sørge for, at der for  

 hver udsendelse findes en programleder.
Programlederen skal i videst muligt  

 omfang have kendskab til, hvem der har deltaget i eller på anden  

 måde medvirket til udsendelsen.
Stk. 2. Tilladelsens indehaver skal sørge for, at  

 der ved afslutningen af hvert program 1)	gives oplysning om, hvem der er programleder, og 2)	foretages en identifikation af lokalradioen eller  

 -tv-stationen.
 § 64. En tilladelse kan inddrages midlertidigt eller endeligt,  

 hvis indehaveren ikke udnytter tilladelsen eller der sker en væsentlig  

 afbrydelse af programvirksomheden.
Stk. 2. En tilladelse kan inddrages midlertidigt eller  

 endeligt, hvis indehaveren 1)	ikke længere opfylder betingelserne i § 53, 2)	overtræder § 59, 3)	overtræder § 60, stk. 1, nr. 3, eller stk. 4, 4)	tilsidesætter pålæg meddelt efter § 88, 5)	overtræder § 62 eller § 63 eller 6)	tilsidesætter § 87 eller pålæg, der er meddelt  

 efter denne bestemmelse.
 Stk. 3. En tilladelse kan i øvrigt inddrages  

 midlertidigt eller endeligt, hvis en overtrædelse af loven,  

 bestemmelser fastsat efter loven eller vilkår for tilladelsen er grov  

 eller overtrædelser er ofte gentagne.
Stk. 4. Et lokalt nævns afgørelse om  

 inddragelse af en tilladelse kan inden 4 uger fra meddelelsen om  

 afgørelsen af indehaveren indbringes for Radio- og tv-nævnet.
En  

 klage har opsættende virkning, medmindre Radio- og tv-nævnet  

 bestemmer andet.
Lokale radio- og fjernsynsnævn § 65. Kommunalbestyrelsen nedsætter, hvis der er behov  

 derfor, et lokalt radio- og fjernsynsnævn, jf. dog stk. 3. Hvis  

 forholdene taler derfor, kan der nedsættes ét nævn for  

 radiovirksomhed og ét nævn for fjernsynsvirksomhed.
Stk. 2. Kommunalbestyrelserne i nabokommuner med  

 tilsammen indtil 300.000 indbyggere kan nedsætte et fælles  

 nævn.
Radio- og tv-nævnet kan, hvis forholdene taler derfor,  

 godkende, at kommunalbestyrelserne i nabokommuner med tilsammen mere end  

 300.000 indbyggere nedsætter et fælles nævn.
Har et  

 fælles nævn omfattende nabokommuner med tilsammen mere end  

 300.000 indbyggere været nedsat i den foregående  

 funktionsperiode, kan nedsættelsen af et nyt nævn omfattende de  

 samme kommuner dog ske uden nævnets godkendelse.
 Stk. 3. Der nedsættes et fælles nævn  

 for fjernsynsvirksomhed, som omfatter Københavns Kommune,  

 Frederiksberg Kommune og kommunerne i Københavns Amt.
 Stk. 4. Nævnet består af et ulige antal  

 medlemmer, mindst 5.
Stk. 5. Et mindretal af medlemmerne vælges direkte  

 af kommunalbestyrelsen.
De øvrige medlemmer vælges efter  

 følgende regler: Kommunalbestyrelsen indkalder med mindst 14 dages  

 varsel til et møde med deltagelse af lokale foreninger og  

 organisationer, der udvælges efter kommunalbestyrelsens skøn.  

 Der skal ved udøvelsen af dette skøn lægges vægt  

 på en alsidig repræsentation af det lokale foreningsliv.  

 Opnås der på mødet enighed om valget af de øvrige  

 medlemmer til nævnet, anses de pågældende for valgt.  

 Opnås der ikke enighed, vælger kommunalbestyrelsen medlemmerne  

 efter indhentet udtalelse fra de pågældende foreninger og  

 organisationer.
For de medlemmer, der repræsenterer det lokale  

 foreningsliv, kan der vælges suppleanter.
Stk. 6. Nævnets funktionsperiode følger den  

 kommunale valgperiode.
Valg til nævnet finder sted snarest muligt efter  

 hvert kommunalvalg, dog senest den 1. april i det efterfølgende  

 år.
Nævnet fungerer indtil udgangen af den måned, i hvilken  

 nyt valg til dette har fundet sted.
Kommunalbestyrelsen kan alene afkorte et  

 bestående nævns funktionsperiode med henblik på  

 nedsættelse af et fælles nævn og under forudsætning  

 af, at et flertal af det pågældende nævns medlemmer  

 vedtager dette.
Et fælles nævns funktionsperiode kan alene  

 afkortes med henblik på nedsættelse af et større  

 fælles nævn.
 Stk. 7. Kommunalbestyrelsen fastsætter regler for  

 nævnets virksomhed.
 Stk. 8. Kulturministeren kan fastsætte regler om  

 generel inhabilitet, for så vidt angår medlemmer af de lokale  

 radio- og fjernsynsnævn.
§ 66. Nævnet kan afkræve en tilladelses indehaver  

 enhver oplysning, som er af betydning for nævnets sager.
Nævnet  

 kan fastsætte en frist for afgivelsen af oplysninger.
Stk. 2. Nævnet udsteder tilladelse til  

 programvirksomhed.
Nævnet fører tilsyn med virksomheden,  

 påtaler overtrædelser af loven, bestemmelser fastsat efter loven  

 og vilkår for tilladelser og kan inddrage tilladelsen, jf. § 64.
 Stk. 3. Hvis nævnet får kendskab til forhold,  

 som henhører under Radio- og tv-nævnet, underretter nævnet  

 Radio- og tv-nævnet.
Andet § 67. Kulturministeren kan fastsætte regler om lokal  

 radio- og fjernsynsvirksomhed.
 § 68. Radio- og tv-nævnet kan efter indstilling fra de  

 lokale radio- og fjernsynsnævn yde tilskud til ikkekommercielle lokale  

 radio- og tv-stationer.
 Stk. 2. Formålet med tilskudsordningen er at  

 bidrage til finansiering af ikkekommerciel radio- og tv-virksomhed samt yde  

 tilskud til uddannelsesaktiviteter inden for lokalradio- og  

 -tv-området.
Stk. 3. Kulturministeren fastsætter nærmere  

 regler om fordelingen af tilskud, vilkår for anvendelse af tilskud,  

 indsendelse af ansøgninger, regnskabsaflæggelse,  

 revisionskompetence og revisionens udførelse vedrørende  

 tilskud, der udbetales i medfør af denne lov.
Det kan i den  

 forbindelse bestemmes, at Radio- og tv-nævnet fastsætter  

 retningslinjer for indsendelse af ansøgninger, udbetaling af tilskud,  

 regnskabsaflæggelse og revision m.v.
 Stk. 4. Radio- og tv-nævnet kan indhente yderligere  

 materiale fra tilskudsmodtagere til brug for Rigsrevisionen til en  

 nøjere regnskabsgennemgang.
 Stk. 5. Udbetaling af tilskud i medfør af denne  

 lov kan ske forskudsmæssigt.
 Stk. 6. Afgivne tilsagn bortfalder og udbetalte tilskud  

 kan kræves tilbagebetalt i tilfælde, hvor tilskudsmodtager ikke  

 opfylder betingelserne for tilskuddet eller ikke gennemfører den  

 forudsatte aktivitet.
 Stk. 7. Radio og tv-nævnet kan yde tilskud til  

 medieskoletjenestevirksomhed.
 Stk. 8. Formålet med tilskudsordningen er at give  

 mulighed for oprettelse af medieskoletjenester over hele landet.
Stk. 9. Bestemmelserne i stk. 1-6, finder tilsvarende  

 anvendelse for tilskud til medieskoletjenestevirksomhed.« [Uændrede bestemmelser for lokalradio og -tv samt  

 tilføjelse i lovteksten om sendevindue for  

 lokal-tv-stationer] Af	et mindretal (S, SF, EL og KRF):
Til § 73 5) Paragraffen affattes således:
 »§ 73. For reklamer i fjernsyn gælder følgende,  

 jf. dog stk. 2:
 1)	Reklamer må kun sendes i blokke, som skal placeres mellem  

 udsendelserne.
 2)	Reklamer må ikke placeres 2 minutter før og efter  

 børneprogrammer.
3)	Der må ikke reklameres for lægemidler, tobak eller  

 drikkevarer med et alkoholindhold på 2,8 pct. vol. eller derover.
Der  

 må endvidere ikke reklameres for økonomiske interessegrupper  

 eller religiøse og politiske anskuelser.
 4)	Reklamer må højst udgøre 15 pct. af den enkelte  

 tilladelseshavers daglige sendetid.
Stk. 2. Bestemmelserne i stk. 1, nr. 1 og 4, gælder  

 ikke reklamer i tekst-tv.« [Videreførelse af nuværende reklameregler  

 samt indførelse af reklamefri zone] Til § 74 6) Paragraffen affattes således:
 »§ 74. For reklamer i radio gælder  

 følgende:
 1)	Reklamer må placeres overalt i sendefladen.
 2)	Reklamer må ikke placeres 2 minutter før og efter  

 børneprogrammer.
3)	Der må ikke reklameres for tobak eller drikkevarer med et  

 alkoholindhold på 2,8 pct. vol. eller derover.
Der må reklameres  

 for lægemidler efter reglerne i lov om lægemidler.
4)	Reklamer må højst udgøre 15 pct. af den enkelte  

 tilladelseshavers daglige sendetid.« [Videreførelse af nuværende reklameregler  

 samt indførelse af reklamefri zone] Af	kulturministeren, tiltrådt af et flertal  

 (udvalget med undtagelse af SF og EL):
Til § 83 7) Stk. 2 affattes således:
»Stk. 2. I radio, som indgår i den samlede public  

 service-virksomhed, jf. § 11, og i fjernsyn må der ikke udsendes  

 programmer, som er sponsoreret af arbejdsgiverorganisationer eller  

 fagforeninger eller af politiske partier eller religiøse  

 bevægelser.« [Ændring af sponsoreringsbestemmelse] Bemærkninger Til nr. 1 Formålet med ændringsforslaget er at sikre en  

 organiseret, løbende og folkelig efterkritik af den  

 landsdækkende og regionale programvirksomhed i public service-radio og  

 -tv.
Det foreslås derfor, at kulturministeren skal nedsætte  

 amtslige public service-dialogfora, hvor repræsentanter for lyttere og  

 seere, udpeget af andre end radio- og tv-stationerne, ved regelmæssige  

 møder skal kommentere og drøfte programvirksomhed med ledelse  

 og medarbejdere fra public service-medierne.
Til nr. 2 og 3 Forslagsstillerne ønsker, at DRs bestyrelses  

 sammensætning og kompetence forbliver uændret.
 Hvis ændringsforslaget bliver vedtaget ved 2.  

 behandling, vil forslagsstillerne til 3. behandling stille de  

 ændringsforslag, der er nødvendige som en konsekvens heraf.
Til nr. 4 Formålet med ændringsforslaget er at sikre, at  

 de nuværende rammer og muligheder for lokalradio og -tv bevares.  

 Derudover foreslås det, at den nuværende vinduesplacering for  

 lokal tv fastsættes direkte i lovteksten og ikke som ved de  

 nuværende regler ved bemyndigelse til ministeren.
 Hvis ændringsforslaget bliver vedtaget ved 2.  

 behandling, vil forslagsstillerne til 3. behandling stille de  

 ændringsforslag, der er nødvendige som en konsekvens heraf.
Til nr. 5 og 6 Forslagsstillerne ønsker, at reklamereglerne  

 forbliver uændret i forhold til i dag, og at der herudover etableres 2  

 minutters reklamefrihed før og efter børneprogrammer.
 Hvis ændringsforslaget bliver vedtaget ved 2.  

 behandling, vil forslagsstillerne til 3. behandling stille de  

 ændringsforslag, der er nødvendige som en konsekvens heraf.
Til nr. 7 Hensigten med bestemmelsen er at fastslå, at der i  

 radio, som indgår i den samlede public service-virksomhed, samt i alle  

 former for fjernsynsvirksomhed ikke må udsendes programmer, som er  

 sponsoreret af arbejdsgiverorganisationer eller fagforeninger eller af  

 politiske partier eller religiøse bevægelser.
 Således som den foreslåede bestemmelse hidtil  

 har været affattet, har der af grammatiske grunde kunnet rejses tvivl  

 om, hvorvidt der var overensstemmelse mellem hensigten med bestemmelsen og  

 det, som rent faktisk fremgik af den foreslåede bestemmelse.
 Det foreslås derfor, at affattelsen ændres,  

 således at der ikke kan rejses tvivl om bestemmelsens indhold.
Kim Andersen (V) fmd.  

  Ester Larsen (V)  Leif Mikkelsen (V)  

  Preben Rudiengaard (V)  Louise Frevert (DF)  

  Poul Nødgaard (DF) Carina Christensen (KF)  

  Charlotte Dyremose (KF)  Bodil Kornbek (KRF)  

  Frode Sørensen (S)  Jytte Andersen (S)  

  Jytte Wittrock (S)  Mette Frederiksen (S)  

 Poul Qvist Jørgensen (S)  Ole Sohn (SF)  

  Naser Khader (RV)  

  Søren Søndergaard (EL) Tjóðveldisflokkurin, Inuit Ataqatigiit og  

 Siumut havde ikke medlemmer i udvalget.
Folketingets sammensætning Venstre, Danmarks Liberale Parti (V) 55 * Enhedslisten (EL) 4 Socialdemokratiet (S) 52 Kristeligt Folkeparti (KRF) 4 Dansk Folkeparti (DF) 22 Tjóðveldisflokkurin (TF) 1 Det Konservative Folkeparti (KF) 16 Inuit Ataqatigiit (IA) 1 Socialistisk Folkeparti (SF) 12 Siumut (SIU) 1 Det Radikale Venstre (RV) 9 Uden for folketingsgrupperne (UFG) 2 * Heraf 1 medlem valgt på  

 Færøerne Bilag 1 Oversigt over bilag vedrørende L 40 Bilagsnr.
