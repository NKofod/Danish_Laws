Fremsat den 11. april 2002 af  

 Kristian Thulesen Dahl (DF), Per Dalgaard (DF),  

 Pia Kjærsgaard (DF),  

 Søren Krarup (DF) og Peter Skaarup (DF) Forslag til folketingsbeslutning om ændring af reglerne om udrykningskørsel Folketinget opfordrer regeringen til snarest muligt at  

 ændre eller præcisere reglerne om udrykningskørsel, jf.  

 bekendtgørelse nr. 510 af 11. juni 1996 om udrykningskørsel,  

 så frivillige brandfolk bliver omfattet af reglerne.
Bemærkninger til forslaget Forslagsstillerne er af den opfattelse, at  

 frivillige brandmænd skal have mulighed for at benytte deres private  

 køretøj til at nå frem til deres brandstation efter  

 reglerne om udrykning.
Det skal ske, for at de frivillige brandmænd kan  

 nå frem til stationen hurtigt uden samtidigt at blive idømt  

 bøde for at have kørt for stærkt.
 De frivillige brandmænd står i dag i et  

 dilemma mellem på den ene side at skulle overholde færdselslovens  

 hastighedsbestemmelser og på den anden side at komme så hurtigt  

 frem til brandstationen som muligt og dermed efterfølgende til  

 brandstedet.
 At frivillige brandmænd ikke i dag er omfattet af  

 reglerne om udrykningskørsel, har desværre ført til  

 situationer, hvor brandmænd under kørsel i privatbil fra hjem  

 eller arbejde til brandstationen er blevet taget for overtrædelse af  

 færdselslovens hastighedsbestemmelser og har fået  

 bøde.
I en konkret sag fra Fyn blev tre deltidsbrandmænd  

 taget i en automatisk fartkontrol, da de kørte forbi en af politiets  

 fotofælder, der stod mindre end 500 meter fra Falckstationen i Otterup.  

 Alarmen lød for en markbrand, og de tre brandmænd kørte  

 mod stationen med en fart på henholdsvis 60, 62 og 76 km/t. på en  

 strækning, hvor højest tilladte hastighed er 50 km/t.
De tre  

 brandmænd modtog derfor bødeforlæg på mellem 1.000  

 og 1.500 kr., som de imidlertid nægtede at betale, idet de af  

 principielle årsager ønskede en retlig afgørelse, fordi  

 de følte sig klemt mellem færdsels- og beredskabsloven.
Byretten  

 i Odense kom i en dom i begyndelsen af marts 2002 frem til, at  

 færdselsloven også gælder for frivillige brandmænd,  

 at lovovertrædelsen var erkendt, og at kravene til lovlig  

 udrykningskørsel ikke var opfyldt, idet der under kørslen ikke  

 var kørt med hverken hvidt flag, horn eller lyssignal.
Det virker helt grotesk på forslagsstillerne, at  

 frivillige brandfolk kan blive dømt for at overskride  

 fartbegrænsningerne undervejs til en helt nødvendig  

 brandudrykning.
Sagen er, at så snart brandmændene er nået  

 frem til brandstationen og har skiftet deres eget køretøj ud  

 med brandvæsenets, har de pligt til at køre så hurtigt  

 frem til brandstedet, som det er forsvarligt, uanset fartgrænserne.
Problemet er forstærket af de nye elektroniske  

 fartkontroller.
Hvis de frivillige brandfolk var blevet stoppet af en  

 færdselsbetjent, ville betjenten jo straks have ladet brandfolkene  

 køre videre i erkendelse af opgavens vigtighed.
De elektroniske  

 fartfælder kan derimod ikke skelne mellem almindelige fartbilister og  

 brandfolk på en måske livsvigtig opgave.
Forslagsstillerne finder, at reglerne må laves om,  

 så det sikres, at de frivillige brandfolk ikke straffes for at  

 udføre deres vigtige hverv.
Enhver ved jo, at det er helt  

 afgørende, at brandmændene når frem til brandstedet  

 så hurtigt som muligt.
Ofte står liv på spil.
 Det er desuden forslagsstillernes indtryk, at det  

 frivillige mandskab generelt består af særdeles samfundsbevidste  

 og seriøse mennesker, og derfor har forslagsstillerne ingen  

 betænkeligheder ved at give disse frivillige mulighed for at  

 køre udrykningskørsel, når nødvendigheden tilsiger  

 det.
Reglerne om udrykning findes dels i færdselslovens §  

 7, dels i bekendtgørelse nr. 510 af 11. juni 1996 om  

 udrykningskørsel, der er optrykt som bilag 1 til beslutningsforslaget.  

 Tillige er optrykt spørgsmål og svar på  

 spørgsmål nr.
S 123 af 17. december 2001 til justitsministeren  

 som bilag 2, hvor der har været spurgt til, om ministeren ville tage  

 initiativ til at ændre på reglerne.
 Det fremgår blandt andet af svaret, at der efter  

 Rigspolitichefens opfattelse ikke bør udarbejdes særlige regler  

 om udrykningskørsel for de frivillige brandfolk og heller ikke  

 indføres et særligt offentligt godkendt  

 identifikationsmærke til frivillige brandfolks private biler.  

 Justitsministeren anfører ingen egne synspunkter til  

 spørgsmålet.
 Det er forslagsstillernes håb, at et flertal i  

 Folketinget kan se det uhensigtsmæssige i reglerne, som de er i dag, og  

 vil være med til at sende det budskab til de frivillige  

 brandmænd, at takken for at være ansvarsbevidst ikke skal  

 være et bødeforlæg.
 Forslagsstillerne vil med beslutningsforslaget lade det  

 være op til ministeren at udforme de nærmere præcise  

 regler, der imødekommer dette.
Skriftlig fremsættelse Kristian Thulesen Dahl Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om ændring af  

 reglerne om udrykningskørsel.
(Beslutningsforslag nr.
B 95).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
Bilag 1 Bekendtgørelse om udrykningskørsel BEK nr. 510 af 11/06/1996 (Gældende) Bekendtgørelse om  

 udrykningskørsel I henhold til § 7, stk. 1, og § 118, stk. 5, i færdselsloven, jf.  

 lovbekendtgørelse nr. 735 af 24. august 1992, som senest ændret  

 ved lov nr. 1123 af 20. december 1995, fastsættes:
Kapitel 1 Udrykningskørsel § 1. Motorkøretøj må kun føres  

 efter reglerne om udrykningskørsel, når 1)	det skønnes nødvendigt af hensyn til  

 politimæssige opgaver, personredning, brand, forureningsuheld,  

 færdselsuheld eller afværgelse af omfattende skader, og 2)	motorkøretøjet er registreret som  

 udrykningskøretøj, jf. dog stk. 2.
Stk. 2. Kravet om registrering som  

 udrykningskøretøj gælder ikke for 1)	motorkøretøjer, der tilhører politiet og  

 normalt anvendes til kontrolkørsel og lignende formål og kun  

 undtagelsesvis til udrykningskørsel, og 2)	motorkøretøjer, der i et enkelt tilfælde  

 benyttes til kørsel med alvorligt syge eller tilskadekomne eller i  

 andet lignende øjemed, som ikke tåler opsættelse, jf.  

 færdselslovens § 7, stk. 4.
Kapitel 2 Godkendelse og registrering af  

 udrykningskøretøjer § 2. Motorkøretøj kan kun registreres som  

 udrykningskøretøj, såfremt det forinden er godkendt til  

 udrykningskørsel af Statens Bilinspektion eller er godkendt til  

 ambulancekørsel ved standardtypegodkendelse.
 Stk. 2. Motorkøretøj, der tilhører  

 forsvaret, godkendes af Hærens Materielkommando.
 § 3. Som udrykningskøretøj kan registreres  

 motorkøretøj, der tilhører:
1)	politi, det statslige eller kommunale redningsberedskab og  

 forsvaret, 2)	indsatsledere, der af kommunalbestyrelsen er udpeget til at varetage  

 ledelsen af den tekniske indsats på et skadested.
 Stk. 2. Færdselsstyrelsen kan tillade, at  

 motorkøretøj, der tilhører anden offentlig myndighed,  

 samt ambulance, redningskøretøj eller lignende  

 motorkøretøj, der tilhører private, registreres som  

 udrykningskøretøj.
Kapitel 3 Udrykningssignaler § 4. Motorkøretøjer, der er registreret som  

 udrykningskøretøj, skal være forsynet med en eller flere  

 blå udrykningslygter, der opfylder bestemmelserne i  

 bekendtgørelse om detailforskrifter for køretøjers  

 indretning og udstyr udstedt af Færdselsstyrelsen.
Stk. 2. Udrykningskøretøj skal endvidere  

 være forsynet med et klart lydende to-tonet udrykningshorn, der  

 opfylder bestemmelserne i bekendtgørelse om detailforskrifter for  

 køretøjers indretning og udstyr udstedt af  

 Færdselsstyrelsen.
Udrykningskøretøjet kan yderligere  

 være forsynet med enten et tilsvarende særligt kraftigt horn  

 eller et elektronisk horn, der udsender hurtige periodiske signaler med  

 kontinuerligt stigende frekvenser (»Mc Cloud-horn«) til anvendelse på  

 landevej, i vejkryds eller andre steder, hvor omstændighederne  

 gør anvendelse heraf påkrævet.
Færdselsstyrelsen kan  

 tillade, at udrykningskøretøjer, der er omfattet af § 3, stk.  

 2, godkendes og registreres uden at være udstyret med  

 udrykningshorn.
 Stk. 3. Lygtebroer med udrykningssignaler på  

 motorkøretøjer, der tilhører politiet eller det  

 statslige redningsberedskab, og som er godkendt til udrykningskørsel,  

 kan afmonteres ved anden form for kørsel.
 Stk. 4. Færdselsstyrelsen kan tillade, at  

 supplerende lydsignaler anvendes i særlige situationer.
 § 5. Motorkøretøj, der af politiet anvendes til  

 kontrolkørsel og lignende formål og kun lejlighedsvis til  

 udrykningskørsel, kan udstyres med udrykningssignaler.
§ 6. Udrykningslygte skal anvendes under  

 udrykningskørsel.
Udrykningslygte kan tillige anvendes under  

 standsning ved uheldssted eller lignende.
Stk. 2. Udrykningshorn skal anvendes under  

 udrykningskørsel, medmindre anvendelse af udrykningslygte efter  

 omstændighederne skønnes tilstrækkeligt til at advare  

 andre trafikanter.
De i § 4, stk. 2, nævnte udrykningshorn må  

 ikke anvendes samtidigt.
Stk. 3. Ved udrykningskørsel med  

 motorkøretøj tilhørende politiet kan anvendelse af  

 udrykningslygte og udrykningshorn dog undlades, såfremt sådan  

 undladelse skønnes nødvendig af hensyn til formålet med  

 udrykningskørslen, og omstændighederne i øvrigt ikke  

 taler imod.
Ved kørsel med sådanne køretøjer kan  

 endvidere gøres ganske kortvarig brug af udrykningshorn uden samtidig  

 anvendelse af udrykningslygte, f.eks. i forbindelse med standsning af andet  

 køretøj.
 Stk. 4. I øvrigt må udrykningssignaler ikke  

 anvendes andet end ved reparation og prøvning.
Kapitel 4 Færdselsregler § 7. Under udrykningskørsel kan føreren af  

 køretøjet i tilfælde, hvor det skønnes  

 påtrængende nødvendigt, og hvis der samtidig udvises  

 ganske særlig forsigtighed, undlade at følge reglerne i  

 færdselslovens 1)	§ 4, stk. 1, om efterkommelse af anvisninger for færdslen, som  

 gives ved færdselstavler, afmærkning på kørebane  

 eller cykelsti, signalanlæg, m.v., 2)	kapitel 4 om færdselsregler for kørende, 3)	kapitel 5 om hastighed, og 4)	kapitel 6 om særlige regler for færdsel på  

 motorvej og motortrafikvej.
 Stk. 2. Føreren skal dog altid efterkomme de  

 anvisninger for færdslen, som gives af politiet eller andre, som  

 trafikministeren har bemyndiget til at regulere færdslen.  

 Føreren skal endvidere altid efterkomme signaler eller andre  

 anvisninger for færdslen ved jernbaneoverkørsler og broer.
 Stk. 3. Ved fremkørsel i lysreguleret kryds mod  

 rødt eller gult lys skal føreren endvidere nedsætte  

 hastigheden så meget, at der straks kan standses for eventuel  

 tværgående trafik.
 Stk. 4. Anvendelse af udrykningssignal fritager ikke  

 føreren for pligten til at optræde hensynsfuldt og udvise  

 agtpågivenhed over for andre trafikanter.
Kapitel 5 Straf § 8. Overtrædelse af § 1, stk. 1, § 4, § 6 og § 7  

 straffes med bøde.
Kapitel 6 Ikrafttræden m.v.
 § 9. Bekendtgørelsen træder i kraft den 1. juli  

 1996.
 Stk. 2. Tilladelser til udrykningskørsel, der er  

 meddelt i henhold til tidligere regler, forbliver gældende, forudsat at  

 de pågældende udrykningskøretøjer opfylder  

 bestemmelserne i denne bekendtgørelse.
 § 10. Justitsministeriets bekendtgørelse nr. 143 af 15.  

 april 1977 om udrykningskørsel ophæves.
Trafikministeriet, den 11. juni 1996 Jan Trøjborg / Vibeke R. von Stemann Bilag 2 Spørgsmål nr.
S 123 Til justitsministeren (17/12 01) af:
 Kristian Thulesen Dahl (DF):
»Hvad er regeringens holdning til spørgsmålet  

 om frivillige brandfolks ønske om at få dispensation fra  

 færdselsloven, så de i forbindelse med udrykning til brand i  

 private biler kan overskride hastighedsbestemmelserne, og hvad er ministerens  

 holdning til at introducere et særligt identifikationsmærke til  

 frivillige brandfolk, som skal bruges ved udrykning til brand?« Begrundelse Der har været eksempler på, at frivillige  

 brandfolk i deres privatbiler er blevet elektronisk noteret af politiets  

 automatiske fartkontrol på vej til en brand.
 Det er spørgerens opfattelse, at frivillige  

 brandfolk skal kunne få dispensation fra færdselsloven og  

 få mulighed for at anvende en særlig nødretsregel i loven.  

 Spørgeren finder det paradoksalt, at brandfolk p.t. er klemt mellem  

 færdselsloven på den ene side og beredskabsloven på den  

 anden.
 Det er afgørende vigtigt, at brandmandskab  

 når frem til et ulykkessted så hurtigt som muligt, og  

 spørgeren finder det derfor dybt kritisabelt, at fotofælderne  

 kan være årsag til, at udrykningstiderne bliver  

 forlænget.
Svar (20/12 01) Justitsministeren (Brian Mikkelsen, fg.):
 Justitsministeriet har til brug for besvarelsen af  

 spørgsmålet anmodet Rigspolitichefen om en udtalelse.
 Når denne udtalelse foreligger, vil jeg vende  

 tilbage til sagen.
Supplerende svar (8/2 02) Justitsministeren (Lene Espersen):
 Justitsministeriet har til brug for besvarelsen af  

 spørgsmålet indhentet en udtalelse fra Rigspolitichefen, der har  

 oplyst følgende:
 »Reglerne om udrykning findes dels i færdselsloven  

 dels i bekendtgørelse nr. 510 af 11. juni 1996 om  

 udrykningskørsel.
Efter færdselslovens § 7 kan der fastsættes  

 bestemmelser om udrykningskørsel, herunder bestemmelser som fraviger  

 de almindelige regler i færdselsloven.
De mere detaljerede bestemmelser  

 om udrykningskørsel er som nævnt fastsat ved  

 bekendtgørelse nr. 510 af 11. juni 1996 om  

 udrykningskørsel.
Rigspolitichefen har om politiets bilkørsel  

 bestemt, at langt den overvejende kørsel i politiets biler bør  

 ske under overholdelse af færdselslovgivningens almindelige  

 bestemmelser.
Det gælder også færdselslovgivningens  

 hastighedsbestemmelser.
Udrykningskørsel med heraf følgende  

 adgang til at fravige færdselslovgivningen bør kun foregå  

 som en klar og begrundet undtagelse fra det nævnte udgangspunkt.
Selv  

 om der foretages udrykningskørsel, bør færdselslovens  

 regler som udgangspunkt overholdes.
Det gælder også  

 færdselslovgivningens hastighedsbestemmelser.
Er der undtagelsesvist og  

 ud fra en konkret vurdering behov for at foretage udrykningskørsel med  

 en højere hastighed end angivet i færdselsloven, vil der ikke  

 foreligge en overtrædelse af færdselsloven.
De her beskrevne regler om udrykningskørsel  

 gælder for alle, der efter lovgivningen er berettiget til at foretage  

 udrykningskørsel.
I den forbindelse kan det nævnes, at  

 frivillige brandfolks private biler som hovedregel ikke er godkendt til at  

 foretage udrykningskørsel.
Der bør efter Rigspolitichefens  

 opfattelse bl.a. af færdselssikkerhedsmæssige grunde ikke  

 udarbejdes særlige regler om udrykningskørsel for de frivillige  

 brandfolk og heller ikke indføres et særligt offentligt godkendt  

 identifikationsmærke til frivillige brandfolks private biler.« Jeg kan henholde mig til Rigspolitichefens udtalelse.
