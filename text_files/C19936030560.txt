 Vejledning til politiet om ligsyn, obduktion  

 og transplantation m.v.
 1. Regelgrundlaget.
 Bestemmelserne om dødens konstatering, foretagelse  

 af ligsyn, udstedelse af dødsattest, omsorg for lig, obduktion og  

 transplantation m.v. findes i lov nr. 402 af 13. juni 1990 om ligsyn,  

 obduktion og transplantation m.v., der trådte i kraft den 1. juli 1990.  

 Loven er optrykt som bilag til denne vejledning.
Med denne lov blev hjernedødskriteriet  

 indført som et supplerende dødskriterium til  

 hjertedødskriteriet.
Der blev endvidere indført skærpede  

 regler om samtykke som betingelse for at kunne foretage  

 lægevidenskabelig obduktion og transplantation.
 Endvidere skete der med loven en samling af reglerne i de  

 tidligere love om transplantation (lov om udtagelse af menneskeligt væv  

 m.v.) og om ligsyn. disse love (lov nr. 246 af 9. juni 1967 og lov nr. 279 af  

 26. maj 1976) blev samtidig ophævet.
 Bestemmelserne i lovens kap. 2 om ligsyn,  

 dødsattester og omsorg for lig svarer med enkelte redaktionelle og  

 systematiske ændringer til de hidtidige regler i ligsynslovens §§ 1-5  

 og § 9. Kap. 3 om obduktion er bortset fra en enkelt redaktionel  

 ændring i § 10   uændret i forhold til ligsynslovens §§ 6-8.
 I tilknytning til lov om ligsyn, obduktion og  

 transplantation m.v. har Justitsministeriet udstedt bekendtgørelse nr.  

 474 af 22. juni 1990 om lægers adgang til at konstatere dødens  

 indtræden, foretage ligsyn, udstede dødsattest og foretage  

 obduktion samt bekendtgørelse nr. 475 af 22. juni 1990 om  

 dødsattester.
Ved dødsfald ombord på dansk skib på  

 søen eller i fremmed havn finder Industriministeriets  

 bekendtgørelse nr. 829 af 10. december 1990 om ligsyn og begravelse  

 m.v. ved dødsfald til søs anvendelse.
Bestemmelserne i lov om  

 ligsyn, obduktion og transplantation m.v. vil dog delvis finde anvendelse  

 også i disse tilfælde, såfremt dødsfald sker  

 på skib i dansk havn eller inden for 24 timer før anløb  

 af dansk havn, jf. bekendtgørelsens § 1, stk. 2. andre  

 dødsfald, som indtræder uden for dansk område, vil  

 også være omfattet af lovens regler, såfremt liget er bragt  

 til Danmark.
Det bemærkes i den forbindelse, at lig efter lovens § 7,  

 stk. 2, bl.a. ikke må føres ud af landet, førend  

 dødsattest er udstedt.
Ligsyn skal således foretages, før  

 et indført lig kan udføres igen, medmindre der foreligger  

 fyldestgørende dokumentation for, at ligsyn er foretaget i  

 udlandet.
 2. Dødens konstatering.
 Ifølge § 1 i lov om ligsyn, obduktion og  

 transplantation m.v. kan en persons død konstateres ved uopretteligt  

 ophør af åndedræt og hjertevirksomhed eller ved  

 uopretteligt ophør af al hjernefunktion.
 Når dødens indtræden er konstateret,  

 kan lægelig behandling, herunder   i tilfælde af hjernedød  

   brug af respirator, ophøre.
 Der er ved Sundhedsstyrelsens cirkulære nr. 118 af  

 25. juni 1990 om dødens konstatering ved uopretteligt ophør af  

 al hjernefunktion fastsat nærmere regler om de undersøgelser,  

 der skal foretages for at konstatere dødens indtræden efter  

 hjernedødskriteriet.
 Der består for lægerne på den ene side  

 ikke nogen pligt til at iværksætte (og fuldføre) de  

 undersøgelser, der er nødvendige for at kunne konstatere  

 dødens indtræden efter hjernedødskriteriet, og på  

 den anden side ikke nogen pligt til på en hjernedød person at  

 undlade kunstigt at opretholde hjertets pumpefunktion ved brug af respirator.  

 Hvor længe en hjernedød person kan forblive i respirator  

 f.eks. i tilfælde af graviditet, hvor fødslen er nært  

 forestående, eller med henblik på transplantation   må  

 afgøres efter de almindelige regler for lægers virksomhed.
Vedrørende lovens § 1 bemærkes endvidere, at  

 i de dele af lovgivningen, hvor dødstidspunktet tillægges  

 retsvirkning (arvelovgivningen, forsikringslovgivningen, sociallovgivningen,  

 straffelovgivningen m.v.), vil dødstidspunktet skulle fastsættes  

 til det tidspunkt, hvor dødens indtræden er konstateret efter §  

 1, nr. 1 eller 2. Dødens indtræden skal kun konstateres  

 én gang.
Har lægerne efter gennemførelsen af de  

 foreskrevne undersøgelser således konstateret  

 hjernedødens indtræden, kan de ikke undlade at erklære den  

 pågældende død, og det konstaterede dødstidspunkt  

 efter dette kriterium er det tidspunkt, der skal anføres i  

 patientjournalen og i dødsattesten som dødstidspunktet.
 3. Ligsyn m.v.
 Bestemmelserne vedrørende ligsyn, herunder  

 retslægeligt ligsyn, indberetning til politiet, dødsattester og  

 omsorg for lig findes i lovens kapital 2, §§ 3-8.
 3.1. Ligsyn.
Ligsyn foretages af en læge til afgørelse af,  

 om dødsfald er indtrådt.
Ved ligsynet skal dødstegn  

 iagttages, og dødsmåde og dødsårsag så vidt  

 muligt fastslås.
 Dødstegn skal som hidtil bestå i enten  

 dødsstivhed, døds- eller ligpletter eller  

 forrådnelse.
Dødsmåderne er naturlig død,  

 ulykkestilfælde, selvmord og drab.
På dødsattesten er det  

 endvidere muligt at angive dødsmåden som "uoplyst",  

 såfremt det ikke er muligt ved det retslægelige ligsyn at  

 bestemme dødsmåden med sikkerhed.
 Dødsårsagerne er de sygdomme,  

 læsioner, forgiftninger m.v., der betinger dødens  

 indtræden.
Er en læge ikke til stede eller tilkaldt, når  

 politiet får kendskab til et lig, bør politiet efter lovens § 3  

 hurtigst muligt tilkalde en læge.
Justitsministeriet skal i denne  

 forbindelse henvise til de hensyn, som er baggrunden for lovens § 8 om omsorg  

 for lig, jf. nedenfor afsnit 3.6.
 De nærmere bestemmelser vedrørende  

 foretagelse af ligsyn er fastsat ved Sundhedsstyrelsens cirkulære nr.  

 119 af 25. juni 1990 til landets læger om ligsyn og udstedelse af  

 dødsattester m.v.
 3.2. Indberetning til politiet.
 Den læge, der tilkaldes i anledning af  

 dødsfald, har pligt til at  afgive indberetning til politiet i en  

 række tilfælde, der er opregnet i lovens § 4, med henblik  

 på eventuel iværksættelse af retslægeligt ligsyn.
 Det vil være tilstrækkeligt med en telefonisk  

 indberetning herom. anmeldelsen skal foretages uden unødigt  

 ophold.
 3.3. Retslægeligt ligsyn.
 I de tilfælde, hvor lægen indberetter et  

 dødsfald til politiet, jf. lovens § 4, iværksættes  

 ifølge lovens § 5, stk. 1, normalt retslægeligt ligsyn.
 Retslægeligt ligsyn kan dog fortsat undlades i de i  

 lovens § 5, stk. 2, nævnet tilfælde, dvs. navnlig hvor  

 dødsfaldet efter de tilvejebragte oplysninger er uden  

 politimæssig interesse.
 Retslægeligt ligsyn kan således navnlig  

 undlades ved de dødsfald, der er nævnt i § 4, stk. 1, nr. 2.  

 (når en person findes død), nr. 3 (når  

 døden er indtrådt pludselig og ikke er forudset af  

 lægelige grunde), nr. 5 (når døden kan være  

 en følge af fejl, forsømmelse eller ulykkelig hændelse i  

 forbindelse med behandling eller forebyggelse af sygdom) og  nr. 6  

(når dødsfald forekommer i kriminalforsorgens  

 institutioner), såfremt der mellem politiet og embedslægen  

 er enighed om, at de tilvejebragte oplysninger gør det åbenbart,  

 at der foreligger naturlig død, jf. herved § 5, stk. 2, nr. 2, samt  

 ved de dødsfald, der er nævnt i § 4, stk. 1, nr. 4  

(når der er grund til at antage, at dødsfaldet kan skyldes  

 en erhvervssygdom, der er omfattet af lov om arbejdsskadeforsikring),  

såfremt embedslægen finder, at de tilvejebragte  

 oplysninger med tilstrækkelig sikkerhed har klarlagt  

 dødsårsagen, jf. herved § 5, stk. 2, nr. 3.
Bestemmelsen om, at retslægeligt ligsyn i  

 øvrigt kan undlades, træffes af politiet alene, jf. herved de af  

 lovens § 5, stk. 2, nr. 1 og 4, omhandlede tilfælde.
Det anbefales dog,  

 at der altid i tvivlstilfælde indhentes udtalelse om de lægelige  

 oplysninger hos den stedlige embedslægeinstitution (i København  

 Retspatologisk Institut).
Transplantation fra afdøde personer må efter  

 lovens § 15, stk. 3, ikke finde sted, såfremt der skal foretages  

 retslægeligt ligsyn, medmindre indgrebet må antages at være  

 uden betydning for resultatet af undersøgelsen.
Dette må  

 medføre, at det i disse tilfælde er en betingelse for at udtage  

 transplantationsmateriale fra afdøde personer, at politiet forinden  

 har erklæret sig indforstået hermed.
Ved ofre for trafikulykker  

 vil transplantationsindgreb dog kunne gennemføres, hvis politiet ikke  

 på eget initiativ konkret har nedlagt forbud herimod, og de  

 øvrige betingelser herfor er opfyldt.
 Det anbefales, at politiet i såvel  

 "samtykke"   som "forbuds"-tilfældene kontakter  

 embedslægeinstitutionen (i København Retspatologisk Institut)  

 for en nærmere drøftelse af spørgsmålet,  

 såfremt det giver anledning til tvivl.
 Ligsynet foretages i henhold til § 6 af politiet og en af  

 de embedslæger, der er tilknyttet den pågældende  

 embedslægeinstitution (i København Retspatologisk Institut).
 Vedrørende lovens § 6, stk. 2, om andre  

 lægers adgang til deltagelse i retslægeligt ligsyn i  

 embedslægens sted, bemærkes, at Justitsministeriets tilladelse  

 for professorerne i retsmedicin ved Københavns Universitet,  

 Retsmedicinsk institut i Århus og Odense og deres assistenter til at  

 deltage i retslægelige ligsyn, fortsat er gældende.
Bestemmelsen i ligsynslovens § 6, stk. 2, 2. pkt., om  

 politimesterens adgang til i påtrængende tilfælde at udpege  

 en læge, vil navnlig kunne anvendes i de ekstraordinære  

 situationer, hvor embedslægeinstitutionen er forhindret, og hvor der  

 ikke fungerer en vikar for de til embedet knyttede læger.
Det vil  

 være hensigtsmæssigt, at politiet med henblik på  

 sådanne ekstraordinære tilfælde forud har forhandlet med  

 det stedlige embedslægeinstitution (i København Retspatologisk  

 Institut) om, hvilke stedlige læger der må anses som egnede til  

 at blive tilkaldt.
 3.4. Dødsattest m.v.
Efter lovens § 7, stk. 1, påhviler det den  

 læge, der har foretaget ligsyn, at udstede dødsattest.
Er  

 dødsfaldet indberettet til politiet efter § 4, må  

 dødsattest kun udstedes, hvis politiet meddeler, at indberetningen  

 ikke giver anledning til retslægeligt ligsyn.
 Ved Justitsministeriets bekendtgørelse nr. 475 af  

 22. juni 1990, der ligeledes trådte i kraft den 1. juli 1990, er det  

 foreskrevet, at dødsattesten skal udfærdiges på en af  

 Sundhedsstyrelsen udstedt blanket, formular nr. 1331. Den ny blanket, hvori  

 teksten er ajourført i overensstemmelse med de nugældende  

 bestemmelser, er trådt i stedet for den ved Justitsministeriets  

 bekendtgørelse nr. 45 af 7. februar 1977 om dødsattester  

 foreskrevne blanket (formular nr. 1231, grå). Sundhedsstyrelsen har  

 udfærdiget en vejledning af 15. maj 1991 om udfyldelse af  

 dødsattest.
 3.5. Begravelse og ligbrænding.
 Udstedelse af dødsattest er efter lovens § 7, stk.  

 2, en forudsætning for, at liget kan begraves, brændes eller  

 føres ud af landet.
Er dødsattesten udfærdiget efter  

 retslægeligt ligsyn, skal attesten yderligere være forsynet med  

 politiets påtegning om, at intet er til hinder for, at liget begraves,  

 brændes eller føres ud af landet.
Påtegningen er politiets  

 endelige godkendelse af, at yderligere undersøgelser af liget fra det  

 offentliges side i anledning af dødsfaldet er  

 upåkrævet.
Efter Kirkeministeriets bekendtgørelse nr. 593 af  

 1. december 1975, § 2, stk. 2, skal dødsattesten i øvrigt  

 såfremt ligbrænding ønskes foretaget   indeholde  

 erklæring fra lægen om, at der efter dennes skøn ikke er  

 grund til mistanke om, at døden er forårsaget ved en  

 forbrydelse.
Foreligger der ikke dødsattest med den nævnte  

 erklæring, må ligbrænding ikke tillades, forinden der af  

 politiet er afgivet erklæring om, at der intet er til hinder  

 herfor.
 3.6. Omsorg for lig.
Efter lovens § 8 skal en person, der antages at være  

 afgået ved døden, anbringes under forsvarlige forhold, og er  

 dødens indtræden ikke åbenbar, skal den  

 pågældende være under jævnligt tilsyn og må  

 ikke føres til lighus, før en læge har iagttaget  

 dødstegn.
Førend ligsyn er afsluttet, og dødsattest er  

 udstedt, må liget ikke anbringes i kiste eller føres til  

 kapel.
Pligten til at anbringe afdøde under forsvarlige  

 forhold er foreskrevet ikke alene af hensyn til en eventuel mulighed for  

 genoplivning, men også af hensyn til den politimæssige interesse  

 i i videst muligt omfang at hindre, at liget udsættes for  

 efterfølgende ydre påvirkninger, der kan indvirke på  

 resultatet af eventuelle retsmedicinske undersøgelser.
Bestemmelsen  

 tilgodeser endvidere almindelige sømmelighedshensyn.
 Pligten til at holde den pågældende under  

 jævnligt opsyn ophører, når dødens indtræden  

 er konstateret af en læge, eller når det i øvrigt er  

 åbenbart, at den pågældende er død.
 Pligten til forsvarlig anbringelse vedvarer, indtil  

 begravelse eller ligbrænding har fundet sted.
 Særlig for så vidt angår behandling af  

 smittefarlige lig, er der ved Indenrigsministeriets bekendtgørelse nr.  

 152 af 14. april 1983 om behandling af lig fastsat nærmere  

 bestemmelser.
 4. Retslægelig obduktion.
 Reglerne om obduktion findes i lovens kap. 3. Loven  

 sondrer mellem retslægelige og lægevidenskabelige obduktioner  

 (også kaldet hospitalsobduktioner). Her skal alene de  

 retslægelige obduktioner, der foretages af politimæssige grunde,  

 omtales.
 Retslægelig obduktion skal foretages i de i lovens §  

 9, stk. 1, omhandlede tilfælde.
 § 9, stk. 1, nr. 1, omhandler navnlig  

 dødsfald, som kan antages at være forvoldt ved forsætligt  

 eller uagtsomt strafbart forhold fra en anden persons side, men  

 bestemmelserne kan også tjene til at hindre, at der straks eller senere  

 opstår mytedannelser i anledning af et dødsfald, hvilket navnlig  

 kan tænkes at være  tilfældet ved  

 børnedødsfald og dødsfald, der indtræder lang tid  

 efter en ulykke.
§ 9, stk. 1, nr. 2, omhandler dødsfald, hvor  

dødsmåden (jf. afsnit 3.1.) ikke med tilstrækkelig  

 sikkerhed er fastslået ved det retslægelige ligsyn.
Det vil  

 typisk være tilfælde, hvor dødsårsag og  

 dødsmåde på dødsattesten er angivet som henholdsvis  

 ukendt, uoplyst eller lignende.
§ 9, stk. 1, nr. 3, omhandler dødsfald, hvor  

dødsårsagen  (jf. afsnit 3.1.) ikke med  

 tilstrækkelig sikkerhed er fastslået ved det retslægelige  

 ligsyn, og yderligere retsmedicinske undersøgelser af  

 politimæssige grunde skønnes påkrævet.
Det  

 bemærkes, at antallet af tilfælde   udover tilfælde, hvor  

 obduktion allerede følger af bestemmelserne i nr. 1 eller 2   hvor en  

 nøjagtig konstatering af den specielle dødsårsag er af  

 politimæssig betydning, er begrænset. som eksempel på  

 reglens anvendelse kan nævnes tilfælde, hvor der foreligger  

 konkurrerende dødsårsager, og hvor den nærmere bestemmelse  

 heraf kan være afgørende for klassifikationen af  

 dødsmåden.
Der skal endvidere foranstaltes retslægelig  

 obduktion, når dødsfaldet må antages at stå i  

 forbindelse med misbrug af euforiserende stoffer (jf.
Justitsministeriets  

 cirkulæreskrivelse nr. 254 af 22. oktober 1970).
Bestemmelse om retslægelig obduktion træffes  

 af politiet.
Det følger af de almindelige regler, at afgørelsen  

 er undergivet sædvanlig rekurs til den overordnede anklagemyndighed   i  

 sidste instans Justitsministeriet.
Obduktionen udføres af en sagkyndig læge, der  

 udpeges af Justitsministeriet, sammen med en embedslæge eller en anden  

 læge, der repræsenterer denne.
Henvendelser om foretagelse af  

 obduktion kan i henhold til Justitsministeriets cirkulære nr. 207 af  

 20. december 1937 som ændret ved cirkulære nr. 214 af 28. oktober  

 1959 og senere praksis, fortsat rettes til de retsmedicinske institutter i  

 København, Århus og Odense.
Efter arbejdsskadeforsikringslovens § 20, stk. 2, 2. pkt.,  

 er Arbejdsskadestyrelsen berettiget til at forlange obduktion foretaget efter  

 reglerne om lovmæssige (retslægelige) obduktioner.
I  

 tilfælde, hvor der ikke af politiet begæres obduktion, men hvor  

 dødsfaldet efter  de foreliggende oplysninger kan skyldes en  

 arbejdsulykke eller en erhvervssygdom, som kan medføre krav efter  

 arbejdsskadeforsikringsloven (jf.
Arbejdsskadestyrelsens  

 bekendtgørelse nr. 142 af 8. marts 1991 om fortegnelse over  

 erhvervssygdomme), skal Arbejdsskadestyrelsen underrettes herom. henvendelse  

 kan rettes til Arbejdsskadestyrelsens 8. kontor på tlf. 39 17 76 62.  

 Dette er et direkte nummer, som kan benyttes mandag og tirsdag mellem kl.  

 08.00 og kl. 16.00 og onsdag til fredag mellem kl. 08.00 og kl. 15.00. Om  

 aftenen og i weekenden kan der rettes henvendelse på tlf. 31 87 71 16.  

 endelig kan der om fornødent rettes henvendelse til kontorchefen for  

 8. kontor eller en af de andre kontorchefer i Arbejdsskadestyrelsen på  

 disses private telefonnumre.
 Der henvises i øvrigt til det, der er anført  

 under punkt 3.3. om transplantation fra afdøde personer.
 4.1. Underretning.
Forinden der foretages retslægelig obduktion  

 herunder efter Arbejdsskadestyrelsens begæring   skal politiet efter  

 lovens § 10, stk. 2, såfremt omstændighederne tillader det,  

 underrette afdødes nærmeste om dødsfaldet og om, at  

 obduktion vil blive foretaget, ligesom de skal gøres bekendt med  

 adgangen til domstolsprøvelse.
Afgrænsningen af afdødes  

 nærmeste må foretages konkret, men vil i hvert fald omfatte  

 ægtefælle, registreret partner, samlever, slægtning i lige  

 linie og alt efter de konkrete forhold søskende og plejebørn  

 samt andre slægtninge eller besvogrede, som afdøde var  

 nært knyttet til.
 Der skal normalt kun gives underretning til én af  

 de nærmeste, så vidt muligt først og fremmest  

 afdødes samlevende ægtefælle, registrerede partner,  

 samlever eller myndige børn eller i givet fald andre, som umiddelbart  

 kan antages at have haft den nærmeste tilknytning til  

 afdøde.
Foretager politiet underretningen telefonisk, bør  

 der udfærdiges en notits herom.
Det bør af notitsen udtrykkeligt  

 fremgå, om den pågældende protesterer imod politiets  

 beslutning om obduktion.
Det bør endvidere fremgå, at den  

 pågældende er gjort bekendt med adgangen til  

 domstolsprøvelse.
Der er kun pligt til at foretage underretning,  

såfremt omstændighederne tillader det.
Den mulighed, der  

 her holdes åben, for at obduktion kan finde sted, selv om det ikke er  

 lykkedes at underrette de nærmeste om dødsfaldet, vil f.eks.  

 kunne få betydning i drabssager, hvor det i nogle tilfælde  

 såvel af efterforskningsmæssige grunde som ud fra et  

 lægeligt synspunkt vil kunne være af afgørende betydning,  

 at obduktion kan foretages straks uden at afvente underretning af de  

 nærmeste, hvis opholdssted måske ikke kendes.
Som andre eksempler  

 kan nævnes opdrivende lig eller andre dødfundne, hvis identitet  

 ikke umiddelbart kan fastslås, og hvor ligets tilstand tilsiger hurtig  

 obduktion.
I sådanne tilfælde kan selve obduktionen udgøre  

 et vigtigt led i identifikationsarbejdet.
I tilfælde, hvor obduktionen begæres af  

 Arbejdsskadestyrelsen, skal afdødes nærmeste samtidig  

 gøres opmærksom på bestemmelsen i  

 arbejdsskadeforsikringslovens § 23, stk. 2, hvorefter de efterladte kan  

 fortabe deres krav, såfremt de modsætter sig en af styrelsen  

 begæret obduktion.
Midsætter afdødes nærmeste sig  

 obduktion, bør Arbejdsskadestyrelsen straks telefonisk underrettes  

 herom, således at styrelsen kan tage stilling til, om begæringen  

 fastholdes.
 Fremgår det af de foreliggende oplysninger, at  

 afdøde har tegnet en ulykkes- eller livsforsikringspolice, og politiet  

ikke foranstalter retslægelig obduktion, skal vedkommende  

 forsikringsselskab som hidtil telefonisk underrettes, således at  

 selskabet på egen bekostning kan lade foretage obduktion.
 4.2. Domstolsprøvelse.
 Efter lovens § 11 skal polotiet, såfremt  

 afdødes nærmeste modsætter sig retslægelig  

 obduktion, inden 24 timer indbringe spørgsmålet om lovligheden  

 af beslutningen herom for retten.
 Dette gælder også i tilfælde, hvor  

 obduktionen mod de nærmestes protest begæres af  

 Arbejdsskadestyrelsen.
 Protest fra blot en enkelt inden for den kreds, som i det  

 konkrete tilfælde må anses for at udgøre afdødes  

 nærmeste, må normalt medføre, at spørgsmålet  

 af politiet indbringes for retten.
Spørgsmålet om lovligheden af  

 obduktionsbeslutningen bør i givet fald af politiet indbringes for  

 retten i den politikreds, hvor beslutningen om obduktion er truffet.
Omfatter  

 denne politikreds flere retskredse, bør sagen indbringes for retten i  

 den retskreds, hvor vedkommende er afgået ved døden, eller liget  

 er fundet, men sagen kan dog indbringes for en anden ret inden for  

 politikredsen, hvis politiet i det konkrete tilfælde finder dette mere  

 hensigtsmæssigt.
Efter lovens § 11, stk. 2, behandles sagen efter  

 strafferetsplejens regler.
Det følger heraf blandt andet, at byrettens  

 afgørelser vil kunne påkæres til landsretten, jf.  

 retsplejelovens § 968. Under hensyn til det ønskelige i på et  

 så tidligt tidspunkt som muligt at opnå en endelig  

 afgørelse med hensyn til spørgsmålet om beslutningens  

 lovlighed, er den ordinære frist for kære til landsretten nedsat  

 til 3 dage.
Sådant kæremål vil kun have opsættende  

 virkning over for beslutningen om obduktion, såfremt dette i de enkelte  

 tilfælde bestemmes enten af vedkommende byret eller af landsretten, jf.  

 retsplejelovens § 969, stk. 2. Hvor forholdene gør det  

 nødvendigt, kan en af byretten godkendt obduktion i øvrigt  

 bringes til udførelse inden kærefristens udløb, jf.  

 herved lovens § 11, stk. 3, og det nedenfor anførte.
I de tilfælde, der er nævnt i lovens § 9, stk.  

 1, kan obduktionen foretages, inden rettens afgørelse foreligger,  

 såfremt der er nærliggende fare for, at øjemedet ellers  

 vil forspildes, jf. herved lovens § 11, stk. 3. Retten skal efter § 11 tage  

 stilling til spørgsmålet om obduktionsbeslutningens lovlighed,  

 uanset om obduktionen er foretaget inden kendelsens afsigelse.
Efter  

 Justitsministeriets opfattelse må det endvidere antages, at retten som  

 led i denne prøvelse også skal tage stilling til, om sagen har  

 været så hastende, at det har været berettiget at lade  

 obduktionen foretage, inden rettens kendelse foreligger.
Justitsministeriet  

 vil derfor finde det rigtigst, at retten underrettes, såfremt obduktion  

 foretages i medfør af § 11, stk. 3, således at retten har  

 mulighed for efterfølgende ved kendelse også at afgøre,  

 om betingelserne herfor har været til stede.
 5. Dødfødte personer.
 Loven finder tilsvarende anvendelse på  

 dødfødte personer, jf. lovens § 17, stk. 1.
Grænsen mellem aborter og dødfødte  

 går som hidtil ved fostre, der har nået en sådan udvikling,  

 at den 28. svangerskabsuge må antages at være passeret.
Fostre,  

 der kommer døde til verden forud for dette tidspunkt, anses for  

 aborter, medens fostre, der kommer døde til verden efter det  

 nævnte tidspunkt, anses for dødfødte.
Kun for så  

 vidt angår dødfødte kræves ligsyn og  

 dødsattest.
 I alle tilfælde, hvor fostret har vist livstegn uden  

 for moderens liv, selv om det ikke er levedygtigt, betragtes det   uanset om  

 det er født før eller efter 28. svangerskabsuge   som  

 levendefødt, således at de almindelige regler om ligsyn og  

 dødsattest m.v. finder anvendelse, når livstegnene er  

 ophørt.
 6. Lægers inhabilitet.
Ifølge § 1 i Justitsministeriets  

 bekendtgørelse nr. 474 af 22. juni 1990 må en læge ikke  

 konstatere dødens indtræden, foretage ligsyn, udstede  

 dødsattest og foretage obduktion, når den afdøde 1) var lægens nuværende eller tidligere  

 ægtefælle, registrerede partner, beslægtede eller  

 besvogrede i op- eller nedstigende linie eller i sidelinien så  

 nær som søskendebørn, 2) var lægens samlever, stedbarn eller plejebarn, 3) på dødstidspunktet tilhørte  

 lægens husstand, eller når lægen i øvrigt havde et  

 særligt tilknytningsforhold til afdøde.
 Er en læge herefter afskåret fra at foretage  

 ligsyn, fremgår det af lovens § 3, stk. 2-4, hvilke andre læger,  

 det påhviler at foretage ligsynet.
 Kirkeministeriet har ved cirkulære nr. 196 af 14.  

 september 1990 efter Justitsministeriets henstilling anmodet  

 begravelsesmyndigheden om at have opmærksomheden henledt på de  

 tilfælde, hvor det af dødsattesten eller de i øvrigt for  

 begravelsesmyndigheden foreliggende oplysninger fremgår, at den  

 dødsattestudstedende læge efter de ovennævnte bestemmelser  

 er inhabil, eller der er grundlag for mistanke herom, samt at  

 begravelsesmyndigheden i sådanne tilfælde omgående  

 foretager inberetning til politiet vedlagt dødsattesten.
 Ved Sundhedsstyrelsens cirkulæreskrivelse af 21.  

 marts 1977 om embedslægernes opgaver i forbindelse med den  

 rutinemæssige gennemgang af dødsattester er embedslægerne  

 endvidere anmodet om at have opmærksomheden henledt på  

 tilfælde, hvor det af dødsattesten m.v. fremgår, at  

 lægen er inhabil, eller der er grundlag for mistanke herom, og da  

 straks at foretage indberetning til politiet.
Har en læge udstedt en dødsattest i strid med  

 habilitetsreglerne i bekendtgørelsens § 1, bør der så  

 vidt muligt afholdes et retslægeligt ligsyn og udstedes en ny  

 dødsattest af en af de embedslæger, der er tilknyttet den  

 pågældende embedslægeinstitution (i København  

 Retspatologisk Institut.) Gør ligbrænding eller begravelse det ikke  

 praktisk muligt at afholde et sådant ligsyn, bør  

 embedslægeinstitutionen på grundlag af politirapport  

 afgøre, om der er tilstrækkeligt grundlag for at udstede en ny  

 dødsattest.
Embedslægens indberetning i disse tilfælde  

 bør ikke føre til, at politiet uden videre indleder en  

 politimæssig efterforskning med henblik på, om dødsfaldet  

 har sammenhæng med strafbart forhold.
Foreligger der imidlertid  

 sådanne særlige omstændigheder, at mistanke er begrundet,  

 vil en nærmere undersøgelse også kunne indbefatte  

 opgravning og undersøgelse af liget.
 7. Militært personel.
 Henhører efterforskningen i forbindelse med  

 dødsfaldet under militær påtalemyndighed, træder  

 forsvarets auditørpersonel efter lovens § 18, stk. 3, i stedet for  

 politiet ved foretagelse af retslægeligt ligsyn og retslægelig  

 obduktion.
 8. Overførsel af lig til udlandet.
 Ønskes et lig overført til udlandet,  

 skal der foreligge et ligpas, der i henhold til Indenrigsministeriets  

 bekendtgørelse nr. 152 af 14. april 1983 om behandling af lig udstedes  

 af embedslægeinstitutionen på dødsstedet i  

 Københavns kommune af stadslægen).
 Ligpasset skal følge liget under transporten,  

 medens den originale dødsattest skal forblive i landet.
 Der kan endvidere henvises til Sundhedsstyrelsens  

 cirkulære af 26. september 1983 om transport af lig til eller fra  

 udlandet.
 9. Retskemiske undersøgelser.
 Retskemiske undersøgelser foretages på de tre  

 retsmedicinske institutter i København, Odense og Århus.
 10. Ophævelse af cirkulæreskrivelse.
 Justitsministeriets cirkulæreskrivelse nr. 79 af 30.  

 marts 1977 ophæves.
