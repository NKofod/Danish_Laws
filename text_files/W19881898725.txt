 En handelsskolelærer, der bl.a. underviste i elektronisk  

 tekstbehandling og kommunikation, blev ikke anset for berettiget til at  

 fradrage afskrivning på PC'er m.v.
 Handelsskolelærer A klagede for indkomståret 1984 over, at de stedlige  

 skattemyndigheder ikke havde godkendt hans fradrag på 992 kr. for udgifter  

 til reparation af EDB-anlæg (PC'er) og anskaffelse af et »extended  

 basicprogram« samt en lille båndoptager (datasette), og på 2.699 kr. i  

 afskrivning på en Commodore 64.
Klageren havde oplyst, at han bl.a. underviste i faget  

 »Maskinskrivning med elektronisk tekstbehandling og kommunikation«  

 på en handelsskole.
Faget var indført i 1983, og han havde deltaget i  

 efteruddannelseskurser for at ajourføre sin kunnen i overensstemmelse med  

 dets nye indhold.
Allerede i 1983 havde han købt en mindre PC'er til  

 hjemmebrug i anledning af de nugældende krav til hans  

 undervisningskompetence.
Det lille anlæg måtte repareres i 1984, men var  

 derpå udgået af produktion, og der kunne ikke længere skaffes reservedele til  

 det.
Klageren havde derfor i samme år anskaffet en Commodore 64 til  

 erstatning.
Klageren havde valgt Commodore'n, fordi den var den billigste  

 PC'er, som kunne køre de programmer, der anvendtes på handelssko1en.
Til støtte for sin påstand om fradrag for de ovennævnte i alt 3.691 kr.  

 til EDB-udstyr henviste klageren til, at han stedse måtte have mulighed for  

 at vedligeholde/opøve sine færdigheder i brugen af PC'eren, herunder i  

 forbindelse med den pligtige forberedelse af undervisningen.
Disse hensyn  

 kunne kun tilgodeses, såfremt han havde et hensigtsmæssigt EDB-anlæg til  

 rådighed hjemme. Øvelse og forberedelse kunne i realiteten ikke ske ved hjælp  

 af handelsskolens materiel, fordi dette var i brug i undervisningsøjemed fra  

 mandag til fredag ikke blot om dagen, men lige til kl. 21.00, hvor  

 aftenundervisningen ophørte.
 Klageren, hvis fradrag for halvdelen af udgiften til den først købte PC'er  

 ikke var anfægtet ved hans skatteansættelse for 1983, nedlagde herefter  

 påstand om, at den påklagede ansættelse blev nedsat med 3.691 kr.
Seks retsmedlemmer, heriblandt retspræsidenten og vedkommende retsformand,  

 lagde vægt på, at skolen ikke havde pålagt klageren nogen pligt til selv at  

 anskaffe PC'eren, og bemærkede i denne forbindelse, at det måtte påhvile  

 skolen at skaffe klageren lejlighed til - i forberedelses- og øvelsesøjemed -  

 at kunne benytte dens eget EDB-materiel.
Disse retsmedlemmer fandt det  

 overvejende betænkeligt at indrømme fradrag over den skattepligtige indkomst  

 for teknisk apparatur, der opstilles i hjemmet under henvisning til, at brug  

 af arbejdsgiverens tilsvarende udstyr var umulig eller dog ubekvem.  

 Anvendelsen af sådant apparatur i dels undervisningsmæssig, dels privat  

 sammenhæng måtte endvidere betragtes som flydende.
 Disse retsmedlemmer voterede således - i overensstemmelse med en af  

 Statsskattedirektoratet afgivet erklæring i sagen - for at opretholde  

 ansættelsen på disse punkter.
 To retsmedlemmer fandt klagerens henvisning til den besværlige adgang til  

 skolens materiel og til den nødvendige undervisningsforberedelse afgørende,  

 ligesom disse medlemmer mente, at der burde indrømmes fradrag som begæret af  

 klageren, fordi udgifterne kun vedrørte rent grundlæggende udstyr, der i  

 øvrigt ikke fandtes specielt brugbart i privat øjemed.
 Der blev truffet afgørelse efter stemmeflertallet, og den påklagede  

 ansættelse blev derfor stadfæstet.
 LV 1987, D 2.3. og L 5.3.
