Skriftlig fremsættelse (26. januar 2011) Skatteministeren (Troels Lund Poulsen) Herved tillader jeg mig for Folketinget at fremsætte:
Forslag til lov om ændring af lov om opsigelse af dobbeltbeskatningsoverenskomster mellem Danmark og henholdsvis Frankrig og Spanien (Overgangsregler for danske tjenestemandspensionister m.fl.) (Lovforslag nr.
L 122) Lovforslaget har to formål.
 For det første foreslås det at udvide den gældende overgangsregel for de pensionister, som var hjemmehørende i Frankrig den 28. november 2007 og som senest den 31. december 2008 var begyndt at modtage dansk pension, så de pågældende kan få den danske skat af deres danske tjenestemandspension nedsat med den franske skat af denne pension.
Disse personer betalte også dansk skat af den danske tjenestemandspension inden opsigelsen af overenskomsten med Frankrig.
Opsigelsen har medført, at de nu også skal betale fransk skat af denne pension.
 Frankrig har ikke en generel regel om lempelse af dobbeltbeskatning, når personer og selskaber i Frankrig modtager indkomst fra udlandet, og det pågældende andet land også beskatter indkomsten.
Loven om opsigelsen af dobbeltbeskatningsoverenskomsterne havde derfor oprindeligt en regel om dansk dobbeltbeskatningslempelse af dansk tjenestemandspension for de personer, som allerede var omfattet af fransk skattefritagelse af denne pension efter den daværende overenskomst.
Reglen skulle medføre, at disse personer efter opsigelsen ikke skulle betale fuld skat af samme indkomst til begge lande.
Reglen blev senere ophævet, idet Frankrig havde bebudet at ville indføre en fransk regel om dobbeltbeskatningslempelse af indkomst fra Danmark.
Da Frankrig indførte denne regel, omfattede den imidlertid ikke pension.
 Det foreslås derfor at genindføre den danske regel om dobbeltbeskatningslempelse.
Den foreslåede regel skal ikke omfatte danske tjenestemandspensionister i Spanien, idet Spanien følger den internationale praksis om, at dobbeltbeskatning af indkomst skal lempes af den stat, hvor indkomstmodtager er hjemmehørende.
Spanien har derfor  ligesom andre lande, f.eks.
Danmark  en generel regel om dobbeltbeskatningslempelse.
For det andet foreslås det at indføre en ny overgangsregel, så personer, som var hjemmehørende i Frankrig eller Spanien den 28. november 2007 og ansat med base i København af SAS og tilsvarende andre internationale luftfarts- eller skibsfartskonsortier til arbejde ombord på fly eller skibe i internationale trafik, ikke skal betale dansk skat af deres løn for dette arbejde.
Det er en betingelse, at de pågældende var hjemmehørende i Frankrig eller Spanien ved fremsættelsen af lovforslaget om opsigelse af overenskomsterne med de to lande.
Inden opsigelsen af dobbeltbeskatningsoverenskomsterne betalte disse personer ikke dansk skat af deres løn fra SAS.
De betalte derimod skat til Frankrig, henholdsvis Spanien.
 Opsigelsen medfører, at de pågældende personer skal betale dansk skat af lønnen.
 Den foreslåede overgangsregel vil medføre, at de pågældende personer bevarer den hidtidige skattemæssige stilling.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
