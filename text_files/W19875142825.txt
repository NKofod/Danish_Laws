 Lagt vægt på, at nødvendighedskravet i § 9, stk. 2, ikke kunne anses  

 for opfyldt samt på risikoen for registrering af urigtige oplysninger, som  

 følge af disses ofte subjektive karakter, jf. § 11.
 Henstillet, at et edb-register, der havde til formål at danne grundlag  

 for sagsstyring og udarbejdelse af statistikker vedrørende døgnanbringelse af  

 børn og unge i henhold til bistandslovens §§ 66 og 96, og som indeholdt  

 oplysninger om rent private forhold, ikke blev oprettet.
 I slutningen af 1986 fremsendte Nordjyllands Amtskommune udkast til  

 forskrifter for et edb-register i socialcenterets familieafdeling for  

 døgnanbringelse med anmodning om en udtalelse.
 Registeret havde til formål at danne grundlag for sagsstyring og  

 udarbejdelse af statistikker vedrørende døgnanbringelse af børn og unge i  

 henhold til bistandslovens §§ 66 og 96.
Registeret indeholdt to kategorier af oplysningstyper.
Den ene kategori af  

 oplysninger om identifikation, køn og alder på barnet, sagsbehandler,  

 journalnummer, henvisningskommune, -nummer, takst og lignende skulle anvendes  

 til brug for den daglige planlægning og sagsstyring.
Den anden kategori, som  

 udgjorde beskrivende personhenførbare data af sensitiv art, bl.a. detaljerede  

 journaloplysninger og sagsbehandlervurderinger om væsentlige sociale  

 problemer vedrørende de berørte børn og deres familier, hidrørende fra  

 primærkommunernes indberetningsskemaer vedrørende etablering og ophør af  

 døgnophold, skulle anvendes til brug for statistik og analyser med henblik på  

 bl.a. forebyggende virksomhed.
Amtskommunen fandt det nødvendigt at registrere begge kategorier af  

 oplysningstyper samlet i personhenførbar form, idet man desuden skulle  

 anvende registeret til brug for den daglige konkrete sagsbehandling i  

 forbindelse med de rådgivningsfunktioner, som påhviler amtet bl.a. i form af  

 vejledning og konsulentstøtte med hensyn til de kommunale socialudvalgs  

 virksomhed for børn og unge.
Det oplystes i den forbindelse,  

 at Nordjyllands Amtskommune i vidt omfang havde centraliseret al  

 specialrådgivning vedrørende børn og unge, således at den henhørte under  

 amtskommunen.
Amtskommunen anførte dog, at den påtænkte edb-registrering ikke  

 fuldt ud kunne erstatte anvendelsen af manuelle journaler i den konkrete  

 sagsbehandling.
 Amtskommunen fremsendte et revideret udkast til forskrifter, som i forhold  

 til det oprindelige begrænsede registerets indhold af følsomme  

 oplysningstyper, men anmodede dog efterfølgende Registertilsynet om en  

 udtalelse på grundlag af det oprindeligt fremsendte udkast.
 Sagen blev herefter behandlet på et registerrådsmøde, og Registertilsynet  

 udtalte i den anledning, at der i henhold til lov om offentlige myndigheders  

 registre § 9, stk. 1, kun må registreres oplysninger, der klart er af  

 betydning for varetagelse af vedkommende myndigheds opgaver, og at en række  

 nærmere angivne oplysninger vedrørende rent personlige forhold, herunder  

 oplysninger om væsentlige sociale problemer, jf. lov om offentlige  

 myndigheders registre § 9, stk. 2, ikke må edb-registreres, medmindre dette  

 er nødvendigt for varetagelsen af registerets opgaver, jf. bemærkningerne til  

 bestemmelsen om, at registrering af disse oplysninger ikke må finde sted,  

 medmindre det er klart nødvendigt for den registeransvarlige myndighed ikke  

 alene at være i besiddelse af de pågældende oplysninger, men også at lade dem  

 indgå i registeret.
 Registertilsynet havde i den forbindelse indhentet Amtsrådsforeningens  

 redegørelse for, i hvilket omfang og hvorledes amtskommunerne registrerer  

 oplysninger til brug ved de sociale myndigheders anbringelse af børn og unge  

 uden for hjemmet samt en redegørelse for lovgrundlaget for amtskommunernes  

 administration af det pågældende område.
Med hensyn til amtskommunens arbejdsopgaver vedrørende anbringelse af børn  

 og unge i henhold til bistandsloven fandt Registertilsynet, at disse  

 overvejende var af overordnet og generel karakter.
Uanset at tilsynet ikke  

 kunne udelukke, at det under udøvelse af visse arbejdsopgaver i forbindelse  

 med visitation kunne være nødvendigt for amtskommunen at være i besiddelse af  

 de pågældende oplysningstyper, fandt Registertilsynet det imidlertid ikke  

 tilstrækkeligt godtgjort, at det var nødvendigt at edb-registrere samtlige  

 oplysningstyper.
Registertilsynet lagde herved vægt på, at edb-registrering generelt må  

 anses for et utilstrækkeligt instrument for en konkret sagsbehandling af så  

 kompliceret art, idet behandlingen af spørgsmål vedrørende døgnanbringelse af  

 børn og unge må antages at forudsætte nøje kendskab til alle relevante  

 oplysninger vedrørende de pågældende, herunder eventuelle sagkyndige  

 vurderinger, redegørelser, sagsresumeer og lignende.
Sådanne oplysninger vil  

 ofte på grund af deres subjektive karakter ikke være egnede til registrering  

 på edb, jf. lov om offentlige myndigheders registre § 11, idet der må antages  

 at være risiko for registrering af urigtige oplysninger.
Registertilsynet  

 lagde i den forbindelse også vægt på, at Nordjyllands Amtskommune agtede at  

 registrere oplysninger på grundlag af indberetningsskemaer hidrørende fra  

 primærkommunerne.
 Registertilsynet henstillede på denne baggrund, at amtskommunen ikke  

 oprettede et register med de i udkast til forskrifter angivne  

 oplysningstyper.
 Registertilsynets årsberetning 1987 s. 49. Se også Registertilsynets j.nr.  

 1986-2232-108.
