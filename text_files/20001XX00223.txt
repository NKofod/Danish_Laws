Skriftlig fremsættelse (15. december  

 2000) Socialministeren (Henrik Dam Kristensen) :
 Herved tillader jeg mig for Folketinget at  

 fremsætte:
Forslag til lov om ændring af lov om social  

 pension og andre love (Førtidspensionsreform) (Lovforslag nr.
L 137).
Lovforslaget er et led i aftalen mellem Regeringen og  

 satspuljepartierne om en førtidspensionsreform og det rummelige  

 arbejdsmarked.
Lovforslaget skal derfor også ses i sammenhæng med  

 de samtidig fremsatte lovforslag om ændring af reglerne om fleksjob,  

 ledighedsydelse og sagsbehandling m.v. og fleksydelse.
 Formålet med lovforslaget er at styrke den  

 aktivrettede indsats, at sikre personer, der ikke er i stand til at blive  

 selvforsørgende, en forsørgelsesydelse, der kompenserer for den  

 manglende arbejdsevne og at styrke retssikkerheden i sagsbehandlingen.
 Der stilles forslag om:
-	at førtidspension tilkendes efter arbejdsevnekriteriet, -	at antallet af ydelsesniveauer reduceres til én ydelse  

 på dagpengeniveau (152.880 kr. i 2001), -	at ydelsesstrukturen forenkles via bruttoficering og afskaffelse af  

 særydelser, -	at handicapkompensation ydes efter serviceloven, -	at retssikkerheden styrkes, bl.a. via indførelse af en  

 obligatorisk sagsbehandlingsmetode, og -	at der indføres en opsparingsordning for både  

 nuværende og kommende førtidspensionister.
Med lovforslaget understreges vigtigheden af at prioritere  

 en aktivrettet indsats frem for en passiv forsørgelse.
Der skal  

 fokuseres på borgerens ressourcer frem for begrænsninger,  

 således at borgeren, så vidt det er muligt, hjælpes til en  

 aktiv tilværelse på arbejdsmarkedet.
Kun hvis det ikke er muligt  

 at hjælpe personen til at blive fastholdt eller bringe personen tilbage  

 på arbejdsmarkedet på normale vilkår eller i støttet  

 beskæftigelse, tilkendes der førtidspension.
Herved får  

 den aktivrettede indsats i alle henseender fortrinsret frem for den passive  

 forsørgelse.
 Lovforslaget er hermed også med til at skabe en  

 større sammenhæng i reglerne, idet det igennem hele  

 sagsbehandlingsforløbet vil være personens evne til at kunne  

 udføre opgaver på arbejdsmarkedet med henblik på at kunne  

 blive selvforsørgende, der lægges til grund for  

 sagsbehandlingen.
 Jeg skal i øvrigt tillade mig at henvise til  

 lovforslagets bemærkninger.
 Med disse bemærkninger skal jeg indstille  

 lovforslaget til Folketingets velvillige behandling.
