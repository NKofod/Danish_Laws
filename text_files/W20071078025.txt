Klage over vagtlæges undersøgelse og behandling i forbindelse med mavesmerter Der blev klaget over, at lægerne ikke foretog en korrekt undersøgelse og behandling i forbindelse med mavesmerter.
 Nævnet fandt grundlag for at kritisere vagtlæges behandling d. 30. oktober.
 Nævnet har herved lagt vægt på, at der ved henvendelse til vagtlæge A forelå oplysninger om fortsatte mavesmerter uden bedring samt 5 kontakter med lægevagten på 1 døgn, hvorfor vagtlæge A burde have spurgt nærmere til de enkelte symptomer, som kunne have foranlediget visitation til fornyet sygebesøg og vurdering af patienten.
 Nævnet fandt ikke grundlag for at kritisere de øvrige vagtlæger.
 Nævnet har herved lagt vægt på, at blindtarmsbetændelse er en svær diagnose at stille, og at oplysningerne om patienten stammede fra personalet på institutionen og ikke patienten selv.
 Videre har nævnet lagt vægt på, at den første vagtlæge på relevant vis ordinerede smertestillende medicin og sygebesøg, at den anden vagtlæge ved sin undersøgelse af patienten kun fik oplysninger om muskelspasmer og ikke om maveproblemer og at den tredje vagtlæge ikke fandt indikation for blindtarmsbetændelse.
