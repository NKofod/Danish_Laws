Nr LSF 132 Lov om ændring af lov om midlertidig regulering af boligforholdene  

 (Udvidelse af lovens anvendelsesområde) Fremsat af Albrechtsen (VS) Anne Grete Holmsgård (VS) Lenger (VS)  

 Elisabeth Bruun Olesen (VS) Tinning (VS) den 22. januar 1986 § 1 I lov om midlertidig regulering af boligforholdene, jfr.
 lovbekendtgørelse nr. 376 af 11. juli 1984, som ændret ved lov nr.
 618 af 19. december 1984, foretages følgende ændringer:
 1. §§ 1-3 ophæves, og i stedet indsættes:
»§ 1. Med virkning fra 1. januar 1987 gælder reglerne i denne lov i alle kommuner.
§ 2. Reglerne i denne lov gælder for alle lejeforhold, der omfattes af lov om leje, med de indskrænkninger, der følger af §§ 4, 30 og 45.« 2. I § 35 udgår i stk. 1 ordene », hvor reglerne i kap.
II-V gælder,».
 3. I § 45 udgår i stk. 1 ordene »i de i § 2 anførte kommuner«.
§ 2 Loven træder i kraft den 1. januar 1987.
BEMÆRKNINGER TIL LOVFORSLAGET Lovforslaget er en uændret genfremsættelse af et senest den 14.
november 1984 fremsat forslag (se Folketingstidende 1984-85, forhandlingerne sp. 1860 og 2991, samt tillæg A sp. 1361).
Lovforslagets formål er at fremme en ensartet leje- og boligreguleringslovgivning i hele landet samt at sikre, at lejere opnår de mindsterettigheder, som gælder i de såkaldt regulerede kommuner.
Lovforslaget har derfor kun praktiske konsekvenser for de lejere og udlejere, som i dag henholdsvis bebor/ejer boliger i de uregulerede kommuner.
Lejerne vil her pr. 1. januar 1987 få samme rettigheder som lejerne i de hidtil regulerede kommuner, når det gælder huslejeregulering m.v.
Det skal understreges, at hermed er efter forslagsstillernes opfattelse langtfra opnået en tilstrækkelig forbedring af leje- og boligreguleringslovgivningen, men udstrækningen af reglerne om huslejeregulering m.v. til at omfatte alle kommuner er et vigtigt første skridt frem mod en ensartet og forbedret leje- og boligreguleringslovgivning.
Der sker med lovforslaget ingen ændring med hensyn til, hvilke boliger der i de regulerede kommuner er omfattet af lovens bestemmelser.
