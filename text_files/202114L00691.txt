Betænkning afgivet af Transportudvalget den 5. april 2022 Betænkning over Forslag til lov om ombygning af Aarhus H [af transportministeren (Trine Bramsen)]:
1. Ændringsforslag Enhedslistens medlemmer af udvalget har stillet 1 ændringsforslag til lovforslaget.
2. Indstillinger Et flertal i udvalget (S, V, RV, KF, DF, LA, Hans Kristian Skibby (UFG) og Lise Bech (UFG)) indstiller lovforslaget til vedtagelse uændret.
Flertallet vil stemme imod det stillede ændringsforslag.
 Et mindretal i udvalget (SF, EL og FG) indstiller lovforslaget til vedtagelse med det stillede ændringsforslag.
Et andet mindretal i udvalget (NB) vil stemme hverken for eller imod lovforslaget.
Mindretallet vil stemme for det stillede ændringsforslag.
 Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Nye Borgerlige Nye Borgerliges medlem af udvalget bemærker, at Nye Borgerlige er en del af den politiske aftale om »Infrastrukturplan 2035« fra juni 2021, og partiet støtter derfor de elementer af lovforslaget, der følger af denne aftale, som f.eks. forlængelse af nogle af perronerne.
Der er dog også nogle dele af lovforslaget, som implementerer tidligere politiske aftaler, som partiet ikke har været en del af.
Derfor ender Nye Borgerlige samlet set med at ville stemme gult til forslaget, idet partiet understreger, at det fortsat er en del af aftalen om »Infrastrukturplan 2035«.
4. Ændringsforslag med bemærkninger Ændringsforslag Til § 4 Af et mindretal (EL), tiltrådt af et mindretal (SF, NB og FG):
 1) Paragraffen affattes således:
 »§ 4 Transportministeren kan beslutte at overtage kommunalbestyrelsens beføjelser efter byggeloven, lov om naturbeskyttelse, lov om vandforsyning m.v., lov om vandløb med undtagelse af kapitel 13, lov om miljøbeskyttelse, lov om forurenet jord og lov om bygningsfredning og bevaring af bymiljøer og regler udstedt i medfør af disse love i en nærmere bestemt sag, der vedrører anlægsprojektet nævnt i § 4.
 Stk. 2. Transportministerens afgørelser i sager, hvor ministeren har overtaget kommunalbestyrelsens kompetence efter stk. 1, kan ikke påklages til anden administrativ myndighed.
Stk. 3. Transportministeren kan til brug for behandlingen af sager efter stk. 1 fastsætte regler om kommunalbestyrelsens pligt til at tilvejebringe oplysninger til brug for en vurdering af forhold, der reguleres efter lovene nævnt i stk. 1, inden for Aarhus Kommune, herunder om, at oplysninger skal afgives i en bestemt form.« [Afskaffelse af indskrænkning i klageadgang] Bemærkninger Til nr. 1 Efter det fremsatte lovforslags § 4, stk. 1, kunne kommunalbestyrelsens eller en statslig myndigheds afgørelse vedrørende anlægsprojektet nævnt i lovforslagets § 1, som træffes efter byggeloven, lov om naturbeskyttelse, lov om vandløb med undtagelse af kapitel 13, lov om miljøbeskyttelse, lov om forurenet jord eller lov om bygningsfredning og bevaring af bygninger og bymiljøer eller regler udstedt af disse love, ikke påklages til anden administrativ myndighed.
Efter det fremsatte lovforslags § 4, stk. 2, kunne kommunalbestyrelsens afgørelser efter de nævnte love vedrørende anlægsprojektet dog påklages af anlægsmyndigheden til transportministeren.
 Med ændringsforslaget bortfalder disse bestemmelser, hvilket betyder, at muligheden for at klage over kommunalbestyrelsens eller en statslig myndigheds afgørelser efter de love, der er nævnt i lovforslagets § 4, stk. 1, ikke afskæres, og at anlægsmyndighedens klage over kommunalbestyrelsens afgørelser ikke kan ske til transportministeren, men skal følge de almindelige klageregler, som der på overordnet niveau er redegjort for i de specielle bemærkninger til lovforslagets § 4, stk. 1.
 Konkret i projektet vil der således f.eks. kunne klages over Aarhus Kommunes afgørelser vedrørende boretilladelse og grundvandssænkning efter vandforsyningslovens §§ 20 og 21 og § 26. En klage efter vandforsyningsloven vil for visse typer af tilladelser som udgangspunkt have opsættende virkning i forhold til anlægsarbejdet. Ændringsforslaget betyder endvidere, at de kommunale tilsynsmyndigheder fører tilsyn med kommunalbestyrelsens afgørelser efter de nævnte love.
Ændringsforslaget betyder yderligere, at de økonomiske forudsætninger for gennemførelse af projektet, som fremgår af bemærkningerne til lovforslaget, ikke længere vil gælde, idet klagesager erfaringsmæssigt er forbundet med, at projekter bliver forsinket og fordyret.
Det vurderes med betydelig usikkerhed, at projektets totaludgift skal forøges med 460 mio. kr., svarende til at projektets reserver øges fra 30 til 70 pct.
 Lovforslagets § 4, stk. 3, om transportministerens mulighed for at overtage kommunalbestyrelsens beføjelser efter de love, der er nævnt i lovforslagets § 4, stk. 1, videreføres ved ændringsforslagets § 4, stk. 1. Lovforslagets § 4, stk. 4, om, at transportministerens afgørelser i disse sager ikke kan påklages til anden administrativ myndighed, videreføres ved ændringsforslagets § 4, stk. 2. Ændringsforslagets § 4, stk. 3, viderefører lovforslagets § 4, stk. 5, for så vidt angår sager omfattet af ændringsforslagets § 4, stk. 1.
5. Udvalgsarbejdet Lovforslaget blev fremsat den 9. februar 2022 og var til 1. behandling den 3. marts 2022. Lovforslaget blev efter 1. behandling henvist til behandling i Transportudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 2 møder.
Høringssvar Et udkast til lovforslaget har inden fremsættelsen været sendt i høring, og transportministeren sendte den 31. januar 2022 dette udkast til udvalget, jf.
TRU alm. del  bilag 155. Den 9. februar 2022 sendte transportministeren høringssvarene og et høringsnotat til udvalget.
Bilag Under udvalgsarbejdet er der omdelt 5 bilag på lovforslaget.
Skriftlige henvendelser Udvalget har under udvalgsarbejdet modtaget 1 skriftlig henvendelse om lovforslaget.
Spørgsmål Udvalget har under udvalgsarbejdet stillet 12 spørgsmål til transportministeren til skriftlig besvarelse, som ministeren har besvaret.
Henrik Møller (S) Brian Bressendorff (S) Kasper Roug (S) Mogens Jensen (S) fmd.
Lennart Damsbo-Andersen (S) Malte Larsen (S) Orla Hav (S) Thomas Jensen (S) Anne Valentina Berthelsen (SF) Karsten Hønge (SF) Kathrine Olldag (RV) Rasmus Helveg Petersen (RV) Andreas Steenberg (RV) Henning Hyllested (EL) Eva Flyvholm (EL) Susanne Zimmer (FG) Kristian Pihl Lorentzen (V) Jacob Jensen (V) Hans Christian Schmidt (V) nfmd.
Ellen Trane Nørby (V) Peter Juel-Jensen (V) Martin Geertsen (V) Hans Kristian Skibby (UFG) Lise Bech (UFG) Alex Ahrendtsen (DF) Niels Flemming Hansen (KF) Birgitte Bergman (KF) Mette Thiesen (NB) Ole Birk Olesen (LA) Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
