Bilag 1 Bilag 2 Cirkulære om CO10, Centralorganisationen af 2010 1. Statstjenestemændenes Centralorganisation II (CO II) og Overenskomstansattes Centralorganisation (OC) har pr. 1. januar 2010 dannet en ny centralorganisation CO10, Centralorganisationen af 2010.
 2. CO10, Centralorganisationen af 2010 indtræder fra 1. januar 2010 i stedet for Statstjenestemændenes Centralorganisation II som part i hovedaftalen af 27. oktober 1969 mellem Ministeriet for Statens Lønnings- og Pensionsvæsen (nu Finansministeriet) og tjenestemændenes centralorganisationer og øvrige kollektive aftaler på tjenestemandsområdet, der er indgået af eller efter bemyndigelse fra Finansministeriet.
3. CO10, Centralorganisationen af 2010 indtræder fra 1. januar 2010 i stedet for Overenskomstansattes Centralorganisation i hovedaftalen af 3. marts 1994 mellem Finansministeriet og Lærernes Centralorganisation/Overenskomst­ansattes Centralorganisation.
Hovedaftalen af 22. juli 1992 mellem Finansministeriet og Statstjenestemændenes Centralorganisation II ophæves fra samme tidspunkt.
 4. CO10, Centralorganisationen af 2010 indtræder fra 1. januar 2010 i stedet for Statstjenestemændenes Centralorganisation II og Overenskomstansattes Centralorganisation som part i fællesoverenskomsten af 29. september 2008 mellem Finansministeriet og Statstjenestemændenes Centralorganisation II, Lærernes Centralorganisation og Overenskomstansattes Centralorganisation samt øvrige kollektive overenskomster og aftaler, der er indgået af eller efter bemyndigelse fra Finansministeriet.
 5. Aftaler, cirkulærer mv., hvis dækningsområde er defineret som stillinger omfattet af CO II´s, henholdsvis OCs forhandlingsret, fortsætter med uændret dækningsområde efter 1. januar 2010 og omfatter således fortsat kun stillinger, for hvilke forhandlingsretten ligger hos en af de organisationer, som pr. 31. december 2009 var medlem af den pågældende centralorganisation.
 Ovenstående gælder f.eks. for aftalen om tillæg for aften- og natarbejde for ansatte inden for CO II´s forhandlingsområde, jf. cirkulære af 24. marts 2006, aftalen om forhøjelse af pensionsbidraget for CO IIs pensionsaftaler, jf. cirkulære af 26. juni 2002, og CO II-rammeaftalen om turnusordning, jf. cirkulære af 26. januar 1996.
 I bilag 1 og 2 findes oversigter over CO IIs og OCs medlemsorganisationer pr. 31. december 2009.
 6. Cirkulæret har virkning fra 1. januar 2010.
