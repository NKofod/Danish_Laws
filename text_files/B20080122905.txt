Bekendtgørelse om ændring af bekendtgørelse om administration m.v. af stærkstrømsloven (Ændring af regler om til- og færdigmeldinger) § 1 I bekendtgørelse nr. 177 af 20. marts 1995 om administration m.v. af stærkstrømsloven, som æn­dret ved bekendtgørelse nr. 859 af 21. november 1997, bekendtgørelse nr. 17 af 9. januar 2003 og bekendtgørelse nr. 1053 af 8. december 2003, foretages følgende ændringer:
 1. Overalt i bekendtgørelsen ændres »elforsyningsselskab« til: »netselskab«, »elforsyningsselskabet« til: »netselskabet« og »elforsyningsselskaber« til: »netselskaber«.
 2. § 4, stk. 4-8, ophæves og i stedet indsættes:
»Stk. 4. Ved tilmelding og færdigmelding af installationsarbejder skal elinstallatøren følge de af netselskabet fastsatte forretningsgange.
Netselskabet kan kun kræve de oplysninger, der er nødvendige for netselskabets drift af elforsyningsanlægget.
Stk. 5. Pligten til at foretage til- og færdigmelding påhviler den elinstallatør, der udfører arbejdet eller dennes befuldmægtigede.« 3. I § 9, stk. 1 , ændres »lov om elforsyning, jf. lovbekendtgørelse nr. 151 af 10. marts 2003« til: »lov om elforsyning« og »den elforsyningsvirksomhed« ændres til: »det netselskab«.
§ 2 Bekendtgørelsen træder i kraft den 1. januar 2009.
