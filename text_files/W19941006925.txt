 Ikke hjemmel efter lov om tilsyn med firmapensionskasser til at lade  

 fratrædelsesordninger indeholde bidragsbetaling til de berørte medlemmers  

 pensionsordninger.
 Pensionskassen K har i skrivelse af 30. maj 1994 klaget over, at  

 Finanstilsynet i skrivelse af 4. maj 1994 (j.nr. 6731-0065) har meddelt  

 pensionskassen, at det efter loven om tilsyn med firmapensionskasser ikke vil  

 være muligt at afdække supplerende pensionstilsagn ved løbende  

 bidragsbetaling i forbindelse med fratrædelsesordninger.
 Sagens omstændigheder:
I anledning af Landsorganisationen i Danmarks omstrukturering spurgte  

 Pensionskassen A i skrivelse af 13. april 1994 Finanstilsynet, om  

 fratrædelsesordninger kan indeholde bidragsindbetaling til de af  

 omstruktureringen berørte medlemmers pensionsordning.
Ville det f.eks. være  

 muligt for Landsorganisationen og eventuelt de pågældende medlemmer uændret  

 at fortsætte pensionsbidragsindbetalingen efter, at medlemmet er fratrådt sit  

 ansættelsesforhold i organisationen.
Pensionskassen gjorde samtidig opmærksom  

 på, at en del af medlemmerne er i nærheden af 60 år, og endelig at  

 forespørgslen også gjaldt Pensionskassen K.
 I den påklagede skrivelse, der er stilet til klageren, svarede  

 Finanstilsynet:
»Det er som udgangspunkt Finanstilsynets opfattelse, at det i  

 forbindelse med fratrædelsesordninger vil være muligt at aftale, at der ved  

 fratrædelsen indbetales et engangsindskud til hvert enkelt berørt medlems  

 pensionsordning til afdækning af et supplerende pensionstilsagn.
Det  

 forudsættes herved, at pensionsregulativet og økonomisk og teknisk grundlag  

 giver mulighed for sådanne engangsindskud.
Derimod er det umiddelbart Finanstilsynets opfattelse, at det ikke i  

 forbindelse med fratrædelsesordninger vil være muligt at afdække supplerende  

 pensionstilsagn ved løbende bidragsbetaling, jf. bl.a. lovbemærkningerne til  

 § 11, stk. 1, nr. 4, i lov om tilsyn med firmapensionskasser  

 (lovbekendtgørelse nr. 670 af 19. august 1993)...« I den af Finanstilsynet afgivne udtalelse af 27. juni 1994 om sagen har  

 Finanstilsynet fastholdt sin afgørelse og supplerende udtalt: »...
Ved en firmapensionskasses medlemmer forstås, jf. § 3, stk. 1, i lov om  

 tilsyn med firmapensionskasser, »1) personer, der er ansat i den eller de virksomheder, som  

 pensionskassen er tilknyttet, og som har fået løfte om pension.
2) tidligere ansatte, der modtager pension fra pensionskassen, 3) personer, der modtager ægtefællepension efter en tidligere ansats død.
4) personer, der tidligere har været ansat i virksomheden, og som i  

 henhold til pensionskassens vedtægter har bevaret retten til pension uanset  

 ansættelsesforholdets ophør.« Det fremgår endvidere af bemærkningerne til § 11, at lovens § 3 »i modsætning til den hidtidige lov åbner mulighed for, at et medlem  

 kan forblive i pensionsordningen, selv om bidragsbetalingen er ophørt.« Det fremgår endvidere af lovbemærkningerne til § 11, at »firmapensionskasser i kvalificerede tilfælde (forringet helbred og  

 afskedigelser relativt kort før pensionsalderen) samt i orlovssituationer  

 skal give mulighed for hvilende medlemskab«, og videre, at »Det hvilende medlemskab, som § 3 åbner mulighed for, svarer til den  

 ovenfor nævnte omskrivning til fripolicer i tværgående pensionskasser.  

 Medlemmet har derimod ikke nogen ret til eller mulighed for gennem fortsat  

 betaling af bidrag at blive stillet, som om ansættelsesforholdet ikke var  

 ophørt«.
Det er på denne baggrund Finanstilsynets opfattelse, at lov om tilsyn med  

 firmapensionskasser ikke giver mulighed for der kan indbetales bidrag, efter  

 at en person er fratrådt sin stilling i virksomheden.
Dels ses § 3, stk. 1,  

 nr. 4, i lov om tilsyn med firmapensionskasser alene at omfatte hvilende  

 medlemskab, og dels fremgår det af lovbemærkningerne, at medlemmet ikke kan  

 indbetale bidrag, efter at ansættelsesforholdet er ophørt.
Dette må ligeledes  

 udelukke, at andre, herunder den tidligere arbejdsgiver indbetaler bidrag for  

 medlemmet.
Ønsker arbejdsgiveren at give et supplerende tilsagn, så de oprindelige  

 ydelser (delvis) opretholdes, må der derfor, i forbindelse med fratrædelsen,  

 indbetales et indskud på fratrædelsestidspunktet.' Klageren har i klageskrivelsen og i en supplerende skrivelse af 11. juli  

 1994 anført, at pensionskassen ikke er tilknyttet et enkelt firma, men  

 fungerer ligesom en tværgående pensionskasse med medlemmer beskæftiget inden  

 for arbejderbevægelsens faglige, kooperative og kulturelle organisationer,  

 virksomheder og institutioner.
Pensionskassen finder det på den baggrund  

 rimeligt, at også dens fratrådte medlemmer, og her tænkes især på medlemmer,  

 som bliver arbejdsløse, får mulighed for selv at indbetale bidrag på lignende  

 vis som medlemmer af tværgående pensionskasser.
 Ankenævnet udtaler:
 Af de grunde, der er anført af Finanstilsynet, tiltrædes det, at der til  

 forskel fra de af lov om forsikringsvirksomhed omfattede pensionskasser ikke  

 efter lov om tilsyn med firmapensionskasser, som Pensionskassen K er omfattet  

 af, er hjemmel til at lade fratrædelsesordninger indeholde bidragsbetaling  

 til de berørte medlemmers pensionsordninger.
