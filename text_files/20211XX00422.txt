Skriftlig fremsættelse (11. januar 2022) Beskæftigelsesministeren (Peter Hummelgaard):
 Herved tillader jeg mig for Folketinget at fremsætte:
Forslag til lov om ændring af lov om et midlertidigt børnetilskud til visse forsørgere (Ny forlængelse af det midlertidige børnetilskud) (Lovforslag nr.
L 107) Lovforslaget forlænger virkningsperioden for det midlertidige børnetilskud til visse forsørgere med 6 måneder til og med den 30. juni 2022.
Lov om et midlertidigt børnetilskud til visse forsørgere blev vedtaget den 20. december 2019 og udmøntede Aftale om et nyt midlertidigt børnetilskud fra september 2019 mellem regeringen, Radikale Venstre, SF og Enhedslisten.
Loven blev efterfølgende forlænget til og med den 31. december 2021, og med dette lovforslag forlænges virkningsperioden yderligere til og med den 30. juni 2022.
 Med dette lovforslag forlænges ordningen med det midlertidige børnetilskud til børnefamilier med børn under 15 år, hvor en eller begge forældre er berørt af kontanthjælpsloftet og/eller selvforsørgelses- og hjemrejseydelsen eller overgangsydelsen.
Det var oprindeligt intentionen, at det midlertidige børnetilskud skulle ydes, indtil et nyt kontanthjælpssystem træder i kraft.
Et nyt ydelsessystem er endnu ikke forhandlet på plads og kan derfor heller ikke træde i kraft.
På den baggrund blev det i Aftale om finansloven for 2022 aftalt at forlænge virkningsperiode for det midlertidige børnetilskud endnu engang.
Det midlertidige børnetilskud er 100 procent statslig finansieret og forlængelsen forventes at medføre statslige merudgifter til udbetaling af tilskuddet på ca. 116 mio. kr. i 2022, svarende til ca. 89 mio. kr. efter tilbageløb.
Det midlertidige børnetilskud er skattefrit.
 Det skønnes, at forlængelsen af det midlertidige børnetilskud vil medføre offentlige merudgifter på ca. 132 mio. kr. før skat og tilbageløb, svarende til cirka 117 mio. kr. efter skat og tilbageløb i 2022. Heri indgår administrationsudgifter samt ydelses- og aktiveringsudgifter som følge af en negativ beskæftigelseseffekt.
 Det forventes, at omkring 6.000 fuldtidspersoner vil modtage det midlertidige børnetilskud i forlængelsesperioden fra den 1. januar 2022 til og med den 30. juni 2022.
 Det foreslås, at forlængelsen af det midlertidige børnetilskud til visse forsørgere får virkning fra den 1. januar 2022. Dermed vil forlængelsen træde i kraft i umiddelbar forlængelse af den nuværende virkningsperiode, der udløber den 31. december 2021.
 Idet jeg i øvrigt henviser til lovforslaget og bemærkninger hertil, skal jeg anbefale lovforslaget til Folketingets velvillige behandling.
