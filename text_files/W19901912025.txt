 Om fastsættelse af »hidtidig indtægt« ved en flygtnings  

 overgang fra hjælp efter bistandslovens § 42 til hjælp efter § 37.
F var fra den 1. februar 1989 overgået til hjælp efter bistandslovens  

 § 37, da han efter flytning i december 1988 ikke havde genoptaget  

 danskundervisning.
Den udbetalte hjælp kunne efter de ændrede regler pr. 1.  

 april 1989 ikke overstige grænsebeløbet i § 37, stk. 5.
Ankestyrelsen lagde vægt på, at F ikke havde benyttet sig af  

 tilflytningskommunens tilbud om fortsat sprogundervisning og derfor ikke med  

 rette kunne have haft en rimelig forventning om fortsat at kunne oppebære  

 kontanthjælp svarende til den hjælp der var udbetalt i medfør af  

 bistandslovens § 42. (* 1) REDEGØRELSE FOR SAGEN:
 Flygtningen F blev overgivet fra Dansk Flygtningehjælp til en kommune pr.  

 1. september 1988. Han modtog på dette tidspunkt hjælp til danskundervisning  

 efter bistandslovens § 42.
 Midt i december 1988 flyttede familien til en anden kommune, som tilbød F  

 optagelse på sprogskole og udbetalte hjælp efter den hidtidige udmåling  

 indtil udgangen af januar 1989.
 Da F aldrig mødte op på sprogskolen, ændrede kommunen fra den 1. februar  

 1989 grundlaget for hjælpen til § 37.
 Dette blev dog ikke meddelt F, som heller ikke umiddelbart kunne se  

 overgangen, idet han indtil 1. april 1989 fik udbetalt udmålingen med  

 grundydelse, børnetillæg og boligtillæg for marts måned 1989 svarende til kr.  

 12.224,-.
 Ved lov nr. 836 af 21. december 1988 blev der med virkning fra den 1.  

 april 1989 foretaget ændring af maksimumsbeløbet i bistandslovens § 37, stk.  

 5, således at grænsebeløbet for et ægtepar herefter var 10.400,- kr.
 I et standardbrev af 14. februar 1989 til samtlige flygtninge meddelte  

 kommunen F, at han pr. 1. april 1989 ville overgå fra hjælp efter  

 bistandslovens § 42 til hjælp efter bistandslovens § 37, hvorefter hjælpen  

 højst som udgangspunkt ville udgøre 10.400,- kr. for ægtepar.
 AFGØRELSEN, DER KLAGES OVER:
 Amtsankenævnet tiltrådte kommunens afgørelse om, at F ikke var berettiget  

 til hjælp efter bistandslovens § 42 efter den 1. februar 1989.
 Samtidig pålagde nævnet kommunen at ændre beregningen af § 37-hjælpen med  

 virkning fra denne dato, således at den del af en udmåling efter  

 bistandslovens § 42, der var medgået til forsørgelse, betragtedes som grænse  

 for hjælpen efter § 37.
 Nævnet lagde ved afgørelsen vægt på, at undervisningsforløbet havde været  

 ophørt i forbindelse med F's flytning til en anden kommune, herunder at  

 sprogundervisningen først var genoptaget fra 1. august 1989.
 Vedrørende beregningen af § 37-hjælpen lagde nævnet vægt på, at F med  

 rimelighed havde kunnet indrette sig på størrelsen af den hjælp, der var  

 blevet udbetalt efter bistandslovens § 42.
 KLAGEN TIL ANKESTYRELSEN:
 Afgørelsen blev anket af kommunen, der anførte, at afgørelsen brød med det  

 princip, at en udmåling af kontanthjælp aldrig kunne overstige 90% af  

 hidtidig indtægt, uanset om der havde været tale om ydelse eller  

 arbejdsindtægt forud for den aktuelle overgang til hjælp efter bistandslovens  

 § 37.
I det konkrete tilfælde havde støtten efter § 42 været udmålt uden  

 reduktion i forhold til 90% grænsen, idet der ikke havde været en forudgående  

 arbejdsindtægt.
Udmålt hjælp havde således været lig med udbetalt hjælp.
 Antaget til principiel behandling:
 Ankestyrelsen antog sagen til principiel behandling til afklaring af  

 beregningsgrundlaget ved udmåling af kontanthjælp ved overgang fra hjælp  

 efter bistandslovens § 42 til hjælp efter § 37.
 Supplerende oplysninger efter indankningen:
 Nævnet oplyste supplerende overfor Ankestyrelsen, at man med  

 fortolkningsbidrag fra Socialstyrelsen havde forstået Socialministeriets  

 vejledning af 26. juni 1987, pkt. 55, således, at udmålt hjælp ved overgang  

 fra bistandslovens § 42 til § 37 indtil 1. april 1989 var lig med den del af  

 hjælpen, der havde været udmålt til forsørgelsen, og fra 1. april 1989 og  

 frem til ændringsvejledning af oktober 1989 lig med den del af hjælpen, der  

 havde været udmålt til forsørgelsen, begrænset af 10/9 af dagpengeloftet.
 LOVGRUNDLAG:
 Bistandslovens § 37, stk. 5, og § 42.
 Socialministeriets vejledning af 5. marts 1987 om kontanthjælp efter  

 bistandsloven, som ændret ved vejledning af 17. februar 1989, punkt. 7.
 Socialministeriets vejledning af 26. juni 1987 om hjælp efter  

 bistandslovens § 42 med supplement af 26. oktober 1989, punkt 55.
 ANKESTYRELSENS AFGØRELSE:
 Ankestyrelsen tiltrådte nævnets afgørelse om afslag på hjælp efter  

 bistandslovens § 42.
 Ved udmåling af kontanthjælp til F efter bistandslovens § 37 fra 1. april  

 1989 ville der højst kunne udbetales det i bistandslovens § 37, stk. 5,  

 anførte maksimum, det vil sige 2 x 5.200 kr. = 10.400 kr.
 Ankestyrelsen lagde ved afgørelsen vægt på, at F pr. 30. januar 1989 var  

 overgået fra støtte efter bistandslovens § 42 til hjælp efter lovens § 37, da  

 han siden flytningen i december 1988 ikke havde deltaget i undervisningen på  

 sprogskolen.
 Ankestyrelsen lagde endvidere vægt på, at F, da han ikke havde benyttet  

 sig af kommunens tilbud om fortsat sprogundervisning, ikke med rette havde  

 haft en rimelig forventning om fortsat at kunne oppebære kontanthjælp  

 svarende til den hjælp, der var udbetalt i medfør af bistandslovens § 42.
 Ankestyrelsen ændrede således amtsankenævnets afgørelse vedrørende  

 beregning af kontanthjælp efter bistandslovens § 37.
 Den ændrede afgørelse medførte ikke, at der kunne kræves tilbagebetaling  

 af den for meget udbetalte kontanthjælp, som var ydet i overensstemmelse med  

 nævnets afgørelse.
