Skriftlig fremsættelse (29. oktober 2015) Erhvervs- og vækstminister (Troels Lund Poulsen):
 Herved tillader jeg mig for Folketinget at fremsætte:
Forslag til lov om ændring af lov om betalingstjenester og elektroniske penge (Loft over interbankgebyrer, tilsyn med forordningen om interbankgebyrer m.v.) (Lovforslag nr.
L 38) Det overordnede formål med lovforslaget er at gennemføre de regler, som følger af Europa-Parlamentets og Rådets forordning nr. 2015/751 om interbankgebyrer for kortbaserede betalingstransaktioner, der trådte i kraft den 8. juni 2015.
 Lovforslaget indeholder forslag om, at erhvervs- og vækstministeren bemyndiges til at fastsætte nærmere regler for størrelsen af det interbankgebyr, som en udbyder må tilbyde eller kræve i forbindelse med gennemførsel af en indenlandsk debetkorttransaktion.
Det er hensigten, at erhvervs- og vækstministeren med den nye bemyndigelse vil give mulighed for, at udbydere af betalingstjenester indtil den 9. december 2020 anvender et gennemsnitligt interbankgebyr på højst 0,2 pct. af den gennemsnitlige årlige transaktionsværdi af debetkorttransaktioner inden for hver betalingskortordning.
Denne løsning vil skabe størst mulig fleksibilitet i forhold til gebyrstrukturen på det danske betalingskortmarked inden for rammerne af forordningen.
 Med lovforslaget forslås det endvidere, at Konkurrence- og Forbrugerstyrelsen får det primære ansvar for at føre tilsyn med forordningen - nærmere bestemt artikel 3-11 -, og at Forbrugerombudsmanden skal føre tilsyn med forordningens artikel 12.
Slutteligt foreslås det, at overtrædelse af forordningen kan straffes med bøde.
En overtrædelse af forordningen sidestilles hermed med de eksisterende bestemmelser i betalingstjenesteloven.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
