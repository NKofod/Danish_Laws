(Til kommunalbestyrelserne og  

 Københavns magistrat) Der er i den senere tid bl.a. af organisationer inden for restaurations-  

 og hotelbranchen givet udtryk for, at udviklingen inden for denne branche  

 giver anledning til alvorlig bekymring.
Der er herunder henvist til en  

 stigende kriminalitet i visse dele af restaurationserhvervet, og til at en  

 skærpet konkurrence fremkaldt af antallet af virksomheder med ret til  

 servering af stærke drikke i forbindelse med den økonomiske afmatning  

 bevirker, at det ædruelighedsmæssige sigte med restaurations- og hotelloven,  

 som der ved udformningen af de seneste ændringer af loven - lov nr. 140 af  

 29. marts 1978 - blev lagt særlig vægt på, ikke i tilstrækkelig grad  

 tilgodeses.
I forbindelse med lovrevisionen udsendte ministeriet cirkulære nr. 73 af  

 26. april 1978, der bl.a. indeholder retningslinier for  

 bevillingsmyndighedernes behandling af bevillingssager.
Siden da har  

 ministeriet i udtalelser til forskellig side taget stilling til  

 fortolkningsspørgsmål opstået under lovens administration.
 På den nu givne foranledning har ministeriet ment, at det vil være  

 formålstjenligt, at bevillingsmyndighederne bliver gjort bekendt med nogle af  

 de yderligere muligheder, som loven efter ministeriets opfattelse rummer - og  

 som ikke har fundet udtryk i cirkulæret - for at bevillingsmyndighederne kan  

 søge at sikre sig, at bevillingshavere har en vandel, økonomisk soliditet og  

 forretningsmæssig kvalifikation, der borger for en betryggende  

 restaurationsdrift.
Disse muligheder står bl.a. i forbindelse med den adgang, som  

 bevillingsmyndighederne efter lovændringerne har fået til at begrænse og  

 betinge alkoholbevillinger.
Som eksempler på begrænsninger og betingelser er  

 i cirkulæret af 26. april 1978 nævnt, at bevillingen kan begrænses til  

 servering af øl og betinges af samtidig mulighed for servering af madvarer,  

 men andre former for hensigtsmæssige begrænsninger og betingelser motiveret  

 af de hensyn, loven skal varetage, kan meget vel tænkes.
 I det følgende anvises forskellige veje, som bevillingsmyndighederne efter  

 ministeriets opfattelse kan gå for så vidt muligt at tilgodese de  

 samfundsmæssige, ædruelighedsmæssige og dermed sammenhængende hensyn, som  

 loven bygger på.
1. Det er i cirkulæret anført, at  

 bevillingsmyndighederne bl.a. under hensyn til de ofte store udgifter, der er  

 forbundet med restaurationsvirksomheders etablering, kun undtagelsesvis bør  

 begrænse bevillingens tidsmæssige gyldighed.
Den samme betænkelighed gør sig  

 ikke i samme omfang gældende i forbindelse med overtagelse af bestående  

 virksomheder, hvor det efter omstændighederne kan være hensigtsmæssigt at  

 bevillingen gives med begrænset gyldighedstid - en slags prøvetid.
2. Fra forskellig side er der peget på det uheldige i,  

 at restaurationsvirksomheder kan etableres som aktieselskaber eller  

 anpartsselskaber, idet bevillinger givet sådanne selskaber følger disse, også  

 når ledelsen udskiftes, evt. i forbindelse med aktie- eller  

 indskudskapitalens overdragelse.
Har tilstedeværelsen af bestemte direktions-  

 eller bestyrelsesmedlemmer i selskabets ledelse været en afgørende  

 forudsætning for bevillingens meddelelse, vil bevillingsmyndigheden til  

 bevillingen kunne knytte den betingelse, at disse personer forbliver i  

 ledelsen med den virkning, at hvis der senere sker ændringer i ledelsens  

 sammensætning, er bevillingens fortsatte gyldighed betinget af  

 bevillingsmyndighedens positive vurdering af den nye ledelses  

 kvalifikationer.
3. Hvis bevillingsmyndigheden ikke har begrænset  

 bevillingens gyldighedstid, løber den i 8 år.
Ved udløbet af  

 gyldighedsperioden opstår der normalt spørgsmål om bevillingens fornyelse.
Er  

 de foreliggende oplysninger om virksomhedens drift i bevillingsperioden af en  

 sådan karakter, at bevillingsmyndigheden må konkludere, at virksomheden ikke  

 har været drevet på forsvarlig måde, bør bevillingsmyndigheden afslå at forny  

 bevillingen.
Det samme gælder, hvis bevillingsmyndigheden finder, at  

 bevillingshaverens personlige eller økonomiske forhold har ændret sig i en  

 sådan grad, at de, hvis de havde stillet sig således fra første færd, villet  

 have udelukket, at alkoholbevilling blev givet.
Et afslag på fornyelse af  

 alkoholbevilling vil kunne indbringes for landsbevillingsnævnet efter de  

 almindelige regler.
4. Bevillingsmyndigheden må i øvrigt bestræbe sig på  

 at forhindre, at antallet af virksomheder med alkoholbevilling i kommunen  

 eller dele af denne henset til kundeunderlaget får en sådan størrelse, at  

 konkurrencen kan befrygtes at resultere i »hård udskænkning« eller  

 anden form for uforsvarlig restaurationsdrift.
Er grænsen herfor efter  

 bevillingsmyndighedens opfattelse nået, må udstedelse af alkoholbevillinger  

 til nye virksomheder standses, men som det også fremgår af cirkulærets  

 bemærkninger er det ikke tilstrækkeligt, at bevillingsansøgninger afslås blot  

 med henvisning til, at »der er restaurationer nok«, men det må  

 gennem oplysninger om drukkenskab, udskænkning for mindreårige, hærværk,  

 natteuorden m.v. kunne sandsynliggøres, at afslaget virkelig er begrundet i  

 konkrete ædruelighedsmæssige og dermed sammenhængende sociale og  

 politimæssige betænkeligheder.
 5. Ministeriet finder endeligt, at der kan være behov  

 for at gentage cirkulærets anvisning om, at restaurationsbranchens  

 hovedorganisationer eller lokale brancheforeninger kan bistå med råd og  

 vejledning af faglig art under bevillingsmyndighedernes behandling af  

 bevillingsansøgninger, og skal tilføje, at det i kommuner, hvor  

 bevillingsnævn er nedsat, kan være nyttigt, at en repræsentant for branchen  

 ligefrem får sæde i nævnet.
