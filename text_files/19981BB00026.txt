Fremsat den 28. oktober 1998 af  

 Jann Sjursen (KRF), Flemming Kofod-Svendsen (KRF),  

 Mogens Nørgård  

 Pedersen (KRF) og Tove Videbæk (KRF) Forslag til folketingsbeslutning om nedsættelse af en forfatningskommission Folketinget opfordrer regeringen til at nedsætte en  

 forfatningskommission inden udgangen af folketingsåret 1998-99 efter  

 forudgående forhandlinger med Folketingets partier.
Kommissionen skal inspirere til en bred folkelig debat om  

 det danske folkestyre på baggrund af den udvikling, som det danske  

 samfund strukturelt og indenrigs- og udenrigspolitisk har været  

 undergivet, og folkestyrets evne til at møde de aktuelle og kommende  

 udfordringer.
Kommissionen skal undersøge behovet for ændringer  

 i den  nuværende grundlov og udarbejde ændringer i  

 grundloven.
Bemærkninger til forslaget Grundloven står over for sit  

 150-års-jubilæum, og selv om den seneste revision i sin tid var  

 præget af en vis fremsynethed, må tiden være inde til at  

 analysere, om den stadig er fuldt ud tidssvarende.
Kristeligt Folkeparti har tidligere foreslået en  

 nedsættelse af en forfatningskommission i 1989, ligesom SF i 1995 og  

 1996 fremsatte et beslutningsforslag om samme emne.
Dengang blev forslagene  

 imødegået, bl.a. fordi man ikke mente, at der var  

 tilstrækkelig folkelig opbakning om emnet.
Den aktuelle offentlige debat viser imidlertid tydeligt,  

 at der i den mellemliggende periode er indtruffet en væsentlig  

 ændret holdning til dette spørgsmål.
Adskillige  

 folketingsmedlemmer fra forskellige partier har således gjort sig til  

 talsmænd for en grundlovsrevision. Ændringerne i de politiske og  

 samfundsmæssige forhold har haft sådanne konsekvenser for  

 folkestyret og dets funktion, at en revision af grundloven er  

 påtrængende.
Samfundets holdning til værdier har forandret sig,  

 og en betydelig værdidebat foregår i øjeblikket i medier  

 og blandt befolkningen.
Det ændrede værdisyn, der hersker i  

 samfundet, bør afspejle sig i grundloven.
 Problemstillingerne i forbindelse med grundloven er  

 velkendte, og Kristeligt Folkeparti mener derfor, at tiden er inde til, at  

 Folketinget opfordrer regeringen til at nedsætte en  

 forfatningskommission.
Skriftlig fremsættelse Jann Sjursen (KRF):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om nedsættelse  

 af en forfatningskommission.
(Beslutningsforslag nr.
B 26).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
