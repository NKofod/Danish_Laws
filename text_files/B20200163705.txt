Bekendtgørelse om EU's CO2-kvoteregister og Det Danske Kyoto-register1) I medfør af § 3, stk. 2, § 21, stk. 3 og 4, § 22, stk. 2 og 3, § 29, stk. 2-4, § 30, stk. 4, § 31, stk. 7 og 8, § 32, stk. 2, og § 36, stk. 1 og 2, i lov om CO2-kvoter, jf. lovbekendtgørelse nr. 1605 af 14. december 2016, og § 5, stk. 2, og § 10, stk. 2, i lov om fremgangsmåden ved anmeldelse m.v. af visse oplysninger hos Erhvervsstyrelsen, jf. lovbekendtgørelse nr. 1204 af 14. oktober 2013, fastsættes efter bemyndigelse i henhold § 1, stk. 1, i bekendtgørelse nr. 1357 af 17. december 2012 om henlæggelse af visse beføjelser i lov om CO2-kvoter til Erhvervsstyrelsen:
Kapitel 1 Anvendelsesområde og definitioner § 1. Bekendtgørelsen supplerer Kommissionens forordning 2019/1122/EU for så vidt angår driften af EUs CO2-kvoteregister og Kommissionens forordning nr. 389/2013/EU om driften af det Danske Kyoto-register.
Erhvervsstyrelsen er national administrator, som defineret i forordningerne af EUs CO2-kvoteregister og det Danske Kyoto-register.
 § 2. I denne bekendtgørelse forstås ved:
 1) Anmelder: En fysisk person, som anmelder et forhold til Erhvervsstyrelsen på vegne af en potentiel eller eksisterende kontohaver.
 2) Auktionssikkerhedsstillelseskonto: Særlig konto tilhørende en kvoteudbyder, et clearingsystem eller et afviklingssystem, som defineret i Kommissionens Forordning (EU) nr. 1031/2010 af 12. november 2010, eller en auktionsplatform i henhold til artikel 26 eller artikel 30 i nævnte forordning.
 3) Bemyndiget repræsentant: En fysisk person, der, medmindre denne kun har læseadgang, på en kontohavers vegne kan igangsætte og/eller godkende transaktioner og andre processer i EUs CO2-kvoteregister eller Det Danske Kyoto-register.
 4) Driftslederbeholdningskonto: Særlig konto tilhørende en driftsleder, jf. lov om CO2-kvoter.
5) Forordningerne: fælles betegnelse for Kommissionens forordning 389/2013/EU om oprettelse af et EU-register i henhold til Europa-Parlamentets og Rådets direktiv 2003/87/EF og Europa-Parlamentets og Rådets beslutning nr. 280/2004/EF og nr. 406/2009/EF, og om ophævelse af Kommissionens forordning  920/2010/EU og nr. 1193/2011/EU, EU-Tidende 2013, nr.
L  122, side 1, senest ændret og suppleret ved Kommissionens delegerede forordning 2019/1122//EU  om supplerende regler til Europa-Parlamentets og Rådets direktiv 2003/87EF for så vidt angår driften af EU-registeret.
 6) Handelskonto: Konto i EUs CO2-kvoteregister, der som udgangspunkt kan indehaves af enhver fysisk eller juridisk person.
 7) Kontohaver: En fysisk eller juridisk person, der har en konto i EUs CO2-kvoteregister eller Det Danske Kyoto-register.
 8) Kontorepræsentant: Fælles betegnelse for bemyndiget- og yderligere bemyndiget repræsentant.
 9) Luftfartøjsoperatørbeholdningskonto: Særlig konto tilhørende en luftfartøjsoperatør, jf. lov om CO2-kvoter.
 10) National beholdningskonto: Konto tilhørende den danske stat.
 11)  Personbeholdningskonto: Konto i Kyoto-registeret, der som udgangspunkt kan indehaves af enhver fysisk eller juridisk person.
 12) Verifikator: Akkrediteret verifikator, jf. artikel 3, nr. 3, i Kommissionens forordning 2018/2067/EU, som kan registreres i EUs CO2-kvoteregister.
 13) Yderligere bemyndiget repræsentant: En fysisk person, som kontohaver kan udpege til at godkende visse transaktioner i Kyoto-registeret.
Kapitel 2 Fælles bestemmelser Digital kommunikation § 3. Kontohavere, kontorepræsentanter, verifikatorer og anmeldere skal så vidt muligt anvende selvbetjeningsløsningen på Virk Indberet til at indsende anmodninger om at oprette eller lukke en konto, tilføje eller fjerne kontorepræsentanter, foretage ændringer af rettigheder, roller og oplysninger samt uploade dokumenter i overensstemmelse med, hvad der fremgår af selvbetjeningsløsningen.
 Stk. 2. Hvis anmodningen ikke kan ske gennem Virk Indberet, skal anmodningen ske ved at benytte de til enhver tid gældende retningslinjer, som fremgår på Erhvervsstyrelsens hjemmeside.
 Stk. 3. Erhvervsstyrelsen kan forlange, at dokumentation leveres i fysisk form.
 Stk. 4. En anmelder, kontohaver, kontorepræsentant eller en verifikator, der registrerer et forhold i EUs CO2-kvoteregister eller Det Danske Kyoto-register eller indsender anmeldelse herom til Erhvervsstyrelsen, indestår for, at registreringen eller anmeldelsen er lovligt foretaget, herunder at der foreligger behørig fuldmagt, og at dokumentationen i forbindelse med registreringen eller anmeldelsen er fuldstændig, ajourført, nøjagtig og korrekt.
§ 4.  Erhvervsstyrelsen indhenter relevante oplysninger, der er tilgængelige i EUs CO2-kvoteregister eller Det Danske Kyoto-register, på CVR, CPR, skatteforvaltningen samt offentlige tilgængelige virksomheds- og personregistre i og uden for Danmark.
Hvis Erhvervsstyrelsen ikke selv kan indhente oplysningerne, anmoder Erhvervsstyrelsen kontohaver om at indsende de manglende oplysninger.
 Stk. 2. Oplysninger i EUs CO2-kvoteregister eller Det Danske Kyoto-register, som andre myndigheder har adgang til, fremgår af forordningerne, relevante EU-retsakter, lov om CO2-kvoter, lov om fremgangsmåde ved anmeldelse m.v. af visse oplysninger og lov om Erhvervsstyrelsens behandling af data.
Stk. 3. Erhvervsstyrelsen gemmer indhentede personoplysninger maksimum 10 år efter, at en kontorepræsentant er ophørt som repræsentant eller 10 år efter, at en konto er blevet lukket.
Oplysningerne vil herefter blive fjernet fra Erhvervsstyrelsens registre.
Straffeattester gemmes ikke efter afslutning af sagen.
Generelt om dokumentationskrav § 5. En kontohaver skal efter anmodning fra Erhvervsstyrelsen afgive enhver oplysning, som styrelsen finder nødvendig til varetagelse af styrelsens opgaver i forhold til EUs CO2-kvoteregister og Det Danske Kyoto-register.
 § 6. Erhvervsstyrelsen kan kræve supplerende dokumentation udover, hvad der fremgår af forordningerne og denne bekendtgørelse, hvis det konkret skønnes nødvendigt.
 Stk. 2. Erhvervsstyrelsen kan i særlige tilfælde efter en konkret vurdering dispensere fra dokumentationskravene.
 § 7. En kopi af et dokument udstedt i Danmark, der sendes som dokumentation, skal bekræftes som en retvisende kopi af den udstedende myndighed, en dansk kommunes borgerservicecenter, et domstolskontor i Danmark, en notar, en uafhængig advokat eller en godkendt revisor i Danmark.
 § 8. En kopi af et dokument udstedt i udlandet, der sendes som dokumentation, skal bekræftes i henhold til Europa-Parlamentets og Rådets forordning 2016/1191/EU om fremme af den frie bevægelighed for borgere gennem en forenkling af kravene vedrørende fremlæggelse af visse offentlige dokumenter i Den Europæiske Union og om ændring af forordning (EU) nr. 1024/2012 eller legaliseres efter gældende bilaterale eller internationale aftaler.
§ 9. Datoen for en bekræftelse eller legalisering i henhold til §§ 7 eller 8 og for udstedelse af dokumentation i henhold til forordningen må ikke ligge mere end 3 måneder før den dato, hvor dokumentet modtages i Erhvervsstyrelsen.
Dokumentation anses for modtaget den dag, den er indsendt via Virk Indberet, indsendt i elektronisk form eller modtaget i fysisk form i Erhvervsstyrelsen.
Oversættelse af dokumenter § 10. Med forbehold for bekræftelser, jf. § 6, skal et dokument eller en kopi af et dokument, der sendes som dokumentation, være affattet på dansk, norsk, svensk eller engelsk og i modsat fald ledsages af en oversættelse til dansk eller engelsk.
Tilsvarende gælder for oversættelse af bekræftelser og legaliseringer efter § 8.
 Stk. 2. Erhvervsstyrelsen kan kræve, at oversættelse skal foretages af et registreret oversættelsesbureau.
Ændringer i registrerede oplysninger § 11. En kontohaver skal inden 10 hverdage skriftligt anmelde ændringer i de oplysninger eller dokumenter, der er forelagt Erhvervsstyrelsen i forbindelse med oprettelse eller ajourføring af en konto.
Med anmeldelsen skal følge de oplysninger og dokumenter, som er relevante for ændringen.
Stk. 2. En kontohaver fritages for anmeldelsespligten i stk. 1, hvis en ændring i virksomhedsoplysninger er meddelt Erhvervsstyrelsen eller skatteforvaltningen i medfør af bekendtgørelse om anmeldelse, registrering, gebyr samt offentliggørelse, m.v. i Erhvervsstyrelsen.
Det samme gælder for personoplysninger meddelt CPR.
Kontogebyr § 12. Erhvervsstyrelsen opkræver gebyr én gang årligt.
Gebyret kan pris- og lønreguleres hvert år den 1. januar.
Det gældende gebyr offentliggøres på Erhvervsstyrelsens hjemmeside.
Gebyret opkræves for det indeværende kalenderår for de konti og verifikatoradgange, der er åbne og aktive den 1. juli det pågældende år og opkræves uanset, om kontoen er åben i hele kalenderåret.
Stk. 2. Ved oprettelse af en handels-, person-, eller auktionsleveringskonto eller registrering af en verifikator, opkræver Erhvervsstyrelsen et gebyr svarende til det årlige gebyr.
Betalingen af gebyret er en betingelse for oprettelse af en konto.
Gebyret gælder for oprettelse af kontoen samt for den resterende del af det indeværende kalenderår.
 Stk. 3. Hvis en anmeldelse om oprettelse af en konto ikke fører til oprettelse, skal der ikke betales gebyr.
 § 13. Betaling af gebyr skal ske på de af Erhvervsstyrelsen anviste fremgangsmåder og betalingsfrister.
Stk. 2. Overskrides betalingsfristen, vil der blive pålagt et rykkergebyr til dækning af Erhvervsstyrelsens omkostninger i forbindelse med rykkerproceduren.
Bliver kontogebyret eller omkostningerne med tillæg af rykkergebyr fortsat ikke betalt, oversendes gebyrkravet eller omkostningerne til inkasso, og Erhvervsstyrelsen kan lukke eller suspendere adgangen til kontoen.
De til enhver tid gældende takster for rykkergebyr fremgår af Erhvervsstyrelsens hjemmeside.
Kapitel 3 Åbning og overdragelse af konti § 14. Kontohaveren eller den potentielle kontohaver bemyndiger anmelderen og kontorepræsentanter til at optræde som fuldmægtige på virksomhedens eller personens vegne i forhold til Erhvervsstyrelsen.
Anmeldelsen skal underskrives af de tegningsberettigede for kontohaveren eller af en person, som kontohaveren har givet skriftlig fuldmagt hertil.
§ 15. En driftslederbeholdningskonto eller luftfartøjsoperatørbeholdningskonto oprettes efter anmeldelse fra Energistyrelsen, når driftslederen eller luftfartøjsoperatøren omfattes af lov om CO2-kvoter.
Erhvervsstyrelsen kontakter efter anmeldelse driftslederen eller luftfartøjsoperatøren med henblik på at indhente de krævede oplysninger og dokumenter, jf. forordning 2019/1122/EU, artikler 14 og 15.
 Stk. 2. Foruden de oplysninger og dokumentation, som kræves af forordning 2019/1122/EU, bilag III og VI for åbning af en driftslederkonto, skal kontohaver indsende oplysninger listet i forordningens bilag VI, nr. 5, a-d.
 Stk. 3. Foruden de oplysninger og dokumentation, som kræves af forordning 2019/1122/EU, bilag III og VII for åbning af en luftfartøjsoperatørkonto, skal kontohaver indsende oplysninger listet i forordningens bilag VII, nr. 5, a-d.
 § 16. Ved anmodning om oprettelse af en verifikatoradgang til EUs CO2-registeret skal der indsendes dokumentation i overensstemmelse med forordning 2019/1122/EU, artikel 18 og bilag V.
 § 17. Ved anmodning om oprettelse af en handelskonto eller en personbeholdningskonto skal der indsendes dokumentation i overensstemmelse med henholdsvis forordning 2019/1122/EU, artikel 16 eller forordning 389/2013/EU, artikel 18.
 Stk. 2. Der er en betingelse for at få åbnet en konto, jf. stk. 1, at kontohaver har fast bopæl i Danmark eller er registreret i CVR, jf. forordning nr. 2019/1122/EU, artikel 16, stk. 2 og forordning 389/2013/EU, artikel 18, stk. 2.
 Stk. 3. Foruden de oplysninger, der kræves for at oprette en handelskonto, skal der indsendes straffeattester fra virksomhedens ledelse.
 Stk. 4. Erhvervsstyrelsen kan lukke en handelskonto eller personbeholdningskonto, såfremt betingelser for at have en konto ikke overholdes, trods påbud herom, jf. forordning 2019/1122/EU, artikel 28, stk. 1 eller forordning 389/2013/EU, artikel 33, stk. 1.
 § 18. Der er krav om dansk momsregistrering i det omfang, at det er påkrævet i henhold til momslovens regler for virksomheder, som anmoder om åbning af konti, med undtagelse af en luftfartøjsoperatørbeholdningskonto eller verifikatoradgang.
§ 19. I tilfælde af fusion mellem selskaber regulerer de selskabsretlige regler, hvorvidt en konto kan overføres fra et ophørende selskab til et nyt selskab eller til et fortsættende selskab.
Tilsvarende regulerer de selskabsretlige regler, hvorvidt en konto kan overføres fra et indskydende selskab til et modtagende selskab ved spaltning.
Den tidligere kontohavers retlige efterfølger bliver den nye kontohaver, når vedkommende har indsendt den dokumentation, der kræves i henhold til §§ 15 eller 17.
 Stk. 2. Overdragelse af en driftslederkonto forudsætter overdragelse af de tilknyttet anlæg, jf. forordning nr. 2019/1122/EU, artikel 22, stk. 5.
 Stk. 3. Erhvervsstyrelsen skal underrettes om ændringer i ejerskab, jf. stk. 1 og 2, inden for 10 hverdage, med mindre at ændringerne i forvejen er indberettet i CVR-registeret.
Kapitel 4 Kontorepræsentanter § 20. Kontohaver bestemmer antal, roller, bemyndigelser, samt afsætning af kontorepræsentanter jf. forordning 2019/1122/EU, artikel 20, stk. 1-5 eller forordning 389/2013/EU, artikel 23 for så vidt angår personbeholdningskonti.
Der skal udpeges mindst to kontorepræsentanter for at åbne en konto.
Stk. 2. En anmeldelse om udnævnelse af kontorepræsentanter og bemyndigelser skal underskrives af de tegningsberettigede for kontohaveren eller af en person, som kontohaveren har givet skriftlig fuldmagt hertil.
Anmeldelsen indsendes sammen med dokumentation og oplysninger som fremgår af forordningerne.
 Stk. 3. En kontorepræsentant kan selv anmode om at blive slettet fra en konto.
Stk. 4. Mindst én kontorepræsentant tilknyttet en konto med undtagelse af verifikatoradgange skal have fast bopæl i Danmark.
Kontorepræsentanten må ikke kun have læseadgang til kontoen.
Erhvervsstyrelsen kan dispensere herfra, hvis en luftfarttøjsoperatør ikke har aktiviteter i Danmark.
Kapitel 5 Assistance ved transaktioner, processer, suspendering, m.v.
 § 21. Hvis en kontorepræsentant, af tekniske eller andre grunde ikke kan få adgang til EUs CO2-kvoteregister eller Det Danske Kyoto-register, kan Erhvervsstyrelsen på skriftlig anmodning fra kontorepræsentanten eller kontohaver igangsætte en transaktion på vegne af denne, jf. forordning 2019/1122/EU, artikel 20, stk. 6 og 7 eller forordning 2013/389/EU, artikel 23, stk. 5. Anmodningen skal sendes til Erhvervsstyrelsen senest 3 hverdage, før transaktionen ønskes igangsat, jf. § 3.
 Stk. 2. En kontohaver kan anmode Erhvervsstyrelsen om at foretage en returnering jf. forordning 2019/1122/EU, artikel 30, stk.10. Anmodningen skal sendes til Erhvervsstyrelsen senest 3 hverdage, før transaktionen ønskes igangsat, jf. § 3.
 Stk. 3. Kontorepræsentanten kan anmode Erhvervsstyrelsen om at afbryde eller tilbageføre visse transaktioner, jf. forordningen 389/2013/EU, artikel 58 eller forordning 2019/1122/EU, artikel 35, stk. 6. Anmodningen skal sendes til Erhvervsstyrelsen indenfor de tidsfrister, der fremgår af forordningerne.
§ 22. Hvis en kontorepræsentants autentificeringsdata til EUs CO2-kvoteregister og Det Danske Kyoto-register ikke længere er sikre, skal repræsentanten straks suspendere sin adgang til den relevante konto eller anmode Erhvervsstyrelsen om, at suspendere adgangen.
Kontorepræsentanten skal kontakte Erhvervsstyrelsen for at få udskiftet repræsentantens autentificeringsdata.
§ 23. Erhvervsstyrelsen kan i akutte situationer kontaktes uden for normal arbejdstid, for at suspendere for adgang til kontoen og melde sikkerhedsbrud.
Tidsrummet for akutte henvendelser fremgår på Erhvervsstyrelsens hjemmeside.
Kapitel 6 Sikkerhed, ansvarsbegrænsning, klageadgang, straf, m.v.
§ 24. En kontorepræsentant skal ved anvendelse af EUs CO2-kvoteregister og Det Danske Kyoto-register træffe alle nødvendige foranstaltninger til at hindre, at data mistes, stjæles eller kompromitteres.
En kontorepræsentant skal straks underrette Erhvervsstyrelsen, hvis data mistes, stjæles eller kompromitteres.
 Stk. 2. Manglende overholdelse af sikkerhedskrav kan føre til suspension af adgang til kontoen.
 § 25. Erhvervsstyrelsen er ikke ansvarlig for noget forhold, der indtræder som følge af, at en anmelder eller en kontohaver eller dennes kontorepræsentanter ikke kan kontaktes via de kontaktinformationer, som er registreret i EUs CO2-kvoteregister eller Det Danske Kyoto-register.
 Stk. 2. Erhvervsstyrelsen er endvidere ikke ansvarlig for noget forhold, der skyldes, at en kontohaver eller dennes kontorepræsentanter ikke har overholdt bedst praksis til sikker datahåndtering og brug af internettet, som fremgår på Erhvervsstyrelsens hjemmeside.
 § 26. Følgende afgørelser truffet af Erhvervsstyrelsen efter denne bekendtgørelse samt forordningerne kan indbringes for Energiklagenævnet senest 30 kalenderdage efter, at afgørelsen er meddelt den pågældende:
 1) Afvisning af at åbne en konto, jf. kapitel 3.
 2) Afvisning af at godkende tilføjelsen af en kontorepræsentant, jf. § 20.
 3) Suspension af adgange, forordning 389/2013/EU, art. 34 eller forordning 2019/1122/EU, art. 30.
 4) Lukning af konti og afsættelse af kontorepræsentant, forordning 389/2013/EU, art. 33 eller forordning 2019/1122/EU, art. 28.
 Stk. 2. En afgørelse kan ikke indbringes for domstolene, før den endelige administrative afgørelse foreligger.
 Stk. 3. Afgørelser truffet af Erhvervsstyrelsen efter denne bekendtgørelse samt forordningen kan ikke indbringes for Erhvervsministeren.
§ 27. Medmindre højere straf er forskyldt efter anden lovgivning, straffes med bøde den, der 1) undlader at efterkomme påbud om at afgive oplysninger eller dokumentation efter § 5, § 6, stk. 1, 2) undlader at efterkomme påbud om at informere rettidigt om ændringer i de forelagte oplysninger, jf. § 11, 3) undlader at efterkomme påbud udstedt af Erhvervsstyrelsen i medfør af forordningerne, eller 4) fortier oplysninger eller afgiver urigtige eller vildledende oplysninger, der har betydning for Erhvervsstyrelsens sagsbehandling i forhold til EUs CO2-kvoteregister eller Det Danske Kyoto-register.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Kapitel 7 Ikrafttræden, m.v.
 § 28. Bekendtgørelsen træder i kraft den 1. januar 2021.
 Stk. 2. Bekendtgørelse nr. 1627 af 12. november 2020 om EUs CO2-kvoteregister og Det Danske Kyoto-register ophæves.
Erhvervsministeriet, den 18. november 2020 Henning Steensig / Susanne Thorhauge 1) Bekendtgørelsen indeholder bestemmelser, der gennemfører Europa-Parlamentets og Rådets direktiv 2003/87/EF af 13. oktober 2003 om en ordning for handel med kvoter for drivhusgasemissioner i Fællesskabet og om ændring af Rådets direktiv 96/61/EF, EU-Tidende 2003, nr.
L 275, side 32, senest ændret ved Europa-Parlamentets og Rådets direktiv 2018/410/EU, EU-Tidende 2018, nr.
L 76, side 3. Bekendtgørelsen medtager visse bestemmelser af Kommissionens forordning  389/2013/EU om oprettelse af et EU-register i henhold til Europa-Parlamentets og Rådets direktiv 2003/87/EF og Europa-Parlamentets og Rådets beslutning nr. 280/2004/EF og nr. 406/2009/EF, og om ophævelse af Kommissionens forordning  920/2010/EU og 1193/2011/EU, EU-Tidende 2013, nr.
L  122, side 1, senest ændret og suppleret ved Kommissionens  forordning 2019/1122//EU om supplerende regler til Europa-Parlamentets og Rådets direktiv 2003/87EF for så vidt angår driften af EU-registeret, EU-Tidende 2019, L. nr. 177, side 3. Ifølge artikel 288 i EUF-Traktaten gælder en forordning umiddelbart i hver medlemsstat.
Gengivelsen af disse bestemmelser i bekendtgørelsen er således udelukkende begrundet i praktiske hensyn og berører ikke forordningens umiddelbare gyldighed i Danmark.
