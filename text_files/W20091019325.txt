Offererstatningslovens § 1, nævnets stillingstagen til, om skaden skyldes en straffelovsovertrædelse, nævnets j.nr. 09-520-12618 I n.j.nr. 09-520-12618 fandt nævnet, at forholdet var omfattet af offererstatningsloven, selv om skadevolder kun blev dømt for overtrædelse af ordensbekendtgørelsen:
Ansøger og skadevolder havde en uoverensstemmelse på en p-plads, hvorunder skadevolder skubbede ansøger så kraftigt, at hun faldt.
Skadevolder blev sigtet for overtrædelse af ordensbekendtgørelsen, og han vedtog at betale et bødeforelæg på 1.500 kr.
Nævnet lod forholdet være omfattet af offererstatningsloven.
Nævnet lagde vægt på, at skadevolder erkendte at have skubbet ansøger, uden at hun forinden fysisk havde angrebet ham, ligesom skubbet var så kraftigt, at ansøger faldt og brækkede venstre håndled.
