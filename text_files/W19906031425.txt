Optagelse i Revisorregistret uanset manglende tillægsprøve i  

 regnskabsfag.
Regeludstedende myndigheds dispensationsbeføjelse.
Efter lov om registrerede revisorer er det en betingelse for at blive  

 optaget i Revisorregistret, at den pågældende har gennemgået såvel en  

 praktisk som en teoretisk uddannelse.
Mens kravene til den praktiske  

 uddannelse er fastlagt i selve loven, er det efter loven overladt til  

 Erhvervs- og Selskabsstyrelsen at fastsætte nærmere bestemmelser om den  

 teoretiske uddannelse.
Kompetencen til at fastsætte bestemmelser om den  

 teoretiske uddannelse tilkom indtil den 1. januar 1988 industriministeren  

 (tidligere handelsministeren). De gældende bestemmelser om uddannelseskravene  

 findes i en bekendtgørelse fra Handelsministeriet (nr. 493 af 21. september  

 1978), der blandt de uddannelser, som kan give adgang til optagelse i  

 registret, nævner merkonomstudiet i revision suppleret med en prøve i  

 regnskabsvæsen, herunder enkeltfagsprøve i regnskabslære/driftsøkonomi inden  

 for højere handelseksamen (HH).
Klageren K, der er født i 1946, kom i 1962 i lære på kontor i en  

 tømmerhandel.
Efter endt læretid og bestået handelsmedhjælpereksamen  

 fortsatte hun i firmaet indtil 1978. I de sidste fem år havde hun efter egne  

 oplysninger ansvaret for firmaets bogholderi og fakturering.
I 1978 blev K  

 ansat i et revisionsfirma, der ledes af tre registrerede revisorer.
Hun er  

 fortsat ansat i dette firma, der har udtalt, at hun i hele den forløbne  

 periode har deltaget i almindelige bogførings-, regnskabs- og  

 revisionsopgaver med særlig vægt på kontering og afstemninger samt  

 regnskabsopstillinger.
I årene 1983 1988 gennemførte K merkonomuddannelsen i  

 revision og søgte derefter optagelse i Revisorregistret.
 Erhvervs- og Selskabsstyrelsen afslog at optage hende med den begrundelse,  

 at hun ikke have bestået en af de i bekendtgørelsen nævnte supplerende  

 regnskabsprøver.
Over for Erhvervsankenævnet gjorde K gældende, at en af de omtalte prøver  

 i regnskabslære i et normalt uddannelsesforløb forudsættes bestået før  

 starten på merkonomstudierne.
Prøven er dog ingen betingelse for at påbegynde  

 merkonomstudiet, idet det ved optagelse på studiet anerkendes, at praktisk  

 erfaring kan erstatte forudgående prøver.
Hun har beskæftiget sig  

 erhvervsmæssigt med bogføring i 27 år, og hendes praktiske erfaring i faget  

 må kunne opveje den manglende aflæggelse af prøve.
Endvidere ville det ikke  

 have været muligt for hende at gennemføre merkonomstudiet, hvis hun ikke  

 havde haft den krævende viden om bogføring og regnskab.
 Erhvervs- og Selskabsstyrelsen begrundede i første omgang afslaget med, at  

 styrelsen efter den ovenfor nævnte bekendtgørelse ikke har hjemmel til at  

 dispensere fra kravet om aflæggelse af den supplerende regnskabsprøve.
Erhvervsankenævnet anmodede styrelsen om at tage afgørelsen op til fornyet  

 overvejelse, idet ankenævnet henviste til, at det må anses for almindeligt  

 antaget i den forvaltningsretlige praksis og teori, at et forvaltningsorgan,  

 som efter loven har kompetence til at fastsætte generelle regler i en  

 bekendtgørelse, også uden udtrykkelig hjemmel i bekendtgørelsen under respekt  

 af reglerne i loven kan dispensere fra bekendtgørelsens regler.
Da adgangen  

 til at udstede regler på det omhandlede område nu tilkommer Erhvervs- og  

 Selskabsstyrelsen, er der intet til hinder for, at styrelsen efter en konkret  

 bedømmelse af klagerens kvalifikationer dispenserer fra kravet om supplerende  

 regnskabsprøve.
Erhvervs- og Selskabsstyrelsen fastholdt imidlertid efter en fornyet  

 overvejelse den trufne afgørelse, idet styrelsen nu henviste til, at loven  

 kræver både en teoretisk og en praktisk uddannelse, og at det af lovens  

 formulering fremgår, at det ikke har været lovens hensigt, at en praktisk  

 uddannelse i bogføring skal kunne erstatte teoretisk uddannelse.
Mange  

 ansøgere vil ligesom K kunne henvise til en betydelig praktisk erfaring, og  

 en dispensation vil derfor betyde, at man reelt ophæver bekendtgørelsens krav  

 om tillægsprøve.
Hertil kommer, at der er adgang til at dokumentere sine  

 kundskaber ved at gå op til prøven som privatist uden forinden at følge  

 skolens undervisning.
Afgørelsen er iøvrigt i overensstemmelse med styrelsens  

 og ministeriets faste praksis.
For at få belyst forholdet mellem det faglige indhold af merkonomstudiets  

 regnskabsfag: internt regnskabsvæsen og eksternt regnskabsvæsen og de  

 omhandlede tillægsprøver foranledigede ankenævnet, at der blev indhentet en  

 udtalelse fra Undervisningsministeriet.
Ankenævnets sagkyndige medlemmer  

 gennemgik endvidere læseplaner og lærebøger for henholdsvis HH-faget  

 regnskabslære/driftsøkonomi og de nævnte merkonomfag.
 Ankenævnet udtalte:
 I overensstemmelse med det i ankenævnets skrivelse af 10. april 1989  

 anførte har Erhvervs- og Selskabsstyrelsen (og dermed Erhvervsankenævnet)  

 hjemmel til at fritage klageren for at aflægge den pågældende prøve som  

 betingelse for at blive optaget i Revisorregistret, selv om der ikke  

 udtrykkeligt er givet en dispensationsbestemmelse i bekendtgørelsen.
 Efter oplysningerne om klagerens hidtidige erhvervsmæssige beskæftigelse  

 må ankenævnet anse det for utvivlsomt, at klageren har erhvervet en betydelig  

 praktisk erfaring i bogføring.
Klageren har endvidere gennemgået merkonomuddannelsen i revision.
De  

 regnskabsfag, der indgår i denne uddannelse, har efter  

 Undervisningsministeriets udtalelse en større dybde og bredde end HH-faget  

 regnskabslære/driftsøkonomi.
Det fremgår dog af udtalelsen, at HH-faget med  

 hensyn til registrering (bogføring) indeholder elementer, som ikke indgår i  

 merkonomfagene.
Ankenævnet har imidlertid ved sin gennemgang af de lærebøger, som udgør  

 pensum i regnskabsfagene i henholdsvis HH og merkonomstudiet, konstateret, at  

 de nævnte registreringselementer i pensum i HH-faget er af elementær og  

 praktisk orienteret karakter og uden dybere teoretisk analyse.
Det kan ikke  

 antages, at faget indeholder noget nyt for den, der som klageren i en længere  

 årrække i praksis har beskæftiget sig med bogføring.
Det kan endvidere  

 konstateres, at merkonompensum forudsætter beherskelse af de nævnte  

 bogføringselementer, hvis begreber, system og teori indgår i  

 merkonomuddannelsens regnskabsfag.
Under de således foreliggende omstændigheder finder ankenævnet, at det  

 ikke har noget formål at stille krav om, at klageren skal aflægge en  

 supplerende regnskabsprøve.
Klageren bør derfor kunne optages i  

 Revisorregistret, uanset at hun ikke har aflagt en sådan prøve.
 Styrelsen har ikke anført, at klageren ikke skulle opfylde de øvrige  

 betingelser for at blive optaget i registret.
 Ankenævnet ændrer herefter den påklagede afgørelse, således at K vil være  

 at optage i Revisorregistret.
