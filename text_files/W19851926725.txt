 Ankestyrelsen har behandlet 2 sager om fradrag i kontanthjælp for  

 indtægter i form af henholdsvis kursusgodtgørelse og arbejdsindtægt.
 I begge tilfælde havde ansøgeren modtaget kontanthjælp forud for  

 kursusdeltagelsen/arbejdsperioden.
I sag nr. 1 fandt ankestyrelsen, at ansøgerens indtægt i form af  

 kursusgodtgørelse måtte medføre bortfald af kontanthjælpen for den periode,  

 hvor pågældendes økonomiske behov var dækket af kursusgodtgørelsen.
Det  

 økonomiske behov måtte opgøres således, at ansøgeren ville være i stand til  

 at opretholde samme leveniveau, som han hidtil havde haft i den tid, hvor han  

 modtog kontanthjælp.
Der forudsattes herved, at den del af  

 kursusgodtgørelsen, som eventuelt måtte være medgået til dækning af udgifter  

 ved deltagelsen i kursus, ikke medregnedes som indtægt ved fastlæggelsen af  

 den periode, i hvilken der ikke kunne ydes kontanthjælp.
Ankestyrelsen lagde  

 ved sin afgørelse vægt på, at ansøgeren modtog kontanthjælp før  

 kursusdeltagelsen.
 I sag nr. 2 havde ansøgeren haft arbejdsindtægt i ca. 1 måned.
 Ankestyrelsen tiltrådte, at indtægten skulle fradrages fuldtud  

 svarende til den tid, beløbet kunne dække det beregnede behov.
 Ankestyrelsen bemærkede samtidig, at afgørelsen ikke afskar ansøgeren  

 fra i den omhandlede periode at modtage hjælp efter bistandslovens § 40, stk.  

 1, og § 46, stk. 1, såfremt betingelserne herfor iøvrigt var opfyldt, ligesom  

 der ved beregningen skulle ses bort fra eventuelle udgifter ved erhvervelsen  

 af arbejdsindtægten.
 1.
 REDEGØRELSE FOR SAGEN:
En ansøger, der havde afsluttet EFG-basisår i juni 1982, modtog  

 kontanthjælp efter bistandsloven på grund af arbejdsløshed.
Den 4. oktober  

 1982 påbegyndte ansøgeren et 2 x 14-dages kursus på en specialarbejderskole.  

 Ansøgeren fik udbetalt kursusgodtgørelse den 15. oktober og 29. oktober 1982  

 med 2.360 kr. pr. gang.
Det sociale udvalg havde udbetalt hjælp indtil 14.  

 oktober 1982.
 Den 3. november 1982 søgte ansøgeren påny om kontanthjælp, idet han havde  

 anvendt kursusgodtgørelsen til anskaffelse af tøj, betaling af gæld samt til  

 lommepenge.
 Det sociale udvalg traf afgørelse om, at ansøgeren først ville være  

 berettiget til kontanthjælp fra den 16. december 1982. Udvalget besluttede  

 dog at yde ansøgeren hjælp i medfør af bistandslovens § 40, stk. 1, men med  

 tilbagebetalingspligt i henhold til bistandslovens § 26, stk. 1, nr. 1, med  

 et beløb på 1.300 kr. til dækning af indskrivningsgebyr i forbindelse med  

 optagelse på søfartsskole.
 AFGØRELSEN, DER KLAGES OVER:
Amtsankenævnet fandt, at kursusgodtgørelsen i den periode, for hvilken  

 ansøgeren samtidig modtog hjælp efter bistandsloven, skulle fradrages i  

 hjælpen for netop den periode.
Ansøgeren måtte derfor anses for påny at have  

 været berettiget til hjælp efter bistandsloven, da der var forløbet 14 dage  

 efter, at han fik udbetalt sidste kursusgodtgørelse fra  

 specialarbejderskolen.
Nævnet pålagde det sociale udvalg at beregne hjælp til  

 ansøgeren efter bistandsloven i overensstemmelse hermed.
Samtidig tiltrådte  

 nævnet, at det sociale udvalg have krævet tilbagebetaling af den hjælp, der  

 var bevilget til betaling af optagelsesgebyr på søfartsskolen.
Nævnet  

 begrundede denne del af sin afgørelse med, at ansøgerens hurtige forbrug af  

 kursusgodtgørelsen måtte sidestilles med uforsvarlig økonomi, jfr.  

 bistandslovens § 26, stk. 1, nr. 1.
 KLAGEN TIL ANKESTYRELSEN:
 Sagen blev anket af det sociale udvalg.
 LOVGRUNDLAG:
 Bistandslovens § 37.
 Socialministeriets cirkulære af 25. oktober 1980 om kontanthjælp efter  

 bistandsloven, pkt. 15.
 ANKESTYRELSENS AFGØRELSE:
Hjælp efter bistandslovens regler om kontanthjælp er en hjælp til en  

 person, der er afskåret fra at skaffe det fornødne til sit eget eller  

 familiens underhold.
Det følger heraf, at der er tale om hjælp til opfyldelse  

 af et økonomisk behov, hvorfor kontanthjælpen må nedsættes med den indtægt,  

 modtageren har ved siden af kontanthjælpen, og hjælpen kan helt falde bort på  

 grund af størrelsen af modtagerens indtægt.
Ansøgerens indtægt i form af kursusgodtgørelse må derfor medføre bortfald  

 af kontanthjælpen for den periode, hvor ansøgerens økonomiske behov var  

 dækket af kursusgodtgørelsen.
Ansøgerens økonomiske behov må opgøres således,  

 at ansøgeren ville være i stand til at opretholde samme leveniveau, som han  

 hidtil havde haft i den tid, hvor han havde modtaget kontanthjælp.
 Det forudsættes, at den del af kursusgodtgørelsen, som eventuelt måtte  

 være medgået til dækning af udgifter ved deltagelsen i kursus, ikke medregnes  

 som indtægt ved fastlæggelsen af den periode, i hvilken der ikke ydes  

 kontanthjælp.
 Med den anførte forudsætning finder ankestyrelsen, at ansøgeren først  

 ville være berettiget til hjælp efter bistandslovens § 37 fra den 16.  

 december 1982. Dette indebærer samtidig, at der ikke har været grundlag for  

 at kræve tilbagebetaling af den hjælp, der i medfør af bistandslovens § 40,  

 stk. 1, var ydet til betaling af indskrivningsgebyr.
 Ankestyrelsen har ved sin afgørelse lagt vægt på, at ansøgeren modtog  

 kontanthjælp før sin deltagelse i specialarbejderkurset.
 Ankestyrelsen ændrer således amtsankenævnets afgørelse og bemærker  

 samtidig, at ændringen af nævnets afgørelse ikke medfører, at ansøgeren skal  

 tilbagebetale den hjælp, som i medfør af bistandslovens § 37 måtte være ydet  

 til pågældende i overensstemmelse med nævnets afgørelse.
 2.
 REDEGØRELSE FOR SAGEN:
 En ansøger havde modtaget kontanthjælp efter bistandsloven fra oktober  

 1981 indtil påbegyndelsen af EIFU-kursus i februar 1982. Ansøgeren fik  

 herefter beskæftigelsesarbejde indtil 10. september 1982, hvorefter hun igen  

 modtog kontanthjælp.
Den 11. november 1982 oplyste ansøgeren til socialforvaltningen, at hun  

 pr. 15. november 1982 skulle påbegynde arbejde på et pelseri af 1 - 2  

 måneders varighed, og at hun først ville få udbetalt løn ved arbejdets  

 afslutning.
Socialforvaltningen orienterede ansøgeren om, at lønnen ville  

 blive modregnet fuldtud i kontanthjælpen.
 Den 14. december 1982 oplyste ansøgeren, at hun i perioden 16. november -  

 13. december 1982 havde haft en arbejdsindtægt på 5.330 kr.
 Det sociale udvalg besluttede, at lønindtægten skulle fradrages fuldtud i  

 efterfølgende kontanthjælp efter bistandslovens § 37, svarende til den tid,  

 beløbet kunne dække det beregnede behov.
 Overfor amtsankenævnet anførte ansøgeren, at der burde foretages en dag  

 for dag modregning, idet det fandtes urimeligt, at ansøgeren ikke kunne tjene  

 mere ved at gå på arbejde end ved at modtage hjælp efter bistandsloven.
 AFGØRELSEN, DER KLAGES OVER:
Amtsankenævnet tiltrådte socialudvalgets afgørelse.
Nævnet henviste til,  

 at ansøgeren i en periode kunne dække sine leveomkostninger med den  

 erhvervede lønindtægt, og at hun således var i besiddelse af midler, hvormed  

 hun kunne dække sit behov, jfr. bistandslovens § 37 og socialministeriets  

 cirkulære af 25. oktober 1980 om kontanthjælp efter bistandsloven, pkt. 15.
 KLAGEN TIL ANKESTYRELSEN:
 Ansøgeren gentog, at hun fandt det urimeligt, at hun ikke kunne tjene mere  

 ved at gå på arbejde end ved at modtage hjælp efter bistandsloven.
 LOVGRUNDLAG:
 Der henvises til de under sag nr. 1 anførte bestemmelser.
 ANKESTYRELSENS AFGØRELSE:
 Ankestyrelsen tiltræder amtsankenævnets afgørelse med nævnets begrundelse.
 Ankestyrelsen skal dog bemærke, at ovenstående ikke vil udelukke ansøgeren  

 fra i den omhandlede periode at modtage hjælp efter bistandslovens § 40, stk.  

 1, og bistandslovens § 46, stk. 1, såfremt ansøgeren iøvrigt opfylder  

 betingelserne for hjælp efter disse bestemmelser, ligesom der ved beregningen  

 af den periode, i hvilken der ikke ydes kontanthjælp, skal ses bort fra  

 eventuelle udgifter ved erhvervelse af arbejdsindtægten.
