Landsskatteretskendelse af 14/11 2001 Lønsumsafgiftspligt  forening, der leverer  

 socialrådgiverydelser Klagen skyldes, at told- og skatteregionen har anset Foreningen  

 A for lønsumsafgiftspligtig.
 Det fremgår af sagen, at foreningen er en forening, som for  

 tiden består af 6 lokale fagforeninger.
 Af foreningens vedtægter fremgår bl.a., at foreningen har til  

 formål gennem ansættelse af socialrådgivere, at tilvejebringe  

 socialrådgivertimer til de til foreningen knyttede fagforeninger.
Det er oplyst, at foreningen har ansat to socialrådgivere, og at  

 de tilsluttede fagforeninger betaler for ansættelsen af socialrådgiverne via  

 det fastsatte kontingent.
De deltagende fagforeninger har aftalt en  

 fordelingsnøgle  

 for socialrådgivertimerne og betalingen herfor.
Ordningen administreres af en  

 af de deltagende fagforeninger, normalt på skift for et år ad gangen.  

 Administrationen omfatter budget- og regnskabsføring, opkrævning af  

 kontingent,  

 udbetaling af løn m.v.
Indbetaling af kontingent til ordningen sker  

 kvartalsvis  

 forud efter et udarbejdet budget.
 Det er videre oplyst, at de lokale fagforeninger gennem  

 ordningen får dækket deres behov for at yde socialrådgiver faglig  

 bistand/vejledning til deres medlemmer.
Foreningen har oplyst, at den også yder socialfaglig bistand til  

 de øvrige ansatte i de tilsluttede organisationer samt deres tillidsvalgte på  

 arbejdspladserne i spørgsmål vedrørende den sociale lovgivning.
Videre er det  

 oplyst, at det daglige arbejde består i, at servicere medlemmerne, ansatte og  

 tillidsvalgte i virksomhederne med viden, som de har brug for i forbindelse  

 med  

 konkrete sager, som de måtte være involverede i, f.eks. om arbejdsskade,  

 revalidering, sociale ydelser m.v. eller i forbindelse med ønske om at få  

 mere  

 viden om de sociale love og regler til brug i dagligdagen i virksomheden,  

 f.eks. ved udformning af sociale kapitler, udmøntning af det sociale ansvar  

 m.v.
Medlemmer, ansatte og tillidsfolk kan trække på assistance uden at  

 betale  

 i den konkrete situation for hjælpen.
 Foreningen har ved brev af 27. november 2000 søgt om fritagelse  

 for betaling af lønsumsafgift.
 Told- og skatteregionen har ved den påklagede afgørelse ikke imødekommet  

 klagerens anmodningen, idet regionen har anset foreningen for  

 lønsumsafgiftspligtig i henhold til lønsumsafgiftslovens § 1, stk. 1, som  

 virksomhed med anden økonomisk virksomhed, der med vederlag leverer ydelser,  

 der ikke er afgiftspligtige efter momsloven.
Regionen har herved anført, at der ved anden økonomisk  

 virksomhed forstås f.eks. organisationer, foreninger, fonde, selskaber, der  

 mod  

 kontingent eller lignende vederlag varetager administrative opgaver eller  

 fællesøkonomiske, herunder faglige formål for medlemmerne, og at det er uden  

 betydning, om der arbejdes med gevinst for øje.
Regionen har henvist til  

 Østre  

 Landsrets domme gengivet i TfS 1998.529 og 530, hvor to fagforeninger ansås  

 for  

 omfattet af begrebet anden økonomisk virksomhed og dermed pligtig at betale  

 lønsumsafgift for den del af foreningens virksomhed, der ikke var  

 arbejdsløshedskasse.
 Regionen har videre anført, at det er uden betydning for  

 afgiftspligten, at socialrådgiverordningen er udskilt i en særskilt forening.
 Endelig har regionen anført, at virke i form af at sikre  

 medlemmerne økonomisk bistand i tilfælde af ledighed er omfattet af begrebet  

 social forsorg og bistand i momslovens § 13, stk. 1, nr. 2, og at foreningen  

 ikke kan sidestilles med en arbejdsløshedskasse, idet der ikke ydes social  

 forsorg og bistand, men derimod rådgivning i relation til arbejdsforhold m.v.
 Foreningen har over for Landsskatteretten nedlagt påstand om, at  

 den ikke er lønsumsafgiftspligtig.
Til støtte for påstanden har foreningen anført, at den yder  

 rådgivning ud fra sociallovgivningen, f.eks. revalidering, kontanthjælp og  

 arbejdsskade m.v.
Foreningen yder ikke rådgivning i forhold til  

 arbejdsforholdene og ansættelsen i virksomhederne.
Arbejdsforhold og  

 ansættelse  

 hører således under overenskomsten og er fagforeningens område  ikke  

 socialrådgiverordningens.
 Det er anført, at foreningen varetager arbejdsopgaver, der på  

 mange punkter kan sammenlignes med A-kassens arbejdsområde, hvorfor der må  

 gælde de samme regler som for A-kassevirksomhed for så vidt angår  

 lønsumsafgiftspligt, jf. herved Østre Landsrets domme gengivet i TfS 1998.529  

 og 530.
 Landsskatteretten skal  

 udtale:
 Det følger af lønsumsafgiftslovens § 1, stk. 1, 1. pkt.:
Der betales en afgift til statskassen af virksomheder, der mod  

 vederlag leverer varer og ydelser, der er fritaget for afgift efter  

 merværdiafgiftslovens § 13, stk. 1, nr. 1, nr. 3, nr. 5 og 6, nr. 8, nr.  

 10-12,  

 nr. 15-17 og nr. 20, jf. dog nedenfor stk. 2, og af virksomheder med anden  

 økonomisk virksomhed, der mod vederlag leverer ydelser, der ikke er  

 afgiftspligtige efter medværdiafgiftsloven. Det bemærkes, at Østre Landsret ved dommene gengivet i TfS  

 1998.529 og TfS 1998.530 har statueret, at en række fagforeninger var  

 pligtige  

 at betale lønsumsafgift af den del af virksomheden, der ikke var  

 arbejdsløshedskasse, idet virksomheden ansås for omfattet af ordene  

 anden  

 økonomisk virksomhed i lønsumsafgiftslovens § 1, stk. 1.
 Det bemærkes videre, at A-kassevirksomhed anses for omfattet af  

 begrebet social forsorg og bistand i momslovens § 13, stk. 1, nr. 2, og at  

 A-kassevirksomhed ikke anses for omfattet af lønsumsafgiftspligt.
 I henhold til momslovens § 13, stk. 1, nr. 4, er følgende  

 fritaget for afgift:
Foreningers og organisationers levering af ydelser og varer i  

 nær tilknytning hertil til deres medlemmer i disses fælles interesse og mod  

 et  

 kontingent.
Det er en forudsætning, at foreningen m.v. ikke arbejder med  

 gevinst for øje, og at formålet er af politisk, fagforeningsmæssig, religiøs,  

 patriotisk, filosofisk eller filantropisk karakter eller vedrører borgerlige  

 rettigheder.
Det er desuden en forudsætning, at afgiftsfritagelsen ikke kan  

 fremkalde konkurrenceforvridning. I henhold til momslovens § 13, stk. 1, nr. 2, er følgende  

 fritaget for afgift:
Social forsorg og bistand, herunder sådan som præsteres af  

 børne- og ungdomsinstitutioner og institutioner inden for ældreområdet, samt  

 levering af varer og ydelser med nær tilknytning hertil. Af forarbejderne til bestemmelsen i momslovens § 13 fremgår, at  

 de heri indeholdte fritagelser er fastsat i overensstemmelse med 6.  

 momsdirektiv.
I direktivets artikel 13 er i punkt A indeholdt en række  

 fritagelser til fordel for visse former for virksomhed af almen karakter.
Af  

 bestemmelsens litra g og h fremgår nærmere:
 g) tjenesteydelser og levering af goder med nær tilknytning til  

 social bistand og social sikring, herunder sådanne, som præsteres af  

 alderdomshjem, af offentligretlige organer eller af andre, at er anerkendt af  

 den pågældende medlemsstat som foretagender af almennyttig karakter;..
h) tjenesteydelser og levering af goder med nær tilknytning til  

 beskyttelse af børn og unge, som præsenteres af offentligretlige organer  

 eller  

 andre organer, der er anerkendt af den pågældende medlemsstat som  

 foretagender  

 af almennyttig karakter. Landsskatteretten bemærker, at foreningen leverer ydelser til de  

 deltagende fagforeningers medlemmer og ansatte i medlemmernes fælles  

 interesse  

 og at betalingen af ydelserne sker via fagforeningskontingentet.
Retten  

 finder,  

 at formålet med ordningen må anses at være af fagforeningsmæssig karakter.  

 Retten finder følgelig, at foreningens ydelser er omfattet af  

 fritagelsesbestemmelsen i momslovens § 13, stk. 1, nr. 4, og at den udøvede  

 virksomhed følgelig er omfattet af lønsumsafgiftslovens § 1, stk. 1, 1. pkt.  

 2.  

 led om anden økonomisk virksomhed, jf. herved TfS 1998.529 Ø og TfS 1998.530  

 Ø.  

 Uagtet at den leverede rådgivning vedrører spørgsmål inden for  

 sociallovgivningen finder retten ikke, at de leverede ydelser kan  

 karakteriseres som social forsorg og bistand omfattet af momslovens § 13,  

 stk.  

 1, nr. 2.
 Den påklagede afgørelse stadfæstes derfor.
