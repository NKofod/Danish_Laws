Fremsat den 15. september 2022 af Erling Bonnesen (V), Hans Andersen (V), Heidi Bank (V), Jacob Jensen (V), Michael Aastrup Jensen (V), Peter Juel-Jensen (V), Kristian Pihl Lorentzen (V), Anni Matthiesen (V), Torsten Schack Pedersen (V), Troels Lund Poulsen (V), Hans Christian Schmidt (V) og Anne Honoré Østergaard (V) Forslag til folketingsbeslutning om at fjerne muligheden for at dispensere fra dyrevelfærdsloven i naturnationalparkerne Folketinget pålægger regeringen at fjerne ministeren for fødevarer, landbrug og fiskeris mulighed for at dispensere fra dyrevelfærdslovens § 3 og § 9, stk. 1 og 2. Muligheden for at dispensere blev indsat som § 20 a i dyrevelfærdsloven i lov nr. 1177 af 8. juni 2021 om adgang til at etablere naturnationalparker og obligatorisk digital kommunikation m.v.
Venstre vil ikke gå på kompromis med god dyrevelfærd og ser med stor alvor på, at en lang række dyrevelfærdsorganisationer udtrykker bekymring for den konkrete dispensationsmulighed, som regeringen har indført.
Bemærkninger til forslaget Den 3. juni 2021 stemte et flertal i Folketinget (S, SF, RV, EL, KF, LA, ALT, Sikandar Siddique (UFG) og Susanne Zimmer (UFG)) for lovforslag L 229 (Adgang til at etablere naturnationalparker og obligatorisk digital kommunikation m.v.).
I naturnationalparkerne får naturen i højere grad lov til at udvikle sig på naturlige præmisser.
Der drives ikke landbrug, og skoven henlægges som urørt skov.
Der bliver udsat store græssende dyr, som skal være med til at skabe en spændende natur, hvor der er mange levesteder for dyr og planter (»Naturnationalparkerne i Danmark«, www.naturstyrelsen.dk).
 For at imødekomme hensynet til natur og biodiversitet i en naturnationalpark gav L 229 ministeren for fødevarer, landbrug og fiskeri hjemmel til at undtage bestemte dyrehold, der udsættes i en sådan naturnationalpark, og dyrenes afkom fra bestemmelserne i dyrevelfærdslovens § 3 og § 9, stk. 1 og 2.
 Det betyder, at ministeren for fødevarer, landbrug og fiskeri i de kommende naturnationalparker kan dispensere fra følgende paragraffer i dyrevelfærdsloven:
»§ 3. Enhver, der holder dyr, skal sørge for, at de behandles omsorgsfuldt, herunder at de huses, fodres, vandes og passes under hensyntagen til deres fysiologiske, adfærdsmæssige og sundhedsmæssige behov i overensstemmelse med anerkendte praktiske og videnskabelige erfaringer.« og »§ 9. Enhver, der holder dyr, skal sørge for, at dyret tilses mindst en gang om dagen.
Stk. 2. Stk. 1 finder ikke anvendelse på fritgående dyr på græs el.lign.
Sådanne dyr skal dog tilses jævnligt.« Bekymrede dyreorganisationer Dispensationsmuligheden er blevet kritiseret af flere organisationer, herunder Dyrenes Beskyttelse (»Naturnationalparker: Det mener Dyrenes Beskyttelse«, www.dyrenesbeskyttelse.dk, den 13. december 2021), Det Dyreetiske Råd (»Høringssvar om rewilding i naturnationalparker«, detdyreetiskeraad.dk, 2021), Den Danske Dyrlægeforening (»Giv ikke køb på dyrevelfærden i naturnationalparker«, www.ddd.dk, den 15. februar 2021) og Landbrug & Fødevarer (»Tre foreninger siger fra: Afviser forskellige regler i og udenfor naturnationalparker«, landbrugsavisen.dk, den 20. april 2021).
 Organisationernes bekymringer omhandler bl.a. manglende tilskudsfodring af dyrene om vinteren og afvigelsen fra kravet om jævnlige tilsyn, hvilket i værste fald kan føre til uforsvarlige forhold i form af unødig smerte, lidelse, angst og varige mén (L 229  Bilag 1: Høringssvar (del 1 af 4), folketingsåret 2020-21).
Disse bekymringer deler vi i Venstre.
Derfor stillede vi bl.a. ændringsforslag under behandlingen af L 229, hvor vi netop foreslog, at ministeren for fødevarer, landbrug og fiskeris dispensationsmulighed fra dyrevelfærdslovens § 3 og § 9, stk. 1 og 2, skulle udgå af lovforslaget. Ændringsforslaget blev desværre stemt ned ved 2. behandlingen af lovforslaget af S, SF, RV, EL, LA, ALT og Susanne Zimmer (UFG). Ved 3. behandlingen af L 229 stemte Venstre derfor imod lovforslaget med særlig vægt på den fremsatte skepsis fra de tidligere nævnte dyrevelfærdsorganisationer og den manglende inddragelse af lokale borgere og organisationer i udmøntningen af naturnationalparkerne.
Der henvises til www.folketingstidende.dk, Folketingstidende 2020-21, tillæg F, møde 123, kl. 10.31, og møde 128, kl. 11.19.
Venstre vil fortsat ikke gå på kompromis med god dyrevelfærd eller dyrenes sikkerhed i de kommende naturnationalparker.
Derfor fremsætter vi dette beslutningsforslag.
Skriftlig fremsættelse Erling Bonnesen (V):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at fjerne muligheden for at dispensere fra dyrevelfærdsloven i naturnationalparkerne.
(Beslutningsforslag nr.
B 204) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
