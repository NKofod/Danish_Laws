Minkskind var i en årrække optaget til normalpris ved  

 varelageropgørelsen.
Nedskrivning efter varelagerloven blev herefter ikke  

 godkendt, selv om fremstillingsprisen var beregnet til ca. samme beløb som  

 normalværdien.
 Minkpasser A klagede for indkomståret 1985 over, at de stedlige  

 skattemyndigheder ikke havde godkendt den af ham ved indkomstopgørelsen  

 foretagne nedskrivning på minkskind med 30% af 353.520 kr. eller 106.059 kr.
 De stedlige skattemyndigheder havde henvist til, at minkskind ikke kunne  

 anses for omfattet hverken af varelagerlovens regler eller af lov nr. 208 af  

 13. maj 1981 om husdyrbesætninger.
Det var oplyst at klageren drev minkfarm, og at han altid havde benyttet  

 de af Ligningsrådet fastsatte normalværdier af skind ved opgørelsen af  

 lageret.
Klagerens revisor havde under sagen foretaget en opgørelse, der  

 viste, at den faktiske fremstillingspris i årene 1985-1987 ikke afveg  

 væsentlig fra normalprisen.
Fremstillingsprisen var for 1985 opgjort til  

 127,41 kr. pr. skind, medens skalaprisen udgjorde 120 kr.
Statsskattedirektoratet udtalte under sagen, at minkskind principielt var  

 omfattet af varelagerloven, men hvis disse regler skulle anvendes, måtte  

 skindene værdiansættes til fremstillingsprisen.
Direktoratet fandt ikke at  

 kunne afgøre, hvorvidt de af klageren nu opførte priser svarede til  

 fremstillingsprisen.
Det blev i forbindelse hermed anført, at normalværdien  

 eller skalaprisen var udtryk for en gennemsnitlig kostpris, dvs. handelspris  

 fratrukket avance.
Normalværdien udgjorde ca. 40% af salgsprisen.
Skalaprisen  

 burde derfor efter direktoratets opfattelse ikke anerkendes som grundlag for  

 nedskrivning efter varelagerloven.
 Da de omhandlede minkskind rent faktisk ikke var optaget til  

 fremstillingsprisen, men til den noget lavere normalpris, måtte  

 Landsskatteretten være enig med Statsskattedirektoratet i, at betingelserne  

 for nedskrivning efter reglerne i varelagerlovens § 1 ikke var opfyldt.
 Den påklagede ansættelse blev herefter stadfæstet.
 LV 1988, R 4.1.
