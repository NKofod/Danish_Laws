Bekendtgørelse om ændring af bekendtgørelse om befordringsrabat til studerende ved videregående uddannelser (Fastsættelse af tidspunktet for satsregulering af egenbetaling og maksimumsrabat) § 1 I bekendtgørelse nr. 348 af 20. april 2006 om befordringsrabat til studerende ved videregående uddannelser foretages følgende ændringer:
 1. Indledningen affattes således:
»I medfør af § 1, stk. 1, § 2, stk. 1, § 3, stk. 3 og 4, § 4, stk. 5, og § 5 i lov om befordringsrabat til studerende ved videregående uddannelser, jf. lovbekendtgørelse nr. 353 af 14. marts 2007, som ændret ved lov nr. 208 af 31. marts 2008, samt efter forhandling med de transportansvarlige fastsættes:« 2. Overskriften til Kapitel 6 affattes således:
»Opgørelse af hvilke beløb der er ydet i rabat, refusion af beløbene og satsregulering« 3. Efter § 8 indsættes i kapitel 6:
»§ 8 a.
Egenbetalingen og maksimumsrabatten efter lovens § 3, stk. 1, reguleres én gang om året, den 2. søndag i januar efter bestemmelsen i lovens § 3, stk. 3.« § 2 Bekendtgørelsen træder i kraft den 1. januar 2009.
