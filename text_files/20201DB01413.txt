Betænkning afgivet af Social- og Ældreudvalget den 27. maj 2021 Betænkning over Forslag til folketingsbeslutning om ændring af principper for skønnet i samværssager [af Mette Thiesen (NB) m.fl.]:
1. Ændringsforslag Dansk Folkeparti har stillet 1 ændringsforslag til beslutningsforslaget.
2. Indstillinger Et flertal i udvalget (S, SF, RV, EL, LA og ALT) indstiller beslutningsforslaget til forkastelse ved 2. (sidste) behandling.
Flertallet vil stemme imod det stillede ændringsforslag.
 Et mindretal i udvalget (V, KF og NB) indstiller beslutningsforslaget til vedtagelse med det stillede ændringsforslag.
Et andet mindretal i udvalget (DF) indstiller beslutningsforslaget til vedtagelse med det stillede ændringsforslag.
Såfremt ændringsforslaget ikke vedtages, vil mindretallet stemme imod beslutningsforslaget.
 Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Venstre Venstres medlemmer af udvalget deler forslagsstillernes bekymringer om håndteringen af samværssager og tager denne problemstilling meget alvorligt.
V anerkender, at emnet er ømtåleligt og derfor skal håndteres derefter.
Emnet er ikke desto mindre afgørende at få debatteret og gjort noget ved, således at hjerteskærende beretninger fra forældre i konflikt om samvær vil høre fortiden til.
V deler holdningen om en ændring af princippet for skøn i samværssager, således at samværssager inkorporerer hensyn til familien som institution og samværet med begge forældre, såfremt disse ikke er særligt uegnede.
V mener, at familieretsforvaltningen aktivt bør forsøge at inkorporere forholdet til begge forældre som en del af barnets tarv, da halvdelen af barnets ophav ikke skal forsvinde ud af barnets liv på baggrund af opdigtede historier, chikane, særlig konfliktoptrappende handlinger m.v. fra den ene part af forældrene.
 V mener fortsat, at barnets tarv skal være omdrejningspunktet, men dette bør ikke udelukke, at barnets tilknytning til begge forældre skal bibeholdes, så længe forældrene ikke er særligt uegnede.
Dansk Folkeparti Dansk Folkepartis medlemmer af udvalget deler ønsket om at forbedre det familieretlige system.
 DF mener på linje med forslagsstillerne, at det er afgørende for et barn at bevare kontakt til og samvær med begge sine forældre, medmindre der er tale om tilfælde, hvor den ene forælder er særlig uegnet til forældrerollen på grund af f.eks. vold eller seksuelle overgreb.
Et af de helt store problemer i det familieretslige system i dag er, at der er et stærkt incitament til samværschikane og forældrefremmedgørelse, fordi Familieretshuset ser bort fra skyldsspørgsmål og reel forældreegnethed i konflikter om samvær.
På den måde kan en forælder, som ikke er uegnet til samvær med sit barn, alligevel miste retten til samvær på grund af noget, den anden forælder siger eller gør.
Herudover har DF aldrig ment, at den danske lovgivning bliver bedre af at kopiere praksis fra Den Europæiske Menneskerettighedsdomstol.
Dette synspunkt plejer NB at dele med DF, og derfor vækker det stor undren, at NB har fremsat et beslutningsforslag, som går direkte imod tidligere udtalelser fra partiet, f.eks. ved forespørgselsdebatten om F 47 om domstolsaktivismen ved Den Europæiske Menneskerettighedsdomstol (forhandling den 18. juni 2020, folketingstidende 2019-20, tillæg F, møde 132, kl. 13:15 ff.).
 Dansk lovgivning skal forhandles på plads i Folketinget med danskerne, børnene og familierne i centrum og ikke importeres fra en aktivistisk og politisk domstol i regi af EU.
 DF støttede op om en fælles beretning om forbedringer af det familieretlige system uden henvisninger til Den Europæiske Menneskerettighedsdomstols praksis.
 Medmindre henvisningen til den Europæiske Menneskerettighedsdomstols praksis udgår, kan DF ikke stemme for beslutningsforslaget.
4. Ændringsforslag med bemærkninger Ændringsforslag Til teksten Af et mindretal (DF), tiltrådt af et mindretal (V, KF og NB):
 1) I 2. pkt. udgår: »og samtidig bringe dansk familieret i overensstemmelse med Den Europæiske Menneskerettighedsdomstols praksis«.
[Formålet om at bringe dansk familieret i overensstemmelse med Den Europæiske Menneskerettighedsdomstols praksis udgår] Bemærkninger Til nr. 1 Ændringsforslaget har til hensigt at sikre, at det bliver Folketinget og ikke Den Europæiske Menneskerettighedsdomstol, der sikrer en bedre balance mellem de forskellige hensyn, der kan indgå i den vurdering, der foregår i samværssager, så forældre ikke uden grund kan miste retten til samvær med deres barn.
Det bør være Folketinget, der fastsætter love og regler, som skal gælde for danske familier.
5. Udvalgsarbejdet Beslutningsforslaget blev fremsat den 9. marts 2021 og var til 1. behandling den 17. maj 2021. Beslutningsforslaget blev efter 1. behandling henvist til behandling i Social- og Ældreudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 2 møder.
Bilag Under udvalgsarbejdet er der omdelt 2 bilag på beslutningsforslaget.
Spørgsmål Udvalget har under udvalgsarbejdet stillet 1 spørgsmål til social- og ældreministeren til skriftlig besvarelse.
Der udestår svar på spørgsmål nr. 1, som udvalget forventer besvaret inden 2. behandling af beslutningsforslaget.
Birgitte Vind (S) Bjørn Brandenborg (S) Camilla Fabricius (S) Christian Rabjerg Madsen (S) Daniel Toft Jakobsen (S) Malte Larsen (S) Tanja Larsson (S) Rasmus Stoklund (S) Henrik Vinther (RV) Andreas Steenberg (RV) Trine Torp (SF) Charlotte Broman Mølbæk (SF) Kirsten Normann Andersen (SF) fmd.
Pernille Skipper (EL) Jakob Sølvhøj (EL) Torsten Gejl (ALT) Fatma Øktem (V) Anni Matthiesen (V) Marie Bjerre (V) Marlene Ambo-Rasmussen (V) Hans Andersen (V) Jane Heitmann (V) Karina Adsbøl (DF) nfmd.
Liselott Blixt (DF) Jens Henrik Thulesen Dahl (DF) Mai Mercado (KF) Mette Abildgaard (KF) Mette Thiesen (NB) Ole Birk Olesen (LA) Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
