Betænkning afgivet af Retsudvalget den  

 4. maj 2000 Betænkning over Forslag til lov om oprettelse af et centralt  

 dna-profilregister Udvalget har behandlet lovforslaget i nogle møder  

 og har herunder stillet spørgsmål til justitsministeren, som  

 denne har besvaret skriftligt.
 Endvidere har udvalget modtaget skriftlige henvendelser  

 fra Tom Allan Olsen, København K.
 Der er af et mindretal stillet ændringsforslag,  

 hvorom henvises til de ledsagende bemærkninger.
 Herefter indstiller et flertal (Socialdemokratiets,  

 Venstres, Det Konservative Folkepartis, Centrum-Demokraternes, Det Radikale  

 Venstres og Frihed 2000´s medlemmer af udvalget) lovforslaget til  

vedtagelse uændret.
Et mindretal (Socialistisk Folkepartis medlem af  

 udvalget) indstiller lovforslaget til vedtagelse med de stillede  

 ændringsforslag.
Mindretallet finder det uacceptabelt, at lovforslaget,  

 for så vidt angår opbevaring af dna-profiler fra sigtede, men  

 ikke dømte, ikke følger Europarådets rekommandation No.
R  

 (92). Endvidere har mindretallet bemærket sig, at det tilsyneladende er  

 helt uproblematisk for Norge og Sverige ikke at have dna-registre over  

 sigtede, men ikke dømte personer, hvilket taler for, at det heller  

 ikke er nødvendigt at registrere sigtede personer i Danmark.
 Et andet mindretal (Dansk Folkepartis medlem af  

 udvalget) indstiller lovforslaget til forkastelse ved 3. behandling,  

 men vil stemme for de stillede ændringsforslag.
Dansk Folkeparti finder det godt og rimeligt, at politiet  

 har de arbejdsredskaber, som er nødvendige i efterforskningen og  

 opklaringen af forbrydelser.
Dansk Folkeparti finder, at det er i orden, at  

 politiet under efterforskning af en forbrydelse har mulighed for at udtage  

 dna-prøver fra en kreds eller befolkningsgruppe, som med rette kan  

 være i søgelyset, og anvende resultaterne af dna-prøverne  

 i retssagen mod rette vedkommende.
Derimod finder Dansk Folkeparti ikke, at  

 der er grundlag for at gemme dna-profiler fra personer i et dna-register  

 mange år frem i tiden, hvis det blot er, fordi man har været  

 sigtet for mange år siden i en sag.
En sådan holdning står Dansk Folkeparti heller  

 ikke alene med.
Der er mange eksperter, der anbefaler, at man ikke gemmer  

 dna-profiler fra ikkedømte personer.
I Berlingske Tidende den 24.  

 oktober 1999 frarådede lektor ved Københavns Universitet  

 Jørn Vestergaard, at man medtager sigtede i registret, og foreslog som  

 alternativ, og det måske var en mulighed, at man i første omgang  

 kun opfører dna-profiler fra personer, der er dømt for en grov  

 forbrydelse, og efter 5 år kunne man så diskutere, om sigtede  

 også kan indgå, hvis det viser sig, at det nye register er  

 sikkert.
Også Europarådet, hvis udtalelser mange  

 politikere og partier ofte henviser til som vise, har taget stilling til  

 dette spørgsmål i 1992, og Europarådet har anbefalet  

 medlemslandene udelukkende at registrere personer, der har en dom for en  

 forbrydelse.
Lic.jur.
Mette Hartlev fra Københavns Universitet, der  

 har forsket i spørgsmålet, betegner registreringen af sigtede  

 som absolut på kant med menneskerettighederne.
Dna-profiler, der er indsamlet under efterforskningen,  

 må efter Dansk Folkepartis opfattelse destrueres efter sagens  

 afslutning for andre end dømte personer.
Der må være  

 grænser for overvågningen og registreringen af borgerne.
Og her  

 bør grænsen gå ved, at uskyldige ikke registreres i  

 dna-registret, hvilket desværre ikke sker med lovforslaget, og det er  

 grunden til, at Dansk Folkeparti indstiller forslaget til forkastelse.
 Et tredje mindretal (Enhedslistens og Kristeligt  

 Folkepartis medlemmer af udvalget) indstiller lovforslaget til  

vedtagelse med de stillede ændringsforslag.
Ændringsforslag Af	et mindretal (SF), tiltrådt af et mindretal (DF,  

 EL og KRF):
Til § 2 1) I stk. 2, nr. 1, ændres ordene »er eller har været sigtet for« til: »ved domstolene er  

 fundet skyldige i« .
Til § 3 2) I stk. 1 udgår nr. 1 og 2. Nr.  

 3-6 bliver herefter nr. 1-4.
 3) I stk. 3 ændres ordene »de i stk. 1, nr. 2 og 3«  

 til: »de i stk. 1, nr. 1«.
Bemærkninger Til nr. 1-3 Hovedformålet med ændringsforslagene er at  

 undgå, at personer, der alene er sigtet, men ikke dømt for en  

 forbrydelse, optages i dna-registret.
Det er forslagsstillernes opfattelse,  

 at lovforslagets bestemmelser om, at sådanne personer vil kunne optages  

 i registret, befinder sig på kanten af det i dansk ret almindeligt  

 antagne princip, at ingen er skyldig, før man er dømt.  

 Når loven således med ændringsforslag nr. 1 ændres  

 til alene at omfatte personer, der ved domstolene er fundet skyldige i en af  

 de i lovforslagets § 2, stk. 2, nr. 1, opregnede forbrydelser, er der ikke  

 længere behov for nr. 1 og 2 i § 3, stk. 1, idet disse numre  

 vedrører sletning af oplysninger om personer, der alene har være  

 sigtede for en forbrydelse.
