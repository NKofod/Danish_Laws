Ankestyrelsens principafgørelse D-12-98 om § 28-aftale - langvarig eller kronisk lidelse - dagpenge Resume:
 Et forventet fravær på ca. 3 måneder var ikke langvarigt nok til at give grundlag for en § 28 aftale.
 Love:
Lov om dagpenge ved sygdom eller fødsel - lovbekendtgørelse nr. 632 af 22. juli 1997 - § 28 Lov om sygedagpenge - lov nr. 563 af 9. juni 2006 - § 56 Sagsfremstilling:
En lønmodtager fik i forbindelse med en sportsskade røntgenfotograferet højre hånd.
Ved denne lejlighed blev det opdaget, at han havde dannet falsk led i håndroden efter et tidligere brud.
Nødvendig operation og genoptræning forventedes at medføre fravær på ca. 3 måneder.
 Kommunen gav afslag på en § 28 aftale med den begrundelse, at der ikke var tale om en kronisk lidelse, men en almindelig dagpengesag, og at lidelsen ikke ville medføre ekstraordinært fravær.
Arbejdsgiveren anførte i klagen, at han mente, at denne sag var en oplagt § 28 sag, fordi skaden ikke var sket i den tid, lønmodtageren havde været ansat hos ham.
Skaden var blevet opdaget ved en tilfældighed.
Hvis operationen ikke blev vellykket, kunne lønmodtageren få et stift håndled, hvilket kunne kaldes en kronisk sygdom.
 Sagen var forelagt for Dagpengeudvalgets lægekonsulent.
 Afgørelse:
 Kommunen havde ikke pligt til at godkende § 28 aftalen, idet lønmodtagerens sygdomsrisiko efter de foreliggende oplysninger ikke kunne anses for væsentligt forøget på grund af en langvarig eller kronisk lidelse, jf. dagpengelovens § 28 og § 55, stk. 2, nr. 1 i Socialministeriets bekendtgørelse nr. 701 af 22. juli 1994. Dagpengeudvalget lagde ved afgørelsen vægt på en udtalelse fra Dagpengeudvalgets lægekonsulent, hvoraf det fremgik, at der ikke var tale om en kronisk eller langvarig lidelse, idet lønmodtageren kunne raskmeldes efter en periode på 3 måneder med gips og optræning.
 Dagpengeudvalget tiltrådte således kommunens afgørelse.
