Bekendtgørelse om digital kommunikation af forskudsopgørelsen for 2014 I medfør af § 35 i skatteforvaltningsloven, jf. lovbekendtgørelse nr. 175 af 23. februar 2011, fastsættes:
§ 1. Forskudsopgørelsen efter kildeskattelovens § 52 vil alene være tilgængelig for den skattepligtige i dennes skattemappe på SKATs hjemmeside (www.skat.dk), medmindre den skattepligtige anmoder SKAT om at modtage forskudsopgørelsen i en papirudgave.
Det kan ske ved skriftlig eller mundtlig, herunder personlig, henvendelse til SKAT, jf. dog stk. 2.
Stk. 2. Modtager SKAT senest 1. september 2013 den skattepligtiges anmodning om at måtte modtage forskudsopgørelsen for 2014 i en papirudgave, sendes forskudsopgørelsen til den skattepligtige, når den bliver dannet i starten af november 2013. Modtager SKAT anmodningen efter 1. september 2013, men før forskudsopgørelsen for 2014 bliver dannet, opfordres den skattepligtige til at rette fornyet henvendelse til SKAT, når forskudsopgørelsen er dannet.
Den skattepligtige vil herefter først på dette tidspunkt kunne modtage forskudsopgørelsen i en papirudgave.
 Stk. 3. I årsopgørelsen informeres den skattepligtige om grundlaget for forskudsskatten for det kommende indkomstår og om adgangen til at modtage forskudsopgørelsen i en papirudgave.
 § 2. Bekendtgørelsen træder i kraft den 1. januar 2013 og har virkning for forskudsopgørelsen for 2014.
