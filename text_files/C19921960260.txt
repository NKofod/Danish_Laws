(Til samtlige kommuner og amtskommuner) Indholdsfortegnelse 1. Indledning Kapitel I Lovens anvendelsesområde 2. Amtsrådets beslutning om anvendelse af lovens  

 bestemmelser 3-4. Døgninstitutioner i hht. bistandslovens § 96 og private  

 døgninstitutioner uden overenskomst efter bistandslovens § 96, stk. 2.
5. En amtskommunal beslutning 6. Frivillighed Kapitel II Indgåelse af en behandlingskontrakt 7-9. Betingelser omkring indgåelse af behandlingskontrakt 10. Opsigelse Kapitel III Betingelser for tilbageholdelse 11. Lempeligere indgreb fremfor tilbageholdelse 12. Begrundet formodning om, at misbrugeren afbryder  

 behandlingen 13-15. Uforsvarligt udfra et behandlings- eller et fareelement 16. Personlig rådgiver Kapitel IV Iværksættelse og opretholdelse af tilbageholdelse 17. Beslutningsprocedure 18. Tilbageholdelsen 19-23.Fysisk magtanvendelse, nødværge, isolation, fiksering, aflåsning af  

 institutionen Kapitel V Varighed og ophør af tilbageholdelsen 24. Varighed og ophør Kapitel VI Domstolsprøvelse Kapitel VII Indberetning ved overtrædelse af bekendtgørelsen Kapitel VIII Klage, tilsyn og indberetning til Socialministeriet 27-28. Klage 29. Tilsyn 30. Særligt om tilsynet med private døgninstitutioner 31. Indberetning til Socialministeriet INDLEDNING 1. Ansvaret for behandlingen af stofmisbrugere ligger  

 i amtskommunerne, som sammen med kommunerne også har ansvaret for den  

 forebyggende indsats.
Behandlingen af stofmisbrugere indenfor det sociale område er hovedsagelig  

 en socialpædagogisk opgave, der efter bistandslovens § 96 foregår i  

 amtskommunale behandlingsinstitutioner og ambulatorier mv.
Udover egentlige  

 døgninstitutionsophold omfatter amtskommunernes behandlingstilbud tillige  

 bl.a. ophold i socialpædagogiske kollektiver eller familiepleje, ambulant  

 behandling, eventuelt kombineret med metadonordination, dagbehandling samt  

 fritidstilbud.
Endvidere indgår i et vist omfang institutioner efter  

 bistandslovens § 105 (forsorgshjem, herberger mv.) i tilbudet til  

 stofmisbrugere.
I forbindelse med at en stofmisbruger indgår i et amtskommunalt  

 behandlingstilbud, fastlægger institutionen i de fleste tilfælde en  

 behandlingsplan i samarbejde med misbrugeren.
Typisk indgås aftalen  

 skriftligt og for en afgrænset periode, der er overskuelig for misbrugeren.  

 Formålet med disse behandlingskontrakter er i samarbejde med misbrugeren at  

 få fastlagt nogle rammer for behandlingsforløbet, herunder at fastsætte  

 aftaler om mål for behandlingen samt goder, krav og regler for  

 stofmisbrugeren under behandlingsforløbet.
Behandlingskontrakterne indgår som et pædagogisk led i forsøget på at  

 fastholde stofmisbrugeren i behandlingen.
Erfaringerne med kontrakterne er,  

 at det er en god støtte i behandlingen, og idet for stofmisbrugeren er  

 vigtigt i processen omkring indledningen af et behandlingsforløb at få  

 fastlagt nogle mål og rammer.
 Hidtil har konsekvensen af, at misbrugeren bryder aftalte  

 behandlingsplaner, oftest været, at behandlingen er stoppet helt eller  

 delvist.
 Med lov nr. 349 af 14. maj 1992 om tilbageholdelse af stofmisbrugere i  

 behandling er der åbnet op for under visse nærmere angivne betingelser på  

 institutioner efter bistandslovens § 96 og visse private døgninstitutioner  

 uden driftsoverenskomst med det offentlige at kunne tilbageholde en  

 stofmisbruger i et aftalt behandlingsforløb mod misbrugerens vilje.
Loven trådte i kraft 1. juli 1992. Socialministeren har i medfør af  

 bekendtgørelse nr. 603 af 1. juli 1992 om tilbageholdelse af stofmisbrugere i  

 behandling fastsat nærmere regler om tilbageholdelse, indberetning, tilsyn  

 mv.
Efterfølgende er der i lov nr. 922 af 25. november 1992 om ændring af lov  

 om tilbageholdelse af stofmisbrugere i behandling foretaget en præcisering  

 af, hvilken myndighed, der har beslutningskompetence i relation til lovens  

 bestemmelser.
Denne vejledning behandler mere indgående lovens anvendelsesområde samt  

 bestemmelserne omkring indgåelse af en behandlingskontrakt efter lovens  

 bestemmelser samt betingelserne omkring iværksættelse og opretholdelse af  

 tilbageholdelse af en stofmisbruger.
Endvidere omhandler vejledningen  

 bestemmelserne omkring tilsyn med de private institutioner uden overenskomst  

 med det offentlige, der i henhold til lovens bestemmelser har indgået  

 kontrakt med en stofmisbruger.
 Vejledningen omfatter desuden bestemmelser om indberetning til  

 Socialministeriet om, i hvilket omfang der er truffet beslutning om at  

 anvende lovens regler samt om antallet af indgåede kontrakter i henhold til  

 loven.
 Hvor der henvises til en paragraf uden nærmere angivelse, er der tale om  

 en bestemmelse i lov om tilbageholdelse af stofmisbrugere i behandling og ved  

 henvisning til bestemmelser i bekendtgørelsen nævnes blot denne uden titel,  

 mens titel er angivet ved alle andre forskrifter, der henvises til.
 For at lette læsningen omtales i det følgende det i lovens § 2, stk. 1  

 nævnte udvalg som personsagsudvalget i amtskommunen.
 Endelig skal omtalen af amtskommunen/amtsrådet forstås som tillige at  

 omfatte Københavns og Frederiksbergs kommuner/magistraten henholdsvis  

 kommunalbestyrelsen.
Lovens anvendelsesområde Amtskommuner, hvor amtsrådet har besluttet, at lovens bestemmelser skal  

 finde anvendelse 2. Bestemmelserne i lov om tilbageholdelse af  

 stofmisbrugere i behandling finder ikke automatisk anvendelse på alle landets  

 behandlingsinstitutioner.
 En forudsætning for, at lovens bestemmelser kan finde anvendelse, er, at  

 det enkelte amtsråd har besluttet, at den pågældende amtskommune vil benytte  

 sig af lovens bestemmelser, jf. § 1, stk. 1.
Er der truffet beslutning om, at reglerne om tilbageholdelse skal finde  

 anvendelse, er det den enkelte amtskommune selv, der fastlægger, hvordan og  

 på hvilke institutioner, reglerne skal kunne anvendes.
Amtskommunen kan i den  

 forbindelse, eventuelt i samarbejde med behandlingsinstitutionerne, vurdere,  

 om det er mest hensigtsmæssigt at koncentrere denne form for  

 behandlingskontrakter på én bestemt institution eller på flere.  

 Vurderingen heraf må bl.a. ske på baggrund af forholdene på den enkelte  

 institution (personale, normerede antal pladser, institutionens størrelse og  

 fysiske indretning mv.).
 I amtets planlægning kan indsatsen i forbindelse med anvendelse af  

 reglerne om tilbageholdelse mv. fx tilrettelægges således, at den retter sig  

 til en gruppe stofmisbrugere med særlige problemer.
Døgninstitutioner efter bistandslovens § 96 samt private døgninstitutioner  

 uden overenskomst efter bistandslovens § 96, stk. 2 3. Reglerne om tilbageholdelse af stofmisbrugere i  

 behandling kan kun finde anvendelse på døgninstitutioner til behandling af  

 stofmisbrugere i henhold til bistandslovens § 96 eller på private  

 døgninstitutioner uden overenskomst med det offentlige, som, hvis de havde  

 overenskomst med det offentlige, ville hører ind under bestemmelserne i  

 bistandslovens § 96. Om private døgninstitutioner uden overenskomst med det  

 offentlige, se pkt. 4.
 Amtsrådet kan vælge at opfylde sin forpligtelse efter bistandslovens § 96  

 på følgende måder:
a. ved at oprette og drive institutioner, eventuelt i fællesskab med andre  

 amtsråd, b. ved at indgå aftale med kommuner om anvendelse af kommunalt drevne  

 institutioner, c. ved at indgå overenskomst med selvejende institutioner, herunder også  

 institutioner, der ligger i andre amtskommuner, d. ved at indgå aftale med andre amtsråd om benyttelse af pladser på de  

 under a-c nævnte institutioner.
 Der henvises i øvrigt til Socialstyrelsens vejledning nr. 3 af 27. juli  

 1988 om bistandslovens bestemmelser om døgnophold for børn og unge.
En beslutning om at anvende lovens bestemmelser betyder, at disse, i  

 overensstemmelse med amtets planlægning og indenfor rammerne af allerede  

 eksisterende aftaler, kan finde anvendelse på amtets institutioner, jf.  

 ovenfor under a-d.
I det omfang institutionerne drives i samarbejde med andre  

 amter, forudsætter anvendelse af reglerne om tilbageholdelse på  

 institutionerne, at de pågældende amter tillige har truffet beslutning om at  

 anvende lovens bestemmelser om tilbageholdelse mv..
 Beslutning om anvendelse af bestemmelserne om tilbageholdelse betyder  

 endvidere, at amtskommunens personsagsudvalg kan godkende en beslutning om en  

 behandlingskontrakt mellem en privat institution uden overenskomst med det  

 offentlige og en stofmisbruger, med den virkning at bestemmelserne om  

 tilbageholdelse kan finde anvendelse på den pågældende private institution.  

 Det er uden betydning, om den pågældende private institution er beliggende  

 indenfor eller udenfor amtet, og, såfremt den er placeret udenfor amtet, om  

 dette amt har truffet beslutning om at anvende lovens regler om  

 tilbageholdelse.
 Selvom en amtskommune ikke har truffet beslutning om at anvende lovens  

 bestemmelser, kan reglerne om tilbageholdelse mv. godt finde anvendelse i  

 amtet dels i en institution, hvor et andet amt har driftsansvaret, og hvor  

 dette amt har besluttet at anvende lovens bestemmelser, og dels i en privat  

 institution uden overenskomst med det offentlige, hvis personsagsudvalget i  

 et andet amt, hvor der er truffet beslutning om at anvende loven, godkender  

 en tilbageholdelseskontrakt for en af sine borgere på den pågældende  

 institution.
Særligt om private behandlingsinstitutioner uden overenskomst med det  

 offentlige 4. Lovens bestemmelser om tilbageholdelse kan efter  

 vedkommende amtsråds beslutning finde anvendelse på private døgninstitutioner  

 uden overenskomst med det offentlige, som, hvis de havde overenskomst, ville  

 høre ind under bestemmelserne i bistandslovens § 96. Det vil bl.a. sige, at  

 den pågældende institution i sin ledelsesstruktur er på linie med en  

 institution efter § 96, ligesom det må forudsættes, at der er  

 behandlingstilbud, der svarer til de tilbud, der normalt er på en §  

 96-institution, således at det må vurderes, at den pågældende institution  

 både fysisk og pædagogisk ligger på niveau med en institution efter § 96.
 Der skal ikke ske en egentlig godkendelse af den private døgninstitution,  

 men efter lovens § 2, stk. 2, skal den private institutionsleders konkrete  

 beslutning om at tilbyde en behandlingskontrakt med mulighed for  

 tilbageholdelse godkendes af personsagsudvalget i stofmisbrugerens hjemamt,  

 hvor der er truffet beslutning om at anvende reglerne om tilbageholdelse.
 Da der er tale om en privat døgninstitution uden driftsoverenskomst med  

 det offentlige, vil amtsrådet typisk have behov for at indhente nærmere  

 oplysninger om institutionen, forinden personsagsudvalget giver sin  

 godkendelse.
 Derfor kan amtsrådet indhente de oplysninger hos den private  

 døgninstitution, der måtte være nødvendige for personsagsudvalgets  

 godkendelse af institutionslederens beslutning, jf. § 3, stk. 2.
 I forbindelse med godkendelsen indgår en vurdering af, om den pågældende  

 institution fysisk og pædagogisk ligger på niveau med en institution efter  

 bistandslovens § 96, jf. ovenfor, og navnlig en vurdering af, om den private  

 døgninstitution anses for egnet til denne særlige behandlingsform.
Eksempelvis kan en privat døgninstitution ændre sig, fx ved ud skiftning  

 af medarbejdere, hvorved stedets pædagogiske ressourcer forøges eller  

 formindskes, hvilket kan få konsekvenser for fx det antal misbrugere, som  

 stedet anses for egnet til at modtage eller for institutionens egnethed som  

 sådan til at håndtere denne særlige behandlingsform.
Se endvidere under pkt.  

 30 om tilsyn.
En amtskommunal beslutning i det konkrete tilfælde 5. Det er personsagsudvalget i amtet, der i det  

 konkrete tilfælde skal træffe beslutning, om der skal gives tilbud om  

 behandling med mulighed for tilbageholdelse på en given  

 behandlingsinstitution.
Beslutningen træffes i samarbejde med  

 opholdskommunen.
Det er amtets personsagsudvalg, der i det konkrete tilfælde skal godkende  

 en beslutning fra en leder af en privat døgninstitution, uden overenskomst  

 med det offentlige, om at tilbyde en stofmisbruger en behandlingskontrakt  

 efter lovens bestemmelser.
Amtsrådet har i medfør af lovens § 3, stk. 2,  

 adgang til at indhente oplysninger om den pågældende institution, jf. pkt. 4.
Det er vigtigt i forbindelse med den konkrete beslutning at se på  

 stofmisbrugerens egen motivation for netop denne type behandling.
Om  

 aftaleindgåelse, mv. se under pkt. 8.
Frivilligt for stofmisbrugeren 6. Endeligt er det frivilligt for stofmisbrugeren, om  

 pågældende ønsker at indgå en kontrakt om behandling med mulighed for  

 tilbageholdelse på institutionen. Ønsker stofmisbrugeren ikke at indgå en  

 sådan aftale, må det ikke afskære vedkommendes adgang til øvrige eksisterende  

 behandlingstilbud, jf. § 3, stk. 1, sidste pkt.. Om aftaleindgåelse, mv. se  

 under pkt. 8.
Bestemmelserne er primært sigtet på yngre stofmisbrugere over 18 år, men  

 ældre stofmisbrugere vil på tilsvarende måde også kunne indgå aftaler om  

 behandling med mulighed for tilbageholdelse.
Det afgørende er misbrugerens  

 motivation og ikke pågældendes alder.
Indgåelse af en behandlingskontrakt 7. Selvom der efter indgåelse af en  

 behandlingskontrakt er hjemmel til at anvende tvang overfor stofmisbrugeren i  

 et vist omfang, så er behandlingskontrakten et tilbud, som kan afslås af  

 stofmisbrugeren, uden at det må få betydning for pågældendes adgang til det  

 øvrige behandlingssystem.
Det er vigtigt at sammenholde dette frivillighedsprincip med situationen  

 omkring aftaleindgåelsen.
Her tænkes især på, at der i forbindelse med en  

 aftaleindgåelse ikke lægges pres på stofmisbrugeren med henblik på at indgå  

 denne type kontrakter, eventuel under henvisning til, at det er det sidste  

 tilbud, der gives den pågældende.
Det er i den sammenhæng vigtigt at gøre stofmisbrugeren opmærksom på, hvad  

 det er for en form for behandlingskontrakt, der tilbydes, og hvilke  

 konsekvenser det kan få - nemlig at pågældende kan tilbageholdes mod sin  

 vilje.
Det er en klar forudsætning, at stofmisbrugeren i situationen omkring  

 aftalenindgåelsen skal befinde sig i en tilstand, hvori pågældende mentalt er  

 i stand til at forstå, hvad det er for en type behandlingstilbud, pågældende  

 går ind i, samt de konsekvenser, det kan indebære.
Aftaleindgåelsen Når der er truffet beslutning om behandling i henhold til lovens  

 bestemmelser, jf. § 2, indgår stofmisbrugeren og behandlingsinstitutionen,  

 før behandlingen påbegyndes, en skriftlig kontrakt om behandlingsforløbet.
Kontrakten 8. En kontrakt om behandling med mulighed for  

 tilbageholdelse af stofmisbrugeren kan indgås for en periode af ikke over et  

 halvt års varighed fra indgåelsen, jf. § 4, stk. 1.
 Kontrakten bør som minimum indeholde klare oplysninger om en fastlagt plan  

 for behandlingen i forbindelse med institutionsopholdet samt oplysninger om,  

 at stofmisbrugeren ved indgåelsen af kontrakten giver  

 behandlingsinstitutionen adgang til at tilbageholde pågældende på  

 institutionen, såfremt betingelserne herfor er opfyldt.
Endvidere bør betingelserne for, hvornår tilbageholdelse kan ske, jf. § 5,  

 samt under hvilke former, jf. bekendtgørelsens §§ 2 - 4, oplyses i  

 forbindelse med kontrakten, eventuelt som bilag til kontrakten.
Det samme  

 gælder reglerne om klageadgang, jf. bekendtgørelsens § 7.
 Kontrakten bør også indeholde oplysninger om, at stofmisbrugeren til  

 enhver tid kan opsige en kontrakt, såfremt betingelserne for tilbageholdelse  

 i § 5 ikke er tilstede, jf. § 4, stk. 2.
 Endelig bør kontrakten indeholde oplysninger om retten til efter begæring  

 fra stofmisbrugeren at få beslutningen om tilbageholdelsen indbragt for  

 domstolene, jf. § 8.
Ovennævnte forhold skal opfattes som minimumskrav til en  

 behandlingskontrakt.
Denne kan således suppleres af individuelle aftaler  

 imellem institutionen og misbrugeren om regler for ophold på institutionen,  

 krav eller betingelser til stofmisbrugeren, eksempelvis om urin-kontrol mv.,  

 regler om udgang med følge af personalet i krisesituationer mv.
Endvidere kan  

 der på tilsvarende måde som i andre kontraktforhold omkring  

 misbrugsbehandling indgå elementer i kontrakten omkring efterbehandling, og  

 opfølgning med hensyn til tilbud om arbejde, bolig eller uddannelse.
Uanset formuleringen af de individuelle aftaler i forbindelse med  

 indgåelse af en behandlingskontrakt efter lovens bestemmelser, er det alene i  

 de tilfælde, hvor lovens betingelser for at iværksætte en tilbageholdelse er  

 opfyldt, at der kan ske tilbageholdelse.
Hvis misbrugeren ikke overholder de  

 individuelle aftaler eller regler om exempelvis urinkontrol, metadon,  

 sidemisbrug mv., er det et problem der i første omgang må afklares mellem  

 institutionen og den pågældende misbruger.
Der er ikke hjemmel til, at det  

 alene kan udløse en tilbageholdelsessituation, medmindre at den samlede  

 situation bevirker, at betingelserne i lovens § 5 er opfyldt.
 Det er op til institutionen at vurdere behovet for at udfærdige en form  

 for standard-kontrakt omkring denne særlige form for behandlingstilbud,  

 eventuel med mulighed for at supplere de enkelte kontrakter med individuelle  

 aftaler.
Vidner 9. Der er ikke fastsat bestemmelser om vidner i  

 forbindelse med indgåelse af en kontrakt.
Der er imidlertid ikke noget til  

 hinder for, at man sikrer sig ved tilstedeværelsen af vidner i forbindelse  

 med kontraktindgåelsen, bla. til at bekræfte, at misbrugeren er ved sin  

 fornufts fulde brug, samt at vedkommende frivilligt underskriver kontrakten.
 Om etablering af personlig rådgiver i forbindelse med tilbageholdelsen, se  

 pkt. 16.
Opsigelse 10. Stofmisbrugeren kan til enhver tid og uden særlig  

 begrundelse opsige behandlingskontrakten, dog ikke i de situationer, hvor  

 misbrugeren aktuelt er tilbageholdt, eller hvor betingelserne for  

 tilbageholdelse efter § 5 i øvrigt er tilstede.
Opsigelse af kontrakten fra  

 stofmisbrugerens side kan således komme på tale, når det ikke må anses for  

 uforsvarligt ud fra hensynene nævnt i § 5. Det kan fx. være, hvor  

 misbrugeren, eventuelt i samarbejde med institutionspersonalet, vurderer, at  

 denne form for behandling ikke er egnet for pågældende, eller fx. hvor  

 misbrugeren under et ikke-metadon understøttet behandlingsforløb mener, at  

 pågældende ikke vil kunne gennemføre behandlingsforløbet, ligesom det kan ske  

 udfra familiemæssige eller andre personlige årsager.
Det er institutionen, der i det konkrete tilfælde vurderer, om  

 betingelserne for at opsige kontrakten er tilstede.
Der henvises i øvrigt til  

 afsnittet nedenfor om betingelserne for iværksættelse af en  

 tilbageholdelsesbeslutning.
Tilbageholdelsen Lempeligere indgreb fremfor tilbageholdelse 11. Det er en forudsætning, at  

 behandlingsinstitutionen forsøger sig med mere lempelige indgreb, førend der  

 iværksættes en tilbageholdelse af en stofmisbruger.
Det vil bla. sige, at de  

 socialpædagogiske tiltag, institutionerne normalt griber til i forbindelse  

 med en krisesituation, intensiveres, således at der også ad den vej lægges  

 pres på stofmisbrugeren med henblik på at fortsætte den aftalte behandling.
Det er således en gennemgående forudsætning, at de forskellige former for  

 indirekte og pædagogisk tvang, der allerede idag anvendes i forbindelse med  

 behandling af stofmisbrugere udnyttes i videst muligt omfang, inden  

 tilbageholdelse iværksættes.
Det kan bla. være skærpet urin-kontrol, forbud  

 mod at forlade institutionen uden følge af en medarbejder i vanskelige  

 perioder af behandlingen, hvor der er fare for tilbagefald, fx. i forbindelse  

 med afgiftning.
Det kan være etablering af gruppemøder i krisesituationer,  

 eller i forbindelse hermed en tæt følge (mandsopdækning) fra personalets side  

 af den pågældende stofmisbruger i en kortere eller længere periode, indtil  

 situationen har stabiliseret sig.
Det kan ikke udelukkes, at indgåelsen af et kontraktforhold mellem  

 behandlingsinstitutionen og stofmisbrugeren, der giver institutionen ret til  

 under visse betingelser at kunne tilbageholde misbrugeren, psykologisk set  

 kan have en positiv effekt, såvel på misbrugeren selv som på andre.
Det kan  

 eventuelt betyde, at selve tilbageholdelsessituationen ikke behøver at blive  

 realiseret.
 Begrundet formodning om, at misbrugeren afbryder behandlingen.
12. Betingelserne for tilbageholdelse findes i lovens  

 § 5. Der er flere led i betingelserne.
Der skal først og fremmest være en  

 begrundet formodning om, at stofmisbrugeren vil afbryde den aftalte  

 behandling.
Det er i den forbindelse ikke nok, at der er en generel  

 formodning om, at stofmisbrugere erfaringsmæssigt afbryder behandlingforløbet  

 på et bestemt tidspunkt af forløbet, ligesom det heller ikke er  

 tilstrækkeligt, at der er en fjern mistanke om, at den pågældende misbruger  

 vil afbryde behandlingsforløbet.
Det forudsætter en aktuel formodning for, at stofmisbrugeren afbryder  

 behandlingsforløbet, begrundet i pågældendes adfærd indenfor et kortere  

 tidsrum.
En sådan vurdering forudsætter udover kendskab til misbrugeres  

 adfærd generelt tillige et kendskab til den pågældende misbruger selv og  

 dennes adfærd.
 Uforsvarlig ud fra et behandlings- eller et fareelement.
 13. Dernæst er det en betingelse, at det vil være  

 uforsvarligt ikke at tilbageholde den pågældende, fordi:
Behandlingselementet 14. Vurderingen af, om udsigten til ophøret af  

 misbruget eller en betydelig og afgørende bedring af tilstanden ellers vil  

 blive væsentligt forringet, hvis der ikke sker tilbageholdelse, er meget  

 individuel i forhold til den enkelte misbruger.
Den vil typisk være afhængig  

 af, hvor langt i behandlingsforløbet den pågældende misbruger er, samt  

 pågældendes tilstand fysisk og psykisk.
Det kan endvidere afhænge af, hvor lang og massiv en misbrugskarriere, den  

 pågældende misbruger har haft.
Det må også tillægges betydning, hvilket miljø  

 stofmisbrugeren må forventes at vende tilbage til ved ophør af den aftalte  

 behandling, samt i hvilket omfang der eksisterer et socialt netværk, og  

 hvilken betydning disse forhold umiddelbart må forventes at få for  

 misbrugerens situation.
Det afgørende er vurderingen af den samlede situation  

 omkring den enkelte misbruger.
Således som lovens § 5 er formuleret, kan det ikke kræves, at der skal  

 være udsigt til et egentligt ophør af misbruget, forstået således, at  

 misbrugeren efter institutionsopholdet må forventes at være varigt ude af  

 misbruget, men det skal være sandsynligt, at behandlingen på institutionen  

 skal give en væsentlig bedring eller dog forebygge en betydelig akut  

 forringelse af misbrugerens tilstand.
En mærkbar lindring vil også være  

 tilstrækkelig til, at kravene til behandlingselementet kan anses for at være  

 opfyldt.
Hensigten med bestemmelserne i lovens § 5 har været at fastsætte nogle  

 betingelser for tilbageholdelse, der skal fortolkes forholdsvis restriktivt.  

 Den latente risiko for tilbagefald for alle stofmisbrugere med en tungere  

 misbrugskarriere bag sig i forbindelse med, at de forlader et  

 behandlingsforløb, kan således ikke alene anses for at være tilstrækkelig som  

 argument for at tilbageholde pågældende.
Der må være tale om en mere aktuel  

 risiko - eksempelvis viden om, at der i det miljø, misbrugeren må forventes  

 at opsøge, er et særligt farligt stof i omløb.
 Hensigten med betingelserne er, at tilbageholdelsen kun vil kunne finde  

 sted i tilfælde, hvor misbrugeren ellers vil befinde sig i en meget alvorlig  

 situation, og hvor pågældende uden tilbageholdelse med en høj grad af  

 sandsynlighed påny vil påbegynde eller fortsætte et misbrug, som vil fastlåse  

 vedkommende i misbrugssituationen med fare for liv eller helbred.
Fareelementet 15. Tilbageholdelse kan endvidere ske i de tilfælde,  

 hvor der foreligger en situation, hvor stofmisbrugeren frembyder nærliggende  

 og væsentlig fare for sig selv eller andre, hvis der ikke sker en  

 tilbageholdelse.
Det vil typisk dreje sig om få, men meget akut opståede krisesituationer,  

 hvor situationen er blevet tilspidset.
Det er således ikke tilstrækkeligt, at  

 der er en fjern og uvis risiko for, at faren vil manifestere sig.
 Situationen omkring indgrebet og karakteren og varigheden heraf afhænger i  

 høj grad af en socialpædagogisk vurdering af formålet med indgrebet, herunder  

 en vurdering af, om situationen vurderes til at kunne blive stabiliseret og  

 ikke yderligere tilspidset.
Fare for andre kan fx ytre sig i trusler om legemelig vold eller lignende,  

 som man med rimelighed må frygte, at stofmisbrugeren vil bringe i udførelse  

 når som helst.
Faren skal foreligge her og nu eller dog være overhængende, og  

 der skal foreligge en aktuel fare for vold, der truer liv og legeme eller som  

 eventuelt er af særlig farlig karakter.
Verbale forulempelser alene anses ikke for at være tilstrækkelig til at  

 betingelserne i § 5 er opfyldt.
Det anses fx. ikke for at være tilstrækkelig  

 begrundelse for tilbageholdelse, at trusler om vold eller lignende fremkommer  

 fra en stofmisbruger med en alvorlig smitsom sygdom, medmindre der trues med  

 at overføre smitten til personale eller øvrige beboere på døgninstitutionen.
 Fare for stofmisbrugeren selv foreligger fx, når stofmisbrugeren truer med  

 at begå selvmord, eller der er en overhængende fare for, at misbrugeren i  

 forbindelse med at pågældende forlader behandlingen vil indtage en overdosis,  

 der medfører alvorlig og overhængende fare for misbrugerens liv eller  

 helbred.
 Personlig rådgiver.
 16. Der er ikke fastsat bestemmelse om automatisk  

 beskikkelse af en personlig rådgiver til stofmisbrugere i forbindelse med  

 iværksættelse af en tilbageholdelse, således som det kendes fra lov om  

 frihedsberøvelse og anden tvang i psykiatrien, hvorefter der skal beskikkes  

 en patientrådgiver for enhver, der tvangsindlægges, tvangstilbageholdes eller  

 undergives tvangsbehandling.
 Der er imidlertid ikke noget til hinder for, at vedkommende amtskommune  

 selv etablerer en rådgiverordning på behandlingsinstitutionen, der kan  

 iværksættes efter anmodning fra en misbruger.
Iværksættelse og opretholdelse af  

 tilbageholdelse Beslutningsproceduren 17. Den foreløbige beslutning om tilbageholdelse  

 træffes af behandlingsinstitutionens leder og skal snarest muligt meddeles  

 til stofmisbrugeren, jf. § 6, stk. 1. Der er ikke fastsat særlige formkrav i  

 den forbindelse, men hvis situationen tillader det, bør meddelelsen ske  

 skriftligt og med begrundelse.
Den foreløbige beslutning skal efter samme bestemmelses stk. 2 forelægges  

 amtets personsagsudvalg, som senest 3 dage efter, at beslutningen er truffet,  

 træffer den endelige beslutning i et møde.
Beslutningen træffes enten af  

 vedkommende stående udvalg i et møde eller af udvalgets formand, jf. § 22,  

 stk. 2, 1. pkt., i den kommunale styrelseslov.
Da den endelige beslutning skal træffes senest 3 dage efter den foreløbige  

 beslutning, må det forventes, at beslutningen normalt vil blive truffet af  

 udvalgets formand.
For at undgå, at udvalget skal indkaldes for at træffe  

 beslutning om tilbageholdelse, vil det være hensigtsmæssigt, at udvalget  

 vælger en næstformand, der kan træffe beslutning i tilfælde af formandens  

 forfald.
 Tilbageholdelsen opretholdes, indtil den endelige beslutning er truffet,  

 medmindre betingelserne for tilbageholdelse efter § 5 ikke mere er tilstede,  

 jf. bekendtgørelsens § 1, stk. 3, sidste pkt.
Stofmisbrugeren skal straks have meddelelse om beslutningen, som skal være  

 skriftlig og med begrundelse, jf. § 6, stk. 2, sidste pkt.
Misbrugeren skal  

 samtidig orienteres om muligheden for at få beslutningen indbragt for retten,  

 jf. § 8, sidste pkt.
Se herom nærmere under afsnit VII.
Denne orientering  

 bør, selvom det ikke er nævnt som et krav i loven, også foreligge i skriftlig  

 form.
Selve tilbageholdelsen 18. De nærmere regler omkring tilbageholdelsen er  

 fastsat i bekendtgørelse nr. 603 af 1. juli 1992 om tilbageholdelse af  

 stofmisbrugere i behandling.
 Udgangspunktet for, hvilke midler, der kan tages i anvendelse i  

 forbindelse med en tilbageholdelse, er taget i de regler der findes i  

 Socialministeriets bekendtgørelse nr. 855 af 11. december 1986 om  

 magtanvendelse m.v. i døgninstitutioner for børn og unge og i  

 døgnopholdssteder for børn og unge for flere end 4 personer, nærmere bestemt  

 de regler der gælder for institutioner, som ikke er godkendte som sikrede  

 afdelinger.
 Bestemmelserne i bekendtgørelse om tilbageholdelse af stofmisbrugere i  

 behandling kan alene bringes i anvendelse på selve institutionen.
Har en stofmisbruger forladt institutionen, er der ikke hjemmel til,  

 hverken i henhold til loven eller bekendtgørelse at bringe pågældende tilbage  

 til behandling på institutionen - heller ikke med politiets hjælp.
Ligeledes  

 er der ikke hjemmel til at føre pågældende til et andet opholdssted.
 Behandlingen på døgninstitutioner efter bistandslovens § 96 foregår i  

 princippet i et åbent behandlingsmiljø, og de foranstaltninger, der kan  

 anvendes i forbindelse med iværksættelse og opretholdelse af en  

 tilbageholdelse må forsøges afpasset efter forholdene.
Fysisk magtanvendelse 19. I forbindelse med, at en stofmisbruger  

 tilbageholdes på institutionen, er det efter bekendtgørelsens § 2, stk. 1,  

 tilladt at anvende fysisk magt i det omfang, det er nødvendigt for at  

 afværge, at misbrugeren udsætter sig selv eller andre for nærliggende fare  

 for at lide skade på legeme eller helbred.
 Betingelserne for fysisk magtanvendelse er således i forhold til ovenfor  

 nævnte magtanvendelsesbekendtgørelse for børn og unge i højere grad relateret  

 til et farlighedsprincip svarende til betingelserne i lovens § 5 om  

 iværksættelse af tilbageholdelsen.
 Magtanvendelsen skal afpasses efter forholdene i den enkelte situation og  

 må ikke gå ud over det strengt nødvendige.
 Ved fysisk magtanvendelse forstås eksempelvis egentlig fysisk fastholdelse  

 af en person.
Nødværge 20. Handlinger, der har været nødvendige for at modstå  

 eller afværge et påbegyndt eller overhængende uretmæssigt angreb og ikke  

 åbenbart går ud over, hvad der under hensyn til angrebets farlighed,  

 angriberens person og det angrebne retsgodes betydning er forsvarligt,  

 omfattes af straffelovens bestemmelser om nødværge, hvorefter der kan blive  

 tale om at gå videre i forsvaret end nævnt under afsnittet ovenfor om fysisk  

 magtanvendelse.
En medarbejder kan således også gribe ind og hjælpe i  

 udøvelsen af nødværge, jf. bekendtgørelsens § 2, stk. 2. Isolation 21. Isolation, hvorved forstås afsondring i aflåst rum  

 i kortere eller længere perioder, er ikke tilladt.
Aflåsning af værelser om  

 natten betragtes dog ikke som isolation, jf. bekendtgørelsens § 3, stk. 1.  

 Dette er en udvidelse i forhold til de regler der gælder på børne og unge  

 området, jf. reglerne i magtanvendelsesbekendtgørelsen vedrørende  

 døgninistitutioner for børn og unge mv., hvorefter aflåsning af værelser om  

 natten kun kan finde sted på sikrede afdelinger uden at dette betragtes som  

 isolation.
Fiksering 22. Fiksering er ikke tilladt.
Ved fiksering forstås  

 anvendelse af mekanisk tvangsmiddel i form af bælte, håndremme, fodremme,  

 livstykke eller anden form for mekanisk fastspænden, jf. bekendtgørelsens §  

 3, stk. 2.
Regler om anvendelse af de såkaldte bløde midler, eksempelvis fastspænding  

 med stofseler til seng, stol eller toilet, findes indenfor det sociale område  

 i § 4, stk. 2 i bekendtgørelse om magtanvendelse mv. i institutioner for  

 voksne med vidtgående fysiske eller psykiske handicap.
Disse bestemmelser er  

 beregnet for stærkt fysisk eller psykisk handicappede personer, og er  

 nødvendige bl.a. for at hindre fald, fastholde vedkommende til et  

 hjælpemiddel, der er et nødvendigt led i behandlingen, at hindre  

 selvlemlæstende adfærd eller på anden måde beskytte vedkommende.
Anvendelsen  

 af midlerne anses ikke for fiksering.
 Der er ikke i lov eller bekendtgørelse om tilbageholdelse af  

 stofmisbrugere i behandling fastsat bestemmelser om anvendelse af tilsvarende  

 midler, da hensyn af den ovenfor nævnte karakter ikke gør sig gældende i  

 forbindelse med behandling af gruppen af stofmisbrugere.
Aflåsning af institutionen 23. I det omfang det er nødvendigt for at sikre, at  

 stofmisbrugeren -typisk i en akut opstået krisesituation - forhindres i at  

 forlade institutionen under et aftalt behandlingsforløb, kan institutionen  

 foretage aflåsning af institutionens ydredøre i kortere perioder af dagen.  

 Institutionen kan desuden aflåses om natten, jf. bekendtgørelsens § 4.  

 Bestemmelsen svarer til § 8 i magtanvendelsesbekendtgørelsen for børn og  

 unge.
 Aflåsning af institutionens ydredøre i kortere perioder af dagen kan  

 sammen med muligheden for lempeligere indgreb, fx. i form af  

 "mandsopdækning", jf. pkt. 11, være et af de midler, der kan  

 afværge en akut opstået krisesituation.
 Det er en klar forudsætning i loven, at disse midler ikke skal stå alene.  

 Dels er de tilladte midler, sammen med de fysiske indretninger af  

 institutionerne, ikke tilstrækkelige til at kunne opretholde en  

 tilbageholdelse i længere tid, og dels vil situationen i nogle tilfælde kunne  

 virke konfliktskabende eller optrappende, og dermed have den modsatrettede  

 effekt, medmindre der sættes aktivt ind med andre foranstaltninger.
Det er således en forudsætning, at de socialpædagogiske tiltag,  

 institutionerne normalt griber til i dagligdagen, intensiveres i forbindelse  

 med krisesituationer, således at der også ad den vej lægges pres på  

 stofmisbrugeren med henblik på at fortsætte behandlingen.
Der henvises i den  

 forbindelse til de muligheder, der er nævnt i pkt. 11.
Varighed og ophør af tilbageholdelsen 24. Efter § 5, stk. 1, i bekendtgørelsen påhviler det  

 lederen af institutionen til stadighed at påse, at tilbageholdelsen ikke  

 anvendes i videre omfang end nødvendigt.
Ligesom det i bestemmelsens stk. 2  

 er understreget, at tilbageholdelsen skal ophøre, når betingelserne i lovens  

 § 5 ikke længere er til stede.
Man bør således under tilbageholdelsesperioden  

 til stadighed være opmærksomhed på, dels om den begrundede formodning om, at  

 stofmisbrugeren vil afbryde behandlingen fortsat er til stede, og dels om det  

 fortsat vil være uforsvarligt ikke at tilbageholde enten af behandlings-  

 eller farehensyn, jf. pkt. 12-15.
 Den enkelte tilbageholdelse kan ikke vare over 14 dage fra den endelig  

 beslutning om iværksættelse af tilbageholdelsen er truffet, jf. § 7, stk. 1.  

 Tilbageholdelsen skal således ophøre efter udløbet af 14 dage, selvom  

 betingelserne for tilbageholdelse fortsat er tilstede.
 De 14 dage er en maximum-regel, idet det forudsættes, at det i langt de  

 fleste tilfælde kun vil være nødvendigt at tilbageholde i meget kortere  

 perioder, indtil at misbrugeren er blevet overtalt til at fortsætte  

 behandlingsforløbet.
 Hvis tilbageholdelse kun viser sig nødvendig i fx. et døgn, er den i § 6,  

 stk. 1, nævnte foreløbige beslutning truffet, og beslutningen skal derfor  

 forelægges personsagsudvalget, som skal behandle den, selvom tilbageholdelsen  

 er ophørt.
 I princippet er der ikke noget til hinder for, at der efter en ophørt  

 tilbageholdelsesperiode iværksættes en ny tilbageholdelse, når betingelserne  

 herfor i § 5 er opfyldt, og der er truffet en ny beslutning efter § 6.
 I forbindelse med en ny beslutning om tilbageholdelse - specielt  

 umiddelbart efter en afsluttet tilbageholdelsesperiode - bør det nærmere  

 overvejes, om den valgte behandlingsplan, herunder tilbageholdelsesadgangen,  

 bør ændres.
 Selvom der inden for det halve år, en behandlingskontrakt med mulighed for  

 tilbageholdelse højst kan gælde for, vil kunne forekomme flere  

 tilbageholdelsessituationer, begrænses antallet af sådanne perioder af, at  

 det i § 7 er fastsat, at den samlede tilbageholdelsesperiode inden for 6  

 måneder ikke kan overstige 2 måneder.
Det er efter § 7 lederen af behandlingsinstitutionen, der træffer  

 beslutning om ophøret af tilbageholdelsen.
Stofmisbrugeren skal efter  

 bestemmelsen straks have besked om beslutningen, som efterfølgende også skal  

 meddeles til amtskommunens personsagsudvalg.
Domstolsprøvelse 25. Efter § 8 skal det amtskommunale personsagsudvalg  

 indbringe beslutningen om tilbageholdelse for retten efter reglerne i  

 retsplejelovens kap. 43 a, hvis stofmisbrugeren anmoder om det.
Som nævnt  

 ovenfor, og som det fremgår af lovbestemmelsen, skal stofmisbrugeren både i  

 forbindelse med indgåelse af kontrakten og samtidig med, at pågældende får  

 meddelelse om den endelige beslutning om tilbageholdelse efter § 6, stk. 2,  

 orienteres om muligheden for at få beslutningen indbragt for retten.
Retsplejelovens kap. 43 a rummer reglerne om prøvelse af administrativ  

 frihedsberøvelse, dvs. frihedsberøvelse uden for strafferetsplejen, der ikke  

 er besluttet af en dømmende myndighed.
Det er de samme regler, der gælder fx.  

 ved fjernelse af børn fra hjemmet efter bistandsloven og ved tvang inden for  

 psykiatrien.
Ifølge retsplejelovens regler ( § 469, stk. 1 ) er det ikke kun den  

 frihedsberøvede men også den, der handler på hans vegne, som kan begære  

 frihedsberøvelsens lovlighed prøvet af retten.
Foreligger en sådan begæring,  

 skal den myndighed, som har besluttet frihedsberøvelsen eller nægtet at  

 ophæve den - dvs. amtskommunens personsagsudvalg - forelægge sagen for  

 byretten på det sted, hvor den frihedsberøvede har bopæl.
Det er således ikke  

 nødvendigvis retten på det sted, hvor institutionen er beliggende, der skal  

 have sagen forelagt.
Indberetning i forbindelse med overtrædelse  

 af bekendtgørelsen 26. Som det er fastsat i bekendtgørelsens § 6 skal der  

 fra institutionens side ske indberetning til amtsrådet i de tilfælde, hvor  

 der har fundet overtrædelse sted af reglerne i bekendtgørelsens § 2 (om  

 fysisk magtanvendelse), § 3 (om isolation og fiksering) og § 4 (om  

 aflåsning), samt hvor der anvendt nødværge.
 Fysisk magtanvendelse inden for rammerne af det i bekendtgørelsens § 2,  

 stk. 1, beskrevne skal ikke indberettes, men episoden protokolleres.
 For en privat døgninstitution uden overenskomst med det offentlige, der  

 har indgået kontrakt med en stofmisbruger med mulighed for tilbageholdelse,  

 skal indberetningen ske til amtsrådet i den amtskommune, hvor  

 personsagsudvalget har godkendt indgåelsen af behandlingskontrakten.
Den eller de medarbejdere, der har været impliceret i en af de nævnte  

 overtrædelser eller har udøvet nødværge skal senest dagen efter episoden  

 afgive skriftlig indberetning derom til institutionslederen, der med sine  

 kommentarer samt forklaringer fra personer, der har overværet episoden, inden  

 3 dage skal videresende indberetningen til amtsrådet.
Så vidt muligt skal  

 indberetningen ledsages af stofmisbrugerens egen redegørelse for episoden,  

 jf. bekendtgørelsens § 6, stk. 2, hvor det videre er fastsat, at  

 indberetningen skal indeholde følgende oplysninger:
 I de tilfælde, hvor der er begrundet mistanke om en strafbar handling, der  

 er undergivet offentlig påtale, skal institutionslederen efter bestemmelsens  

 stk. 3 straks sende indberetning herom til amtsrådet.
En medarbejder, som har overværet episoden, og som ikke dagen efter er  

 bedt om oplysninger til indberetningen, er efter stk. 4 pligtig at meddele  

 sin forklaring til institutionslederen.
Ligesom en medarbejder, der i øvrigt  

 får begrundet viden om episoden, efter stk. 5 også skal meddele  

 institutionslederen denne viden.
 Institutionslederen er endvidere efter stk. 6 pligtig samtidig med sin  

 indberetning til amtsrådet at give kopi af denne til den implicerede  

 medarbejder.
Efter stk. 7 skal en medarbejder, der tjenstligt indberettes for en  

 tjenesteforseelse eller et strafbart forhold, have udleveret en fremstilling  

 af sagens faktiske omstændigheder og have adgang til at afgive en skriftlig  

 udtalelse om fremstillingen.
Medarbejderen skal samtidig gøres bekendt med,  

 at der ikke er pligt til at udtale sig om fremstillingen.
Hvis den implicerede part er institutionslederen, skal der efter stk. 8  

 sendes indberetning direkte til amtsrådet.
Medarbejderen giver i dette  

 tilfælde institutionslederen genpart af sin indberetning.
 Endelig er det i stk. 9 fastsat, at amtsrådet skal træffe afgørelse i  

 sagen inden 6 uger.
Klageadgang, tilsyn og indberetning til  

 Socialministeriet 27. Efter lovens § 2, stk. 3, kan der ikke klages til  

 en anden myndighed over, at amtskommunens personsagsudvalg ikke træffer  

 beslutning om at tilbyde en stofmisbruger en behandlingskontrakt med mulighed  

 for tilbageholdelse eller over, at samme myndighed ikke godkender, at en  

 privat institution uden overenskomst tilbyder en misbruger en sådan kontrakt.
 28. Efter § 7 i bekendtgørelsen kan klager vedrørende  

 overtrædelse af bestemmelserne i bekendtgørelsen indbringes for amtsrådet,  

 der træffer afgørelse om de foranstaltninger, der vil være at foretage.
 For en privat døgninstitution uden overenskomst med det offentlige, der  

 har indgået kontrakt med en stofmisbruger med mulighed for tilbageholdelse,  

 indbringes klage for amtsrådet i den amtskommune, hvis personsagsudvalg har  

 godkendt indgåelsen af behandlingskontrakten.
Amtsrådet skal besvare klagerne snarest muligt og inden 6 uger og skal  

 anmode den ansvarlige institutionsleder om en udtalelse, før behandlingen af  

 en klage.
Samtidig med institutionslederens udtalelse skal der indsendes en  

 redegørelse fra den medarbejder, der har kendskab til de forhold, der klages  

 over.
Institutionslederen eller den, denne bemyndiger dertil, skal herudover  

 hurtigst muligt foretage en undersøgelse, der omfatter samtale med  

 stofmisbrugeren, de medarbejdere, der har kendskab til de forhold, der klages  

 over, og mulige vidner til episoden.
Der skal udfærdiges en rapport om  

 samtalerne, og rapporten skal også indsendes med institutionslederens  

 indstilling til amtsrådet.
Tilsyn 29. For så vidt angår tilsynet med § 96-institutioner,  

 der enten er offentligt drevne, eller hvor der er overenskomst, gælder de  

 almindelige regler om tilsynsforpligtelse.
Der henvises til pkt. 67 i  

 Socialstyrelsens vejledning nr. 3 af 27. juli 1988 om bistandslovens  

 bestemmelser om døgnophold for børn og unge.
 30. Efter lovens § 3, stk. 2, fører amtsrådet tilsyn  

 med en privat døgninstitution uden overenskomst, der har indgået  

 behandlingskontrakt med en stofmisbruger med mulighed for tilbageholdelse.
 Tilsynet påhviler amtsrådet i den amtskommune, hvis personsagsudvalg har  

 godkendt den private institutionsleders tilbud om behandlingskontrakt, jf.  

 bekendtgørelsens § 8.
Tilsynsforpligtelsen vil dog efter aftale kunne varetages af et andet amt  

 end dette amt, eventuelt beliggenhedsamtet.
Dette vil især være  

 hensigtsmæssigt, hvis flere amter benytter sig af samme private institution.
Tilsynet med de private institutioner uden overenskomst med det offentlige  

 omhandler eksempelvis tilsyn med institutionens personale, behandlingsmetoder  

 og institutionens bygningsmæssige forhold, herunder den fysiske indretning af  

 institutionen.
Tilsynet omhandler ikke den private institutions økonomiske  

 forhold, og kan bl.a. af den grund ikke sidestilles med det almindelige  

 tilsyn efter bistandslovens § 98 for de i amtskommunen beliggende §  

 96-institutioner.
Tilsynet med en privat institution uden overenskomst skal specielt  

 relatere sig til institutionens egnethed til at forvalte reglerne om  

 tilbageholdelse af stofmisbrugere.
Amtet kan i forbindelse med tilsynsopgaven  

 endvidere inddrage de oplysninger, der er forudsat indhentet i medfør af  

 lovens § 3, stk. 2, jf. ovenfor under pkt.4.
 Såfremt det tilsynsførende amt finder, at forholdene på en privat  

 døgninstitution er uacceptable, må det tages op til vurdering, om  

 personsagsudvalgets godkendelse af behandlingskontrakter med mulighed for  

 tilbageholdelse på den pågældende institution bør trækkes tilbage.
Indberetning til Socialministeriet 31. Amtskommunerne skal efter bekendtgørelsens § 9  

 indberette til Socialministeriet i hvilket omfang, der er truffet beslutning  

 om at tilbyde stofmisbrugere kontrakt om behandling for stofmisbrug med  

 mulighed for tilbageholdelse samt om antallet af indgåede kontrakter af denne  

 art.
 Dette indbærer, at amterne årligt pr. 1. oktober, første gang dog 31.  

 december 1992, oplyser over for Socialministeriet, om der er truffet  

 beslutning om at anvende lovens bestemmelser, på hvilke institutioner samt  

 for hvilke stofmisbrugergrupper.
 Endvidere oplyses pr. samme dato, hvor mange borgere i amtet, opdelt på  

 kommuner, der i den forløbne periode har fået tilbud om en sådan  

 behandlingskontrakt, hvor mange, der er i en sådan behandling, hvor mange,  

 der har afbrudt behandlingen, samt i hvor mange tilfælde, der er truffet  

 beslutning om at tilbageholde stofmisbrugere.
 Socialministeriet, den 8. december 1992.
