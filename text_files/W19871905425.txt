 En kvinde, der tidligere havde modtaget enkepension, fandtes at være  

 overgået til førtidspension den 1. januar 1984, uanset at pensionen ikke var  

 kommet til udbetaling på dette tidspunkt på grund af indtægtsforholdene.
 Ankestyrelsen fandt, at der i denne situation ikke kan rejses sag om  

 frakendelse af pensionen, da det tidligere for enkepensionister var muligt at  

 bevare pensioniststatus, uanset at pensionen i en periode måtte være  

 bortreguleret.
 REDEGØRELSE FOR SAGEN:
 En kvinde, der var blevet enke i 1980, modtog fra den 1. november 1983  

 pension efter den dagældende enkepensionslovs § 1, stk. 1, nr. 1. Hun havde  

 haft fuldtidsarbejde indtil medio 1983 og derefter arbejde 30 timer om ugen.  

 På grund af arbejdsindtægten blev pensionen kun udbetalt med ialt 261 kr. i  

 1983 og kom slet ikke til udbetaling i 1984.
 Fra 1. januar 1985 blev der på ny udbetalt pension - nu efter lov om  

 social pension § 14, stk. 3, nr. 3 -, idet ansøgerens socialindkomst var  

 faldet som følge af renteudgifter efter købet af en ejendom.
I februar 1985 indsendte det sociale udvalg sagen til Revaliderings- og  

 Pensionsnævnet med oplysning om, at ansøgerens forventede fremtidige  

 arbejdsindtægt var ca. 100.000 kr. om året.
Udvalget indstillede, at  

 pensionen blev frakendt hende, da hendes forsørgelsesmuligheder væsentligt og  

 varigt oversteg den grænse, der udelukker tilkendelse af pension.
 AFGØRELSEN, DER KLAGES OVER:
 Revaliderings- og Pensionsnævnet udtalte, at forudsætningen for at blive  

 overført fra en tidligere tilkendt enkepension til førtidspension efter  

 reglerne i lov om invalidepension og førtidspension m.v. er, at der bliver  

 udbetalt pension ved lovens ikrafttræden, det vil sige den 1. januar 1984.  

 Nævnet henviste herved til pkt. 56 i Sikringsstyrelsens vejledning af 28.  

 oktober 1983 om invalide- og førtidspension.
Da ansøgeren ikke havde fået udbetalt pension i 1984, fandt nævnet, at hun  

 fra 1. januar 1984 ikke længere havde haft pensionsstatus.
Hun havde således  

 ikke været berettiget til den udbetaling af pension, der var sket fra 1.  

 januar 1985.
 Nævnet fandt imidlertid, at sagen lå udenfor nævnets kompetenceområde, da  

 der ikke kunne være tale om frakendelse af pension, når ansøgeren ikke var  

 pensionist.
 KLAGEN TIL ANKESTYRELSEN:
 Afgørelsen var indanket af ansøgeren, der fortsat mente sig berettiget til  

 udbetaling af pension.
 LOVGRUNDLAG:
 Lov nr. 248 af 8. juni 1983 om ændring af lov om invalidepension m.v. og  

 ophævelse af lov om pension til enker m.fl., § 3, stk. 2.
 Lov om social pension, § 44, stk. 1, nr. 3.
 ANKESTYRELSENS OVERVEJELSER OG AFGØRELSE:
 Ankestyrelsen finder efter de foreliggende oplysninger, at ansøgeren må  

 anses for at have været pensionist på tidspunktet for ikrafttræden af lov om  

 invalidepension og førtidspension m.v. den 1. januar 1984. Ankestyrelsen  

 finder, at det ikke af overgangsreglerne fremgår, at enkepensioner, der ikke  

 kom til udbetaling på overgangstidspunktet, skulle bortfalde.
 Ankestyrelsen finder herefter, at ansøgeren er berettiget til  

 førtidspension, forudsat de økonomiske betingelser for at modtage  

 førtidspensionen er opfyldt.
 Ankestyrelsen finder endvidere, at der ikke kan rejses sag om frakendelse  

 af pension efter lov om social pension, § 14, stk. 3, nr. 3, jfr.  

 bestemmelsen herom i lovens § 44, når pensionisten før den 1. januar 1984 har  

 modtaget pension efter den dagældende lov om pension til enker m.fl., da det  

 tidligere for enkepensionister var muligt at bevare pensioniststatus, uanset  

 at pensionen i en periode måtte være bortreguleret.
