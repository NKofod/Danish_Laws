Nr LSF 74 Forslag til Lov om ændring af ophavsretsloven (* 1) (Edb-programmer) Fremsat af kulturministeren (Grethe Rostbøll) den 28. oktober 1992 Vedtaget ved tredjebehandling den 11. december 1992 Lov nr. 1010 af 19/12/1992 § 1 I lov om ophavsretten til litterære og kunstneriske værker, jf.  

 lovbekendtgørelse nr. 453 af 23. juni 1989, som ændret ved lov nr. 338 af 14.  

 maj 1992, foretages følgende ændringer:
1. I § 1, stk. 2, udgår »samt værker i form af  

 edb-programmer«, og som stk. 3 indsættes: » Stk. 3.  

 Værker i form af edb-programmer henregnes til litterære værker.« 2. § 11 a affattes således:
» § 11 a.
Den, der retmæssigt har erhvervet et edb-program, må  

 fremstille sådanne eksemplarer af programmet og foretage sådanne ændringer i  

 programmet, som er nødvendige for, at erhververen kan benytte det efter dets  

 formål, herunder foretage rettelse af fejl.
Stk. 2. Den, der har ret til at benytte et edb-program, må  

 fremstille et sikkerhedseksemplar af programmet, for så vidt det er  

 nødvendigt for benyttelsen af det.
Bestemmelsen i 1. pkt. kan ikke fraviges  

 ved aftale.
Stk. 3. Den, der har ret til at benytte et edb-program, må  

 besigtige, undersøge eller afprøve edb-programmet for at fastslå, hvilke  

 ideer og principper der ligger til grund for de enkelte elementer i  

 programmet, hvis dette sker i forbindelse med sådan indlæsning, visning på  

 skærm, kørsel, overførsel, lagring eller lignende af programmet, som  

 vedkommende er berettiget til at udføre.
Bestemmelsen i 1. pkt. kan ikke  

 fraviges ved aftale.« 3. Efter § 11 a indsættes:
» § 11 b.
Eksemplarfremstilling af et edb-programs kode og  

 oversættelse af kodens form er tilladt, når dette er en forudsætning for at  

 skaffe de oplysninger, der er nødvendige for at tilvejebringe  

 interoperabilitet mellem et selvstændigt udviklet edb-program og andre  

 edb-programmer, såfremt 1) handlingerne udføres af licenshaveren eller af en anden person, der har  

 ret til at benytte et eksemplar af et edb-program, eller på disses vegne af  

 en person, der har tilladelse hertil, 2) de oplysninger, der er nødvendige for at tilvejebringe  

 interoperabilitet, ikke tidligere har været let og hurtigt tilgængelige for  

 de i nr. 1 nævnte personer og 3) handlingerne er begrænset til de dele af det oprindelige edb-program,  

 der er nødvendige for at opnå interoperabilitet.
Stk. 2. De oplysninger, der er indhentet i forbindelse med  

 anvendelse af stk. 1, må ikke 1) benyttes til andre formål end at gøre det selvstændigt udviklede  

 edb-program interoperabelt, 2) videregives til tredjemand, undtagen når dette er nødvendigt for at  

 gøre det selvstændigt udviklede edb-program interoperabelt, eller 3) benyttes til udvikling, fremstilling eller markedsføring af et  

 edb-program, der i sin udtryksform i vid udstrækning svarer til det  

 oprindelige, eller til nogen anden handling, som krænker ophavsretten.
Stk. 3. Bestemmelserne i stk. 1 og 2 kan ikke fraviges ved  

 aftale.« 4. I § 23, stk. 1, indsættes som 2. pkt.:
»Et eksemplar af et edb-program må dog spredes videre til almenheden,  

 når eksemplaret med ophavsmandens samtykke er solgt eller på anden måde  

 overdraget til andre.« 5. § 23, stk. 2, nr. 2, affattes således:
»2) eksemplarer af edb-programmer gennem udlejning eller, hvis  

 programmet foreligger i maskinlæsbar form, gennem udlån.« 6. § 42 a ophæves.
 7. § 42 b affattes således:
» § 42 b.
Ophavsretten til et edb-program, der er frembragt af  

 en arbejdstager under udførelsen af dennes arbejde eller efter  

 arbejdsgiverens anvisninger, overgår til arbejdsgiveren, medmindre andet er  

 aftalt.« 8. Efter § 55 f indsættes:
» § 55 g.
Med bøde straffes den, som forsætligt eller groft  

 uagtsomt omsætter eller i kommercielt øjemed besidder midler, hvis eneste  

 formål er at lette ulovlig fjernelse eller omgåelse af tekniske indretninger,  

 som måtte være anvendt til at beskytte et edb-program.
Overtrædelser af stk.  

 1 påtales af det offentlige.« § 2 Stk. 1. Loven træder i kraft den 1. januar 1993.
 Stk. 2. Loven finder også anvendelse på edb-programmer, som er  

 frembragt før lovens ikrafttræden, men berører ikke handlinger, som er  

 udført, eller rettigheder, som er erhvervet, før dette tidspunkt.
§ 3 Loven gælder ikke for Færøerne eller Grønland, men kan ved kgl. anordning  

 sættes helt eller delvis i kraft for Færøerne og Grønland med de afvigelser,  

 som de særlige færøske eller grønlandske forhold tilsiger.
Oprindeligt fremsat forslag § 1 I lov om ophavsretten til litterære og kunstneriske værker, jf.  

 lovbekendtgørelse nr. 453 af 23. juni 1989 som ændret ved lov nr. 338 af 14.  

 maj 1992, foretages følgende ændringer:
1. I § 1, stk. 2, udgår: »samt værker i form af  

 edb-programmer« og som stk. 3, indsættes: »Værker i form af  

 edb-programmer henregnes til litterære værker.« 2. § 11 a affattes således:
» § 11 a.
Den, der retmæssigt har erhvervet et edb-program, må  

 fremstille sådanne eksemplarer af programmet og foretage sådanne ændringer i  

 programmet, som er nødvendige for, at erhververen kan benytte det efter dets  

 formål, herunder foretage rettelse af fejl.
Stk. 2. Den, der har ret til at benytte et edb-program, må  

 fremstille et sikkerhedseksemplar af programmet, for så vidt det er  

 nødvendigt for benyttelsen af det.
Bestemmelsen i 1. pkt. kan ikke fraviges  

 ved aftale.
Stk. 3. Den, der har ret til at benytte et edb-program, må  

 besigtige, undersøge eller afprøve edb-programmet for at fastslå, hvilke  

 ideer og principper der ligger til grund for de enkelte elementer i  

 programmet, hvis dette sker i forbindelse med sådan indlæsning, visning på  

 skærm, kørsel, overførsel, lagring eller lignende af programmet, som  

 vedkommende er berettiget til at udføre.
Bestemmelsen i 1. pkt. kan ikke  

 fraviges ved aftale.« 3. Efter § 11 a indsættes:
» § 11 b.
Eksemplarfremstilling af et edb-programs kode og  

 oversættelse af kodens form er tilladt, når dette er en forudsætning for at  

 skaffe de oplysninger, der er nødvendige for at tilvejebringe  

 interoperabilitet mellem et selvstændigt udviklet edb-program og andre  

 edb-programmer, såfremt 1) handlingerne udføres af licenshaveren eller af en anden person, der har  

 ret til at benytte et eksemplar af et edb-program, eller på disses vegne af  

 en person, der har tilladelse hertil, 2) de oplysninger, der er nødvendige for at tilvejebringe  

 interoperabilitet, ikke tidligere har været let og hurtigt tilgængelige for  

 de i nr. 1 nævnte personer og 3) handlingerne er begrænset til de dele af det oprindelige edb-program,  

 der er nødvendige for at opnå interoperabilitet.
Stk. 2. De oplysninger, der er indhentet i forbindelse med  

 anvendelse af stk. 1, må ikke 1) benyttes til andre formål end at gøre det selvstændigt udviklede  

 edb-program interoperabelt, 2) videregives til tredjemand, undtagen når dette er nødvendigt for at  

 gøre det selvstændigt udviklede edb-program interoperabelt, eller 3) benyttes til udvikling, fremstilling eller markedsføring af et  

 edb-program, der i sin udtryksform i vid udstrækning svarer til det  

 oprindelige, eller til nogen anden handling, som krænker ophavsretten.
Stk. 3. Bestemmelserne i stk. 1 og 2 kan ikke fraviges ved  

 aftale.« 4. I § 23, stk. 1, indsættes som 2. pkt.:
»Et eksemplar af et edb-program må dog spredes videre til almenheden,  

 når eksemplaret med ophavsmandens samtykke er solgt eller på anden måde  

 overdraget til andre.« 5. § 23, stk. 2, nr. 2, affattes således:
»2) eksemplarer af edb-programmer gennem udlejning eller, hvis  

 programmet foreligger i maskinlæsbar form, gennem udlån.« 6. § 42 a ophæves.
 7. § 42 b affattes således:
» § 42 b.
Ophavsretten til et edb-program, der er frembragt af  

 en arbejdstager under udførelsen af dennes arbejde eller efter  

 arbejdsgiverens anvisninger, overgår til arbejdsgiveren, medmindre andet er  

 aftalt.« 8. Efter § 55 f indsættes:
» § 55 g.
Med bøde straffes den, som forsætligt eller groft  

 uagtsomt omsætter eller i kommercielt øjemed besidder midler, hvis eneste  

 formål er at lette ulovlig fjernelse eller omgåelse af tekniske indretninger,  

 som måtte være anvendt til at beskytte et edb-program.
Overtrædelser af 1.  

 pkt. påtales af det offentlige.« § 2 Stk. 1. Loven træder i kraft den 1. januar 1993.
 Stk. 2. Loven finder også anvendelse på edb-programmer, som er  

 frembragt før lovens ikrafttræden, men berører ikke handlinger, som er  

 udført, eller rettigheder, som er erhvervet, før dette tidspunkt.
§ 3 Loven gælder ikke for Færøerne eller Grønland, men kan ved kgl. anordning  

 sættes helt eller delvis i kraft for Færøerne og Grønland med de afvigelser,  

 som særlige færøske eller grønlandske forhold tilsiger.
Bemærkninger til lovforslaget Almindelige bemærkninger Lovforslaget indeholder udelukkende bestemmelser, der gennemfører Rådets  

 direktiv nr. 91/250/EØF af 14. maj 1991 om retlig beskyttelse af  

 edb-programmer, der skal gennemføres i national lovgivning inden den 1.  

 januar 1993.
 Den gældende ophavsretslov er fra 1961. Lovens bestemmelser er i vid  

 udstrækning identiske med tilsvarende bestemmelser i de øvrige nordiske  

 ophavsretslove.
Ophavsretsloven er bl.a. blevet ændret ved lov nr. 378 af 7. juni 1989,  

 jf.
Folketingstidende 1988-89, Forhandl., sp. 3352, 4463, 9882, 10452, Tillæg  

 A, sp. 3197, Tillæg B, sp. 1405, 1901, og Tillæg C, sp. 1085. Ændringsloven  

 vedrørte bl.a. spørgsmålet om retsbeskyttelsen af edb-programmer.
De således  

 gennemførte bestemmelser om edb-programmer byggede på forslag fra  

 Ophavsretsudvalget i betænkning nr. 1064/1986, Ophavsret og edb.
Såvel udvalgsbetænkningen som det til grund liggende lovforslag var på en  

 lang række punkter afstemt med de andre nordiske lande, der også har  

 gennemført lovændringer med henblik på den ophavsretlige beskyttelse af  

 edb-programmer.
I Sverige skete dette ved en ændringslov fra juni 1989, i  

 Norge i juni 1990 og i Finland ved en lovændring i januar 1991. I Island  

 gennemførtes særlige edb-bestemmelser i maj 1992.
Med betænkning nr. 1197/1990, Revision af ophavsretslovgivningen,  

 afsluttede det danske Ophavsretsudvalg i maj 1990 sit arbejde, der tog sin  

 begyndelse i 1976. Udvalget har i alt afgivet 8 betænkninger.
Også udvalgene  

 i Finland, Norge og Sverige har færdiggjort betænkningsarbejdet.
Med  

 udgangspunkt i disse ophavsretsbetænkninger er det hensigten at gennemføre en  

 generel revision af ophavsretsloven.
Dette foregår i et tæt  

 departementssamarbejde mellem Kulturministeriet og de andre  

 ophavsretsansvarlige ministerier i Norden.
Der forventes fremsat forslag til  

 en ny lov om ophavsret i Folketinget i foråret 1993. Et foreløbigt,  

 departementalt lovudkast blev i maj 1992 sendt til høring hos interesserede  

 organisationer mv.
I løbet af efteråret vil der ske yderligere  

 departementsforhandlinger med de andre nordiske lande.
Det foreløbige, departementale lovudkast fra maj 1992 indeholdt tillige  

 bestemmelser til gennemførelse af direktivet om retlig beskyttelse af  

 edb-programmer.
Høringen over lovudkastet omfattede således også  

 edb-bestemmelserne.
Grunden til, at nærværende lovforslag fremsættes på  

 nuværende tidspunkt, er udelukkende, at direktivet om retlig beskyttelse af  

 edb-programmer skal gennemføres i national lovgivning inden den 1. januar  

 1993. En gennemførelse af direktivet kan derfor ikke afvente den generelle  

 lovrevision.
EF-Kommissionen fremsatte direktivforslaget om retlig beskyttelse af  

 edb-programmer, KOM (88) 816, i januar 1989, jf.
EF-Tidende nr.
C 91 af 12.  

 april 1989, s. 4. Rådet (indre marked) vedtog en fælles holdning til  

 direktivforslaget den 13. december 1990. Direktivet blev endeligt vedtaget af  

 Rådet den 14. maj 1991, i uændret skikkelse i forhold til den fælles  

 holdning, jf.
EF-Tidende nr.
L 122 af 17. maj 1990, s. 42.
Baggrunden for direktivet er, at der hidtil har eksisteret væsentlige  

 forskelle mellem EF-landenes lovgivning om ophavsretlig beskyttelse af  

 edb-programmer.
Disse forskelle antages at have en negativ virkning på det  

 indre markeds funktion.
 I forhold til gældende dansk ret indeholder direktivet dels bestemmelser,  

 der ikke kræver lovændring, dels bestemmelser, der kræver en mindre  

 lovændring, og dels bestemmelser, der kræver en mere væsentlig ændring af de  

 gældende danske lovregler.
Direktivet svarer i store træk til den i 1989 gennemførte danske  

 lovgivning om ophavsret til edb-programmer.
Væsentlige dele af direktivet  

 kræver således ingen ændringer i forhold til gældende ret.
Det drejer sig om  

 følgende bestemmelser i direktivet:
- Art. 1, stk. 1, om beskyttelse af edb-programmer som litterære værker og  

 om forberedende designmateriale.
Bestemmelsen svarer til den gældende  

 ophavsretslovs § 1, stk. 2, jf. bemærkningerne til lovforslagets § 1, nr. 1,  

 hvor det af redaktionelle grunde foreslås at flytte edb-bestemmelsen til et  

 nyt stk. 3.
- Art. 1, stk. 2, om manglende beskyttelse af ideer mv. bag et  

 edb-program.
Dette svarer til et generelt princip inden for dansk ophavsret,  

 jf. bemærkningerne til lovforslagets § 1, nr. 1.
- Art. 1, stk. 3, om værkshøjdekravet ved edb-programmer.
Værkshøjdekravet  

 gennemføres ved en henvisning til direktivbestemmelsen i bemærkningerne til  

 lovforslagets § 1, nr. 1.
 - Art. 2, stk. 1, om den originære rettighedshaver svarer til den  

 generelle bestemmelse i ophavsretslovens § 1, stk. 1, hvorefter det er den,  

 der frembringer et værk, der har ophavsretten til det.
- Art. 2, stk. 2, om edb-programmer udviklet i fællesskab.
Denne  

 bestemmelse er opfyldt i den generelle bestemmelse om fællesværker i den  

 gældende ophavsretslovs § 6.
- Art. 3 om den beskyttede personkreds er opfyldt i den gældende  

 ophavsretslovs § 1, stk. 1, hvorefter det er ophavsmanden til et værk, der  

 har ophavsretten til det.
Hvad angår tilknytningen til litterære værker  

 svarer bestemmelsen til lovens § 1, stk. 2, jf. lovforslagets § 1, nr. 1.
 - Art. 4, litra a, om eneret til reproduktion (eksemplarfremstilling) af  

 et edb-program svarer til den generelle bestemmelse i ophavsretslovens § 2,  

 stk. 1, hvorefter ophavsmanden har eneret til enhver form for  

 eksemplarfremstilling af edb-programmet.
- Art. 4, litra b, om eneret til bearbejdelse og anden form for ændring af  

 et edb-program er opfyldt i de generelle bestemmelser i ophavsretslovens § 2,  

 stk. 1, og § 4, stk. 1, der implicit indeholder en sådan eneret til at  

 foretage ændringer, jf. herved Bernerkonventionens art. 12. I forbindelse med  

 den generelle lovrevision vil det blive overvejet at foreslå en generel  

 bestemmelse, der som en grundlæggende beføjelse eksplicit giver ophavsmanden  

 en beskyttelse mod, at værket bearbejdes eller på anden måde ændres uden  

 samtykke.
Der stilles ikke forslag om en eksplicit ændringsret særlig for  

 edb-programmer, da en sådan bestemmelse kunne skabe usikkerhed om gældende  

 ret m.h.t. andre værksarter.
- Art. 7, stk. 1, litra a, om sanktioner mod omsætning af ulovlige kopier  

 af et edb-program.
Denne bestemmelse er opfyldt i den gældende lovs § 2, stk.  

 1 og 3, hvorefter ophavsmanden til bl.a. et edb-program har eneret til  

 spredning af værket til almenheden.
Konsumption af spredningsretten efter  

 ophavsretslovens § 23 omfatter ikke ulovlige kopier, jf. herved lovens § 8 om  

 begrebet udgivelse samt lovforslagets nr. 4 om det foreslåede salgskriterium.  

 Overtrædelser af lovens § 2 kan rammes af sanktionsbestemmelserne i lovens §§  

 55, 56 og 57 om straf, erstatning og inddragelse mv.
- Art. 7, stk. 1, litra b, og stk. 2, om sanktioner mod besiddelse i  

 kommercielt øjemed af ulovlige kopier af edb-programmer.
Disse bestemmelser  

 er opfyldt i den gældende ophavsretslovs § 57, hvorefter det ved dom kan  

 bestemmes, at sådanne kopier skal inddrages (beslaglægges), tilintetgøres  

 el.lign.
I et høringssvar på det foreløbige, departementale udkast til en ny  

 lov om ophavsret har Brancheforeningen Kontor & Data stillet forslag om  

 at ændre reglerne om foreløbige retsmidler i sager om piratkopiering af  

 edb-programmer.
Forslagene vedrører bl.a. gennemførelse af fogedforbud uden  

 forudgående underretning til den formodede krænker og inddragelse af ulovlige  

 kopier under fogedforbudsforretningen.
Disse forslag fra Brancheforeningen  

 Kontor & Data vil i samarbejde med Justitsministeriet blive overvejet  

 nærmere i forbindelse med den generelle lovrevision.
Kulturministeriet finder  

 ikke, at en ændring af lovgivningen på de nævnte punkter er nødvendig for en  

 gennemførelse af art. 7 i direktivet om retlig beskyttelse af edb-programmer,  

 som i så henseende blot stiller krav om »passende  

 foranstaltninger«.
 - Art. 8 om beskyttelsestiden svarer til de generelle bestemmelser i  

 ophavsretslovens §§ 43 og 44.
- Art. 9, stk. 1, om forholdet til andre retsforskrifter kræver ikke  

 lovændring, da nærværende lovforslag ikke berører anvendelsen af bestemmelser  

 i andre love.
Hvad angår beskyttelsen af halvlederprodukter henvises til  

 kollissionsreglen i den gældende ophavsretslovs § 10, stk. 3.
Visse bestemmelser i direktivet kræver en mindre revision af de allerede  

 gældende bestemmelser i ophavsretsloven.
Det drejer sig om følgende  

 bestemmelser:
 - Art. 2, stk. 3, om ophavsret til edb-programmer, der er frembragt i  

 ansættelsesforhold, jf. lovforslagets § 1, nr. 7, vedr. lovens § 42 b.
 - Art. 4, litra c, om udlejning af edb-programmer, jf. lovforslagets § 1,  

 nr. 4 og 5, vedr. lovens § 23.
 - Art. 5 om brugs- og sikkerhedskopiering af edb-programmer, jf.  

 lovforslagets § 1, nr. 2 og 6, vedr. lovens §§ 11 a og 42 a.
Kun to bestemmelser i direktivet foranlediger helt nye edb-bestemmelser i  

 ophavsretsloven.
Det drejer sig om følgende bestemmelser:
 - Art. 6 om dekompilering, jf. lovforslagets § 1, nr. 3, vedr. forslag til  

 § 11 b.
 - Art. 7, stk. 1, litra c, jf. stk. 3, om midler til fjernelse eller  

 omgåelse af kopispærringer i edb-programmer, jf. lovforslagets § 1, nr. 8,  

 vedr. forslag til § 55 g.
 Direktivets overgangsbestemmelse (art. 9, stk. 2) og  

 ikrafttrædelsesbestemmelse (art. 10, stk. 1) foreslås gennemført i  

 lovforslagets § 2.
 Der henvises nærmere til bemærkningerne vedr. de enkelte punkter i  

 lovforslaget.
 Nærværende lovforslag er udformet i samarbejde med de for  

 ophavsretslovgivningen ansvarlige departementer i de andre nordiske lande.  

 Lovforslaget svarer derfor i vid udstrækning til de tilsvarende lovforslag,  

 der er eller vil blive fremsat i de andre nordiske lande.
 Lovforslaget medfører ikke direkte økonomiske konsekvenser for staten  

 eller kommunerne.
Bemærkninger til lovforslagets enkelte bestemmelser Til § 1 Til nr. 1 Forslaget til et nyt stk. 3 i ophavsretslovens § 1 er af redaktionel  

 karakter.
Bestemmelsen om, at værker i form af edb-programmer henregnes til  

 litterære værker, er således allerede indeholdt i den gældende ophavsretslovs  

 § 1, stk. 2, som ændret i 1989. Formålet med ændringen er alene at etablere  

 en tydelig adskillelse af edb-programmer og de i lovens § 1, stk. 2,  

 omhandlede værker af beskrivende art.
Bestemmelsen skal nu ses i sammenhæng med art. 1, stk. 1, i direktivet om  

 retlig beskyttelse af edb-programmer.
Efter denne direktivbestemmelse  

 omfatter udtrykket edb-program også forberedende designmateriale hertil.
I  

 følge direktivets præambel er det dog en forudsætning, at det forberende  

 designmateriale er af en sådan karakter, at et edb-program på et senere  

 stadium kan være resultatet heraf.
Manualer o.lign. anses derimod ikke for  

 edb-programmer, men behandles som andre litterære værker.
Efter lovmotiverne til ændringsloven fra 1989 var det en forudsætning for  

 beskyttelse af et edb-program, at programmet var udtryk for en særlig  

 intellektuel indsats.
Værkshøjdekravet for edb-programmer er nu nærmere  

 beskrevet i direktivets art. 1, stk. 3. Kriteriet for, om et edb-program  

 nyder ophavsretlig beskyttelse er herefter, om det er originalt i den  

 forstand, at det er ophavsmandens egen intellektuelle frembringelse.
Der  

 gælder ikke andre kriterier for, om et edb-program er berettiget til  

 beskyttelse.
Ifølge direktivets præambel skal de relevante kriterier ikke  

 omfatte en afprøvning af edb-programmets kvalitetsmæssige eller æstetiske  

 værdi.
Efter direktivets art. 1, stk. 2, knytter beskyttelsen sig udelukkende til  

 den konkrete udformning af værket, mens de bagved liggende ideer og  

 principper ikke nyder beskyttelse.
Dette er i overensstemmelse med et  

 generelt princip inden for dansk ophavsretslovgivning.
Til nr. 2 Til stk. 1 Efter forslaget til § 11 a, stk. 1, må den, der retmæssigt har erhvervet  

 et edb-program, fremstille sådanne eksemplarer af programmet og foretage  

 sådanne ændringer i programmet, som er nødvendige for, at erhververen kan  

 benytte det efter dets formål, herunder foretage rettelse af fejl.
 Den foreslåede bestemmelse, der gennemfører art. 5 i direktivet om retlig  

 beskyttelse af edb-programmer, træder i stedet for de gældende bestemmelser i  

 ophavsretslovens §§ 11 a og 42 a.
 Hovedsigtet med såvel forslaget som de gældende bestemmelser er, at der  

 ikke må fremstilles kopier til privat brug el.lign. af edb-programmer.  

 Kopieringsadgangen er indskrænket til det omfang, der er nødvendig for brugen  

 af programmet.
 Lovteknisk har de hidtil gældende regler været opdelt i to bestemmelser: §  

 11 a, der omhandler ejeren af et eksemplar af et edb-program, og § 42 a, der  

 omhandler den, der ved aftale har fået ret til at udnytte et edb-program.
I direktivets art. 5, stk. 1, og tilsvarende i forslaget til § 11 a, stk.  

 1, anvendes derimod udtrykket »den, der retmæssigt har erhvervet et  

 edb-program«.
Som retmæssig erhverver anses ikke alene den, der som  

 køber el.lign. er blevet ejer af programmet, men også den, der ved aftale har  

 erhvervet ret til at udnytte programmet.
Da bestemmelsen således omhandler  

 begge de førnævnte persongrupper, bortfalder behovet for to separate  

 lovbestemmelser.
Den gældende lovs § 42 a foreslås på den baggrund samtidig  

 ophævet (lovforslagets nr. 6).
 Er programmet erhvervet ved køb, uden at der foreligger nogen egentlig  

 aftale med rettighedshaveren, er det kun ejeren selv, der har ret til at  

 benytte programmet i form af den hjemlede kopiering.
Forslaget til § 11 a, stk. 1, giver adgang til sådan kopiering, som er  

 nødvendig for, at erhververen kan benytte programmet efter dets formål.
Heri  

 ligger ingen realitetsændring i forhold til den eksisterende formulering,  

 hvorefter der må fremstilles sådanne eksemplarer af programmet, som er  

 nødvendige for ejerens/erhververens brug af dette.
I begge tilfælde er  

 kopieringsadgangen begrænset til den for brugen af programmet teknisk  

 nødvendige kopiering, dvs. teknisk kopiering i forbindelse med kørsel mv. af  

 programmet.
I modsætning til gældende ret omfatter forslaget til § 11 a ikke  

 udelukkende edb-programmer i maskinlæsbar form, men også edb-programmer i  

 skriftlig form.
Edb-programmer, der er offentliggjort i skriftlig form, fx  

 kildekoden, må der dog fortsat fremstilles kopier af til privat brug, såfremt  

 der er tale om en skriftlig kopiering, fx fotokopiering, jf. ophavsretslovens  

 § 11, stk. 2, nr. 3.
Den retmæssige erhverver må efter forslaget til § 11 a ligeledes foretage  

 sådanne ændringer i programmet, som er nødvendige for, at erhververen kan  

 benytte det efter dets formål.
Denne ændringsret inkluderer en hjemmel til,  

 uden ophavsmandens samtykke, at rette de fejl i programmet, der måtte  

 forekomme, og som udgør en hindring for den formålsmæssige brug af  

 programmet.
Såfremt ejeren af et eksemplar af et edb-program spreder dette videre i  

 form af fx salg, følger det af bestemmelsen, at hans ret til at benytte  

 programmet bortfalder, jf. tilsvarende den gældende ophavsretslovs § 11 a, 2.  

 pkt.
Det samme gælder, hvis aftaleerhververens ret til at udnytte programmet  

 ophører, jf. tilsvarende den gældende ophavsretslovs § 42 a, 2. pkt.
 Forslaget til § 11 a, stk. 1, kan fraviges ved aftale.
Til stk. 2 Efter forslaget til § 11 a, stk. 2, der gennemfører direktivets art. 5,  

 stk. 2, må den, der har ret til at benytte et edb-program, fremstille et  

 sikkerhedseksemplar af det, for så vidt det er nødvendigt for benyttelsen af  

 det.
Allerede efter gældende ret har ejeren/aftaleerhververen ret til at  

 fremstille sikkerhedseksemplarer (back up-kopier) af programmet, hvis det er  

 nødvendigt for brugen, jf. ophavsretslovens §§ 11 a og 42 a.
Forslaget  

 indebærer dog, at det ikke vil være tilladt at fremstille reserveeksemplarer,  

 dvs. kopier, der ikke tjener et sikkerhedsmæssigt formål, men som alene  

 fungerer som reserve for det erhvervede eksemplar af programmet.
 Udtrykket »et sikkerhedseksemplar« betyder ikke, at det ikke er  

 tilladt at fremstille flere sikkerhedseksemplarer, hvis dette er nødvendigt  

 for benyttelsen af programmet.
Bestemmelsen i stk. 2 kan ikke fraviges ved aftale, jf. bestemmelsens 2.  

 pkt., der herved gennemfører direktivets art. 9, stk. 1, 2. pkt.
Der kan  

 således ikke indgås aftaler, hvorefter programerhververen fraskriver sig  

 retten til at fremstille sikkerhedseksemplarer.
Til stk. 3 Forslaget til § 11 a, stk. 3, der gennemfører direktivets art. 5, stk. 3,  

 er ny i forhold til den gældende ophavsretslov.
Bestemmelsen giver, i lighed  

 med stk. 1, ret til at kopiere programmet i forbindelse med indlæsning,  

 kørsel mv. af programmet.
I stk. 3 præciseres det herudover, at dette også  

 gælder, hvis formålet er at undersøge mv. programmet for at fastslå, hvilke  

 ideer og principper der ligger til grund for de enkelte elementer i  

 programmet.
Bestemmelsen føjer ikke noget nyt til den i stk. 1 hjemlede kopieringsret  

 og har således karakter af en præcisering.
Til forskel fra stk. 1 kan stk. 3  

 imidlertid ikke fraviges ved aftale, jf. bestemmelsens 2. pkt., der herved  

 gennemfører direktivets art. 9, stk. 1, 2. pkt.
 Bestemmelsen i stk. 3 skal ses i sammenhæng med lovforslagets § 1, nr. 3,  

 om dekompilering, jf. straks nedenfor.
Til nr. 3 Bestemmelsen i forslaget til § 11 b, der gennemfører art. 6 i direktivet  

 om retlig beskyttelse af edb-programmer, er ny.
Bestemmelsen giver brugeren  

 ret til, uden rettighedshaverens samtykke, at dekompilere et edb-program,  

 dvs. på visse nærmere angivne betingelser at kopiere og ændre et edb-program,  

 når dette er en forudsætning for at skaffe de oplysninger, der er nødvendige  

 for at tilvejebringe interoperabilitet mellem et selvstændigt udviklet  

 edb-program og andre edb-programmer.
Interoperabilitet vil sige, at to  

 software-produkter, et software- og et hardware-produkt eller to  

 hardware-produkter kan kommunikere sammen.
Baggrunden for bestemmelsen er, at produkter fra forskellige  

 edb-producenter ofte opererer med forskellige specifikationer, hvilket gør  

 det vanskeligt at bruge forskellige produkter i eet edb-system.
Samtidig kan  

 een producent være så dominerende på markedet, at vedkommendes egne  

 specifikationer bliver de facto-standarder, som andre producenter bliver nødt  

 til at kende og bruge, for at kunne konkurrere med den pågældende producents  

 produkter.
Hvis fx en producent er dominerende på markedet m.h.t.  

 fremstilling af personlige computere (pc'er), er det reelt nødvendigt at  

 kende grænsefladespecifikationerne i disse pc'er, for at andre producenter  

 kan fremstille edb-programmer (applikationsprogrammer), der kan konkurrere  

 med den førstnævnte producents egne programmer, for så vidt programmerne skal  

 kunne anvendes på disse pc'er.
Specifikationerne består af de principper, der ligger bag udformningen af  

 grænsefladerne, der er inkorporeret i selve edb-programmet, hvad enten dette  

 er et software- eller et hardware-produkt.
Hvis andre skal kunne bruge een  

 producents standarder, er det derfor nødvendigt for dem at analysere de ideer  

 og principper, der ligger bag grænsefladerne.
De andre producenter kan  

 herefter anvende de samme principper ved udviklingen af deres egne,  

 selvstændigt udviklede edb-produkter.
Ideer og principper er ikke ophavsretligt beskyttede.
Det gælder også  

 ideerne og principperne bag grænsefladerne i et edb-program.
Kun  

 grænsefladernes udformning er beskyttet mod kopiering.
Dette fremgår  

 udtrykkeligt af direktivets art. 1, stk. 2, jf. bemærkningerne til  

 lovforslagets § 1, nr. 1.
Ideerne og principperne bag grænsefladerne kan analyseres på flere måder,  

 bl.a. ved at man undersøger programmet under selve kørslen af det.
At  

 sidstnævnte er tilladt, fremgår af forslaget til § 11 a, stk. 3, jf.  

 bemærkningerne hertil.
Grænsefladerne kan også analyseres ved hjælp af dekompilering i  

 overensstemmelse med forslaget til § 11 b.
Dekompilering vil sige, at man  

 oversætter edb-programmets maskinlæsbare objektkode tilbage til den  

 skriftlige kildekode eller noget, der ligner den oprindelige kildekode.
Ved  

 hjælp af denne skriftlige kildekode kan man foretage en analyse af  

 grænsefladerne og derved finde frem til de principper, der ligger bag  

 udformningen af dem.
Hele denne proces benævnes almindeligvis reverse  

 engineering.
 Forslaget til § 11 b indeholder følgende elementer:
 - Den tilladte handling er dekompilering, dvs. kopiering af programmets  

 maskinlæsbare objektkode og oversættelse af denne til en skriftlig kildekode.  

 Bestemmelsen har karakter af en undtagelse fra ophavsmandens eneret til  

 eksemplarfremstilling og bearbejdelse mv. af værket, jf. ophavsretslovens §  

 2.
 - Dekompileringen er imidlertid kun tilladt, hvis dette er en  

 forudsætning, dvs. absolut nødvendigt, for at skaffe de oplysninger om  

 grænsefladerne, der er nødvendige for at tilvejebringe interoperabilitet  

 mellem et selvstændigt udviklet edb-program og andre programmer.
- Dekompileringen er ikke tilladt, hvis de nødvendige oplysninger har  

 været let og hurtigt tilgængelige.
Dette kan fx være tilfældet, såfremt  

 producenten af det relevante software eller hardware-produkt i en manual har  

 givet en detaljeret redegørelse for principperne bag grænsefladerne, eller  

 såfremt producenten på forespørgsel har udleveret de relevante oplysninger om  

 grænsefladerne til den, der har brug for dem.
 - Dekompileringen skal være begrænset til de dele af det pågældende  

 edb-program, der er nødvendige for at opnå interoperabilitet, dvs. til de  

 grænseflader, der har betydning for kommunikationen med andre programmer,  

 herunder sådanne, der er inkorporeret i hardware, fx en pc.
 - Dekompileringen må kun udføres af en person, der har ret til at benytte  

 det pågældende eksemplar af edb-programmet, dvs. en person, der ved aftale,  

 køb el.lign. retmæssigt har erhvervet edb-programmet.
 - De oplysninger, der er indhentet ved dekompileringen, eller som  

 producenten frivilligt har udleveret, må ikke benyttes til andre formål end  

 at gøre det selvstændigt udviklede edb-program interoperabelt.
 - Oplysningerne må ikke videregives til tredjemand, medmindre dette er  

 nødvendigt for at gøre det selvstændigt udviklede program interoperabelt.
- Oplysningerne må ikke bruges til at udvikle et edb-program, der i sin  

 udtryksform i vid udstrækning svarer til det oprindelige.
Det er med andre  

 ord ikke tilladt at anvende selve udformningen af grænsefladerne til brug i  

 det nye edb-program, da dette vil være en krænkelse af ophavsretten til det  

 oprindelige program.
- Adgangen til at foretage reverse engineering på de nævnte betingelser  

 kan ikke fraviges ved aftale, jf. forslaget til § 11 b, stk. 3, der  

 gennemfører direktivets art. 9, stk. 1, 2. pkt.
Der kan således ikke indgås  

 aftaler, hvorefter brugeren fraskriver sig retten til at dekompilere  

 programmet.
 Herudover fremgår det udtrykkeligt af direktivets art. 6, stk. 3, at  

 bestemmelsen om reverse engineering ikke må fortolkes således, at den finder  

 anvendelse på en måde, som strider mod Bernerkonventionens art. 9, stk. 2,  

 hvorefter eksemplarfremstilling ikke på skadelig måde må påvirke den normale  

 udnyttelse af værket eller på urimelig måde gøre indgreb i ophavsmandens  

 legitime interesser.
Til nr. 4 Efter forslaget til § 23, stk. 1, 2. pkt., der gennemfører art. 4, litra  

 c, i direktivet om retlig beskyttelse af edb-programmer, må et eksemplar af  

 et edb-program, der med ophavsmandens samtykke er solgt eller på anden måde  

 overdraget til andre, spredes videre til almenheden.
 Efter ophavsretslovens § 2 har ophavsmanden eneret til enhver form for  

 spredning af eksemplarer af værket til almenheden, det være sig i form af  

 salg, udlejning, udlån eller på anden måde.
Efter § 23, stk. 1, i den gældende lov konsumeres (udtømmes)  

 spredningsretten imidlertid, f.s.v. angår litterære og musikalske værker, når  

 værket er blevet udgivet.
I så fald må de udgivne værkseksemplarer spredes  

 videre eller fremvises offentligt.
Dette kaldes almindeligvis  

 konsumptionsprincippet, der altså i dag bygger på et udgivelseskriterium.
Om  

 undtagelser fra konsumptionen henvises til lovforslagets § 1, nr. 5.
I modsætning til den gældende lovs § 23, stk. 1, bygger direktivets art.  

 4, litra c, på et salgskriterium.
Efter denne bestemmelse skal eneretten til  

 at sprede et eksemplar af et edb-program være udtømt, første gang det  

 pågældende eksemplar sælges med rettighedshaverens tilladelse.
 Forskellen mellem udgivelseskriteriet og salgskriteriet er i hovedsagen,  

 at konsumptionen i sidstnævnte tilfælde ikke forudsætter, at selve værket er  

 blevet udgivet, dvs. med ophavsmandens samtykke er bragt i handelen el.lign.,  

 jf. definitionen i ophavsretslovens § 8, stk. 2.
Spørgsmålet om en generel ændring af konsumptionsprincippet har været  

 drøftet med departementerne i de andre nordiske lande.
Her har opfattelsen  

 været, at man burde gå over til at bygge konsumptionsprincippet på  

 salgskriteriet f.s.v. angår alle værksarter, bl.a. for at undgå at have  

 forskellige regelsæt for forskellige typer værker på et så fundamentalt  

 område som konsumption af spredningsretten.
Man har imidlertid fundet, at  

 forslag om en sådan generel ændring først bør indgå i den generelle  

 lovrevision, jf. lovforslagets almindelige bemærkninger.
I nærværende  

 lovforslag foreslås derfor kun en ændring m.h.t. eksemplarspredning af  

 edb-programmer, der herefter er særlig reguleret i § 23, stk. 1, 2. pkt.,  

 mens andre litterære værker samt musikalske værker fortsat omfattes af § 23,  

 stk. 1, 1. pkt.
Hvad angår offentlig visning omfattes edb-programmer fortsat  

 af bestemmelsen i § 23, stk. 1, 1. pkt.
Retstilstanden vil efter forslaget være, at ophavsmandens ret til at  

 kontrollere spredningen af et eksemplar af et edb-program vil være udtømt,  

 når eksemplaret første gang sælges eller på anden måde overdrages til andre  

 med ophavsmandens samtykke.
Konsumptionen betyder, at det pågældende  

 eksemplar frit må videresælges, udlejes, udlånes og på anden måde spredes til  

 almenheden (og fremvises offentligt). Dette indebærer, at eksemplarer af et  

 edb-program i alle tilfælde kan spredes videre, blot det med ophavsmandens  

 samtykke er overdraget til andre, også selv om værket kun skulle eksistere i  

 eet enkelt eksemplar.
Ved »overdraget« forstås - ud over salg -  

 gave og lignende former for endelige overdragelser af ejendomsretten til det  

 pågældende eksemplar.
Udlån og udlejning omfattes ikke af udtrykket  

 »overdraget« og udløser således ikke nogen fri viderespredningsret.
Er overdragelsen ikke sket med ophavsmandens samtykke, indtræder der ikke  

 konsumption.
Det vil fx være tilfældet, hvis der er tale om et ulovligt  

 fremstillet eksemplar, dvs. en piratkopi el.lign.
 De efter dansk ret almindeligt gældende regler, der indebærer  

 international konsumption, svarer til direktivets art. 4, litra c.
Til nr. 5 Forslaget til en ny formulering af ophavsretslovens § 23, stk. 2, nr. 2,  

 gennemfører art. 4, litra c, 2. pkt., i direktivet om retlig beskyttelse af  

 edb-programmer.
Efter denne direktivbestemmelse gælder det, at  

 rettighedshaveren skal bevare eneretten til at kontrollere udlejning.  

 Spørgsmålet om udlån er overladt til medlemsstaternes egen lovgivning.
Efter den gældende lovs § 23, stk. 2, nr. 2, konsumeres (udtømmes)  

 spredningsretten ikke for hverken udlån eller udlejning af edb-programmer i  

 maskinlæsbar form.
F.s.v. angår edb-programmer i skriftlig form, fx  

 kildekoder, følger disse reglerne for de litterære værker, hvilket vil sige  

 at der ikke gælder nogen undtagelser fra konsumptionsreglen i § 23, stk. 1.
Direktivet skelner ikke mellem edb-programmer i maskinlæsbar og skriftlig  

 form.
Det foreslås derfor, at bestemmelsen om udlejning skal gælde for  

 edb-programmer i såvel maskinlæsbar som skriftlig form.
F.s.v. angår udlån, der som nævnt ikke berøres af direktivet, foreslås det  

 at opretholde den hidtidige sondring, således at retten til at kontrollere  

 udlån kun gælder for edb-programmer i maskinlæsbar form.
Den gældende  

 lovbestemmelse bruger udtrykket »udgivet i maskinlæsbar form«.  

 Dette foreslås ændret til »foreligger i maskinlæsbar form«.  

 Ændringen skyldes, at man efter forslaget til § 23, stk. 1, nr. 2, jf.  

 lovforslagets § 1, nr. 4, går væk fra et udgivelseskriterium m.h.t.  

 edb-programmer.
Afgørende vil herefter være, om det eksemplar, der er tale  

 om, ved det konsumptionsudløsende salg foreligger i skriftlig eller  

 maskinlæsbar form.
 Edb-programmer i skriftlig form - fx kildekoder, der findes optrykt i  

 bøger - må, i medfør af de almindelige regler for litterære værker, herefter  

 fortsat frit udlånes, herunder fra landets offentlige biblioteker, uden  

 ophavsmandens samtykke.
Til nr. 6 Den gældende ophavsretslovs § 42 a om aftaler om ret til at udnytte et  

 edb-program er nu indeholdt i forslaget til § 11 a, jf. nærmere  

 bemærkningerne til lovforslagets § 1, nr. 2.
Til nr. 7 Forslaget til en ny affattelse af ophavsretslovens § 42 b om  

 edb-programmer frembragt i ansættelsesforhold gennemfører art. 2, stk. 3, i  

 direktivet om retlig beskyttelse af edb-programmer.
 Ved lovændringen i 1989 gennemførtes i ophavsretslovens § 42 b en  

 bestemmelse, hvorefter ophavsretten til et edb-program, der er frembragt som  

 led i et ansættelsesforhold, overgår til arbejdsgiveren, medmindre andet er  

 aftalt.
 Direktivets art. 2, stk. 3, indeholder grundlæggende samme regel om  

 overgang af rettighederne til arbejdsgiveren, men har et videre  

 anvendelsesområde end den gældende ophavsretslovs § 42 b, idet  

 direktivbestemmelsen også omhandler edb-programmer, der er udviklet  

 »efter arbejdsgiverens anvisninger«.
 Det foreslås på den baggrund at gennemføre direktivbestemmelsen ved at  

 erstatte ordene »frembragt som led i et ansættelsesforhold« i  

 lovens § 42 b med »frembragt under udførelsen af dennes arbejde eller  

 efter arbejdsgiverens anvisninger«.
Hverken den nuværende eller den foreslåede formulering af lovens § 42 b  

 omfatter bestillingsforhold, idet der skal være tale om et  

 arbejdstager/arbejdsgiver-forhold.
På samme måde omfatter bestemmelsen  

 fortsat udelukkende edb-programmer og har således ingen konsekvenser for  

 spørgsmålet om ophavsret i ansættelsesforhold, når det gælder andre  

 værksarter.
Efter den gældende ophavsretslovs § 42 b omfattes de ideelle rettigheder,  

 jf. lovens § 3, af rettighedsovergangen til arbejdsgiveren.
Art. 2, stk. 3, i  

 direktivet om retlig beskyttelse af edb-programmer omhandler udelukkende de  

 økonomiske rettigheder, og Danmark er således frit stillet m.h.t.  

 reguleringen af de ideelle rettigheder.
I lighed med gældende ret omfatter  

 lovforslagets § 1, nr. 7, således ikke alene de økonomiske rettigheder, men  

 også de ideelle rettigheder.
Til nr. 8 Forslaget til § 55 g, der gennemfører art. 7, stk. 1, litra c, i  

 direktivet om retlig beskyttelse af edb-programmer, er ny.
 Der er tale om en af selve ophavsretsbeskyttelsen uafhængig  

 sanktionsbestemmelse, hvorefter forsætlig eller grov uagtsom omsætning samt  

 besiddelse i kommercielt øjemed af midler, hvis eneste formål er at lette  

 ulovlig fjernelse af tekniske indretninger, som måtte være anvendt til at  

 beskytte et edb-program, straffes med bøde.
De nævnte tekniske indretninger er såkaldte kopispærringer, der i visse  

 tilfælde lægges ind i edb-programmer for at forhindre kopiering.
Det er efter  

 omstændighederne muligt for brugeren at fjerne eller omgå en sådan  

 kopispærring.
Dette er ikke i sig selv ulovligt.
Det er således fortsat  

 tilladt at fjerne en kopispærring m.h.p. fremstilling af lovlige  

 sikkerhedskopier, jf. forslaget til § 11 a, stk. 2 (lovforslagets § 1, nr.  

 2).
De midler, som det efter bestemmelsen ikke er tilladt at bringe i  

 omsætning eller i kommercielt øjemed at besidde, kan i sig selv være  

 edb-programmer eller andre tekniske indretninger.
Der kan imidlertid også  

 være tale om skriftligt materiale, der giver en detaljeret beskrivelse af,  

 hvordan man fjerner eller omgår en kopispærring.
Det er dog ikke alle sådanne  

 midler, som det ikke er tilladt at omsætte eller besidde.
Efter bestemmelsen  

 gælder der således den begrænsning i anvendelsesområdet, at det pågældende  

 middel skal have som eneste formål at lette ulovlig fjernelse eller omgåelse  

 af kopispærringerne.
Direktivets art. 7, stk. 3, giver medlemsstaterne mulighed for at bruge  

 beslaglæggelse som sanktion over for de pågældende midler.
Kulturministeriet  

 finder imidlertid, at bødestraf repræsenterer den rimeligste sanktionsform på  

 dette område.
Beslaglæggelse forekommer ikke hensigtsmæssig, når henses til,  

 at de midler, det kunne komme på tale at beslaglægge, også kan være  

 skriftligt materale såsom avis- og tidsskriftartikler.
I sådanne tilfælde  

 ville en adgang til beslaglæggelse af et oplag af fx et tidsskrift harmonere  

 dårligt med hensynet til den almindelige informationsfrihed.
Efter forslaget til § 55 g, 2. pkt., påtales overtrædelser af bestemmelsen  

 af det offentlige.
Det skyldes, at der i disse tilfælde ikke eksisterer nogen  

 umiddelbart forurettede rettighedshavere, idet en overtrædelse af  

 bestemmelsen i form af omsætning eller besiddelse af de pågældende midler  

 ikke nødvendigvis knytter sig til nogen bestemte edb-programmer og dermed  

 ikke til nogen bestemte rettighedshavere.
Til § 2 Til stk. 1 Det foreslås, at lovforslaget træder i kraft den 1. januar 1993, hvilket  

 svarer til ikrafttrædelsestidspunktet for direktivet om retlig beskyttelse af  

 edb-programmer, jf. art. 10, stk. 1.
Til stk. 2 Overgangsbestemmelsen i lovforslagets § 2, stk. 2, der gennemfører art. 9,  

 stk. 2, i direktivet om retlig beskyttelse af edb-programmer, indebærer, at  

 de nye lovbestemmelser også finder anvendelse på edb-programmer, som er  

 frembragt før ændringslovens ikrafttræden, men at handlinger, der er udført,  

 og rettigheder, der er erhvervet, før dette tidspunkt ikke bliver berørt.
 Hovedreglen i denne overgangsbestemmelse: De nye bestemmelser finder også  

 anvendelse på edb-programmer, der er frembragt før ændringslovens  

 ikrafttræden, svarer til det grundprincip, der har fundet udtryk i den  

 gældende ophavsretslovs § 61, stk. 1, hvorefter loven også gælder for værker  

 og andre frembringelser, som allerede er genstand for beskyttelse efter ældre  

 love.
 Efter forslaget til § 2, stk. 2, bliver handlinger, der er udført, og  

 rettigheder, der er erhvervet, før lovens ikrafttræden ikke berørt.
Denne del af overgangsbestemmelsen viderefører det almindelige retsprincip  

 om, at spørgsmålet om en handlings lovlighed bør bedømmes efter den gældende  

 lovgivning på det tidspunkt, da handlingen fandt sted.
En handling, der var  

 lovlig før lovens ikrafttræden, kan således ikke rammes af sanktioner efter  

 lovens ikrafttræden, selv om en tilsvarende handling, udført efter dette  

 tidspunkt, nu er ulovlig.
En kopi, der er lovligt fremstillet før en  

 lovændring, bliver heller ikke i sig selv ulovlig efter dette tidspunkt, selv  

 om en fremstilling af kopien efter dette tidspunkt ville være ulovlig.
På samme måde berører de nye lovregler ikke gyldigheden af aftaler, der er  

 indgået før lovens ikrafttræden, f.s.v. angår perioden op til dette  

 tidspunkt.
Derimod er aftaler, der strider mod de ufravigelige bestemmelser i  

 forslagene til § 11 a, stk. 2 og 3, samt § 11 b ikke gyldige for fremtiden,  

 uanset om aftalen er indgået før eller efter lovens ikrafttræden.
Dette vil  

 være tilfældet, når en aftale giver brugeren af et edb-program færre  

 rettigheder, end hvad der følger af de nævnte lovbestemmelser.
Aftaler, der  

 knytter sig til bestemmelser i loven, der kan fraviges ved aftale, kan  

 fortsat håndhæves parterne imellem.
Spørgsmålet om ophavsret i ansættelsesforhold er ikke et spørgsmål om  

 bedømmelsen af aftaler, men et spørgsmål om retssubjektet i tilfælde af  

 manglende aftale mellem arbejdstager og arbejdsgiver.
Den foreslåede  

 overgangsbestemmelse indebærer, at dette spørgsmål må bedømmes efter  

 retstilstanden på tidspunktet for frembringelsen af edb-programmet.
Det samme  

 princip er udtrykt i forarbejderne til ændringsloven fra 1989, hvor den  

 gældende ophavsretslovs § 42 b blev gennemført.
Dette indebærer, at den nye  

 formulering af § 42 b i lovforslagets § 1, nr. 7, kun finder anvendelse på  

 edb-programmer, der er frembragt efter den 1. januar 1993. Den gældende  

 ophavsretslovs § 42 b finder anvendelse på edb-programmer, der er frembragt  

 mellem den 10. juni 1989, hvor den pågældende ændringslov trådte i kraft, og  

 den 1. januar 1993. F.s.v. angår edb-programmer, der er frembragt før den 10.  

 juni 1989, skal disse m.h.t. spørgsmålet om ophavsret i ansættelsesforhold  

 bedømmes efter den daværende ulovregulerede retstilstand.
 Den foreslåede overgangsbestemmelse berører ikke bestemmelsen i den  

 gældende ophavsretslovs § 61, stk. 2, om udlån og udlejning af tidligere  

 fremstillede eksemplarer af edb-programmer.
Til § 3 Da lovforslaget kan siges at have konsekvenser på områder, der er dækket  

 af hjemmestyreordningerne på Færøerne og i Grønland, finder Kulturministeriet  

 det rigtigst, at en ikrafttræden på Færøerne og i Grønland først bør ske  

 efter forhandlinger med de færøske og grønlandske hjemmestyremyndigheder.
Bilag 1 I dette bilag er (med mindre skrift) indsat den gældende formulering af de bestemmelser, der berøres af lovforslaget 1. I § 1, stk. 2, udgår: »samt værker i form af  

 edb-programmer«.
Som stk. 3, indsættes: »Værker i form af edb-programmer henregnes til  

 litterære værker.« § 1. Den, som frembringer et litterært eller kunstnerisk værk, har  

 ophavsret til værket, hvad enten dette fremtræder som en i skrift eller tale  

 udtrykt skønlitterær eller beskrivende fremstilling, som musikværk eller  

 sceneværk, som filmværk, som værk af billedkunst, bygningskunst eller  

 brugskunst, eller det er kommet til udtryk på anden måde.
 Stk. 2. Kort samt tegninger og andre i grafisk eller plastisk form  

 udførte værker af beskrivende art samt værker i form af edb-programmer  

 henregnes til litterære værker.
 2. § 11 a affattes således:
» § 11 a.
Den, der retmæssigt har erhvervet et edb-program, må  

 fremstille sådanne eksemplarer af programmet og foretage sådanne ændringer i  

 programmet, som er nødvendige for, at erhververen kan benytte det efter dets  

 formål, herunder foretage rettelse af fejl.
Stk. 2. Den, der har ret til at benytte et edb-program, må  

 fremstille et sikkerhedseksemplar af programmet, for så vidt det er  

 nødvendigt for benyttelsen af det.
Bestemmelsen i 1. pkt. kan ikke fraviges  

 ved aftale.
Stk. 3. Den, der har ret til at benytte et edb-program, må  

 besigtige, undersøge eller afprøve edb-programmet for at fastslå, hvilke  

 ideer og principper der ligger til grund for de enkelte elementer i  

 programmet, hvis dette sker i forbindelse med sådan indlæsning, visning på  

 skærm, kørsel, overførsel, lagring eller lignende af programmet, som  

 vedkommende er berettiget til at udføre.
Bestemmelsen i 1. pkt. kan ikke  

 fraviges ved aftale.« § 11 a.
Ejeren af et eksemplar af et edb-program, som er udgivet i  

 maskinlæsbar form ved salg til almenheden, må fremstille sådanne eksemplarer  

 af programmet, herunder reserve- og sikkerhedseksemplarer, som er nødvendige  

 for hans brug af dette.
Sådanne eksemplarer må ejeren ikke udnytte på anden  

 måde, og retten til at udnytte eksemplarerne bortfalder, hvis ejeren af  

 eksemplaret af det erhvervede edb-program spreder dette videre.
 3. Efter § 11 a indsættes:
» § 11 b.
Eksemplarfremstilling af et edb-programs kode og  

 oversættelse af kodens form er tilladt, når dette er en forudsætning for at  

 skaffe de oplysninger, der er nødvendige for at tilvejebringe  

 interoperabilitet mellem et selvstændigt udviklet edb-program og andre  

 edb-programmer, såfremt 1) handlingerne udføres af licenshaveren eller af en anden person, der har  

 ret til at benytte et eksemplar af et edb-program, eller på disses vegne af  

 en person, der har tilladelse hertil, 2) de oplysninger, der er nødvendige for at tilvejebringe  

 interoperabilitet, ikke tidligere har været let og hurtigt tilgængelige for  

 de i nr. 1 nævnte personer og 3) handlingerne er begrænset til de dele af det oprindelige edb-program,  

 der er nødvendige for at opnå interoperabilitet.
Stk. 2. De oplysninger, der er indhentet i forbindelse med  

 anvendelse af stk. 1, må ikke 1) benyttes til andre formål end at gøre det selvstændigt udviklede  

 edb-program interoperabelt, 2) videregives til tredjemand, undtagen når dette er nødvendigt for at  

 gøre det selvstændigt udviklede edb-program interoperabelt, eller 3) benyttes til udvikling, fremstilling eller markedsføring af et  

 edb-program, der i sin udtryksform i vid udstrækning svarer til det  

 oprindelige, eller til nogen anden handling, som krænker ophavsretten.
Stk. 3. Bestemmelserne i stk. 1 og 2 kan ikke fraviges ved  

 aftale.« 4. I § 23, stk. 1, indsættes som 2. pkt.:
»Et eksemplar af et edb-program må dog spredes videre til almenheden,  

 når eksemplaret med ophavsmandens samtykke er solgt eller på anden måde  

 overdraget til andre.« 5. § 23, stk. 2, nr. 2, affattes således:
»2) eksemplarer af edb-programmer gennem udlejning eller, hvis  

 programmet foreligger i maskinlæsbar form, gennem udlån.« § 23. Når et litterært eller musikalsk værk er udgivet, kan de  

 udgivne eksemplarer spredes videre eller fremvises offentligt.
Stk. 2. Uanset bestemmelsen i stk. 1 er det ikke tilladt uden  

 ophavsmandens samtykke til almenheden at sprede 1) eksemplarer af musikværker gennem udlejning eller 2) eksemplarer af edb-programmer, som er udgivet i maskinlæsbar form,  

 gennem udlån eller udlejning.
Stk. 3. Når et filmværk er udgivet i form af salg til almenheden,  

 kan de eksemplarer, som er omfattet af udgivelsen, spredes videre.
Dog må de  

 ikke uden ophavsmandens samtykke spredes til almenheden gennem udlån eller  

 udlejning.
 Stk. 4. Bestemmelsen i stk. 1 medfører ingen indskrænkning i  

 forfatterens ret til vederlag for det offentlige udlån af bøger, som sker  

 gennem bibliotekerne, jf. lov om biblioteksafgift.
 6. § 42 a ophæves.
§ 42 a.
En aftale om ret til at udnytte et edb-program medfører,  

 når intet andet er aftalt, ret til at foretage sådanne ændringer i  

 programmet, som er nødvendige for den aftalte udnyttelse, jf. dog § 3, samt  

 ret til at fremstille sådanne eksemplarer, herunder reserve- og  

 sikkerhedseksemplarer, som er nødvendige for udnyttelsen af programmet.  

 Retten til at udnytte sådanne eksemplarer bortfalder, hvis retten til at  

 udnytte programmet ophører.
 7. § 42 b affattes således:
» § 42 b.
Ophavsretten til et edb-program, der er frembragt af  

 en arbejdstager under udførelsen af dennes arbejde eller efter  

 arbejdsgiverens anvisninger, overgår til arbejdsgiveren, medmindre andet er  

 aftalt.« § 42 b.
Ophavsretten til et edb-program, der er frembragt som led  

 i et ansættelsesforhold, overgår til arbejdsgiveren, medmindre andet er  

 aftalt.
 8. Efter § 55 f indsættes:
» § 55 g.
Med bøde straffes den, som forsætligt eller groft  

 uagtsomt omsætter eller i kommercielt øjemed besidder midler, hvis eneste  

 formål er at lette ulovlig fjernelse eller omgåelse af tekniske indretninger,  

 som måtte være anvendt til at beskytte et edb-program.
Overtrædelser af 1.  

 pkt. påtales af det offentlige.« Bilag 2 RÅDET RÅDETS DIREKTIV af 14. maj 1991 om retslig beskyttelse af edb-programmer (91/250/EØF) (* 1) Loven indeholder bestemmelser, der gennemfører Rådets direktiv nr.  

 91/250, EF-Tidende 1991 L 122, s. 42.
