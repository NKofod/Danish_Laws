Nr LSF 104 Forslag til Lov om ændring af lov om afgift af lønsum m.v. (Neutralisering  

 af nedsættelse af selskabsskatten for virksomheder inden for den finansielle  

 sektor) Fremsat af skatteministeren (Ole Stavad) den 2. juni 1998 § 1 I lov om afgift af lønsum m.v., jf. lovbekendtgørelse nr. 543 af 25. juni  

 1997, som ændret ved lov nr. 889 af 3. december 1997 og § 23 i lov nr. 1098  

 af 29. december 1997, foretages følgende ændring:
 1. I § 5, stk. 2, ændres »5,08 pct.« til:  

 »8,63 pct.«.
§ 2 Stk. 1. Loven træder i kraft den 1. januar 1999, jf. dog stk. 2.
 Stk. 2. Loven har virkning for opgørelsesperioder, der påbegyndes  

 fra og med den 1. januar 1999. Afgiftssatsen på 8,63 pct. i § 5, stk. 2, i  

 lov om afgift af lønsum m.v., som ændret ved denne lovs § 1, nr. 1, har først  

 virkning for opgørelsesperioder, der påbegyndes fra og med den 1. januar  

 2000. For opgørelsesperioder, der påbegyndes i kalenderåret 1999, er  

 afgiftssatsen i § 5, stk. 2, i lov om afgift af lønsum m.v. 6,65 pct. i  

 stedet for 8,63 pct.
Bemærkninger til lovforslaget Almindelige bemærkninger Lovforslaget skal ses i sammenhæng med regeringens samtidigt hermed  

 fremsatte lovforslag om justeringer i erhvervsbeskatningen.
Det foreslås, at der med virkning fra den 1. januar 1999 sker en  

 forhøjelse af lønsumsafgiften for virksomheder inden for den finansielle  

 sektor.
Den finansielle sektor omfatter efter loven virksomheder med  

 aktiviteter vedrørende forsikring, ind- og udlån, kreditformidling,  

 pensionsopsparing, investeringsforvaltning, betalingsformidling samt handel  

 med værdipapirer eller valuta.
Efter lov nr. 423 af 14. juni 1995 forhøjes lønsumsafgiften gradvis til og  

 med år 2000 for at neutralisere en nedsættelse af arbejdsmarkedsbidrag og  

 ATP-betaling for de lønsumsafgiftsregistrerede virksomheder.
Virksomheder  

 inden for den finansielle sektor betaler afgift af virksomhedens lønsum med  

 tillæg af 90 pct. af lønsummen.
Afgiften udgør fra kalenderåret 2000 5,08  

 pct. af den del af afgiftsgrundlaget, der udgøres af lønsummen, og 4,50 pct.  

 af tillægget på de 90 pct. af lønsummen.
I kalenderåret 1998 er afgiften 4,82  

 pct. og i kalenderåret 1999 4,87 pct. i stedet for 5,08 pct. af den del af  

 afgiftsgrundlaget, der udgøres af lønsummen.
Den samlede lønsumsafgift i  

 årene 1998, 1999 og 2000 er således henholdsvis 8,87 pct., 8,92 pct. og 9,13  

 pct. af lønsummen.
Det foreslås, at den samlede afgift af lønsummen for virksomheder inden  

 for den finansielle sektor forhøjes med 3,55 pct. af lønsummen for at  

 neutralisere virkningen af den samtidigt foreslåede nedsættelse af  

 selskabsskatten fra 34 pct. til 26 pct.
Da selskabsskatten foreslås nedsat to  

 gange fra 34 pct. til 30 pct. i 1999 og fra 30 pct. til 26 pct. fra år 2000,  

 foreslås lønsumsafgiften forhøjet med 1,78 pct. af lønsummen for 1999 og med  

 yderligere 1,77 pct. af lønsummen fra og med år 2000. Det indebærer, at  

 afgiften af den del af afgiftsgrundlaget, der udgøres af lønsummen, forhøjes  

 fra 4,87 pct. til 6,65 pct. for kalenderåret 1999 og fra 5,08 pct. til 8,63  

 pct. for kalenderåret 2000 og fremefter.
Afgiften af den anden del af  

 afgiftsgrundlaget, der udgøres af tillægget, foreslås ikke ændret.
Den  

 samlede afgift af lønsummen for kalenderåret 1999 vil derfor efter forslaget  

 udgøre 10,70 pct. og for kalenderåret 2000 og fremefter 12,68 pct.
Provenumæssige og erhvervsøkonomiske konsekvenser Det foreslås, at lønsumsafgiften for den finansielle sektor forhøjes med  

 1,78 pct. af lønsummen i 1999 og yderligere med 1,77 pct. i år 2000 samlet  

 med 3,55 pct.
 Forslaget skal ses i sammenhæng med den samtidigt foreslåede nedsættelse  

 af selskabsskatten fra 34 pct. til 30 pct. i år 1999 og videre til 26 pct. i  

 år 2000.
 Værdien af den foreslåede selskabsskattenedsættelse med 8 pct. kan med  

 usikkerhed skønnes at være på ca 825 mill. kr årligt for den finansielle  

 sektor, når man ser på et normalt år uden ekstraordinære kursstigninger eller  

 -fald.
 Ved dette forslag vil sektoren blive belastet med ca 825 mill. kr årligt  

 før skat, dog alene godt 400 mill. kr i 1999.
Lønsumsafgiften er fradragsberettiget.
I det omfang lønsumsafgiften ikke  

 overvæltes i højere priser for de finansielle ydelser vil nettovirkningen af  

 forslaget efter skat være på godt 600 mill. kr.
 I det omfang lønsumsafgiften overvæltes i højere priser på de finansielle  

 ydelser i form af højere rentemarginal vil nettoprovenuvirkningen også blive  

 på ca 600 mill. kr., da der er fradragsret for renteudgifter herunder  

 rentemarginalen.
 Nettovirkningen for den finansielle sektor af lavere selskabsskat og  

 højere lønsumsafgift er således på ca 200 mill. kr. årligt, dog alene ca 100  

 mill. kr i 1999.
For finansår 1999 vil provenuvirkningen på lønsumsafgiftskontoen være en  

 provenugevinst på ca 300 mill. kr.
For finansår 2000 vil provenuvirkningen på  

 lønsumsafgiftskontoen være på ca 725 mill. kr, mens virkningen i årene  

 derefter vil være på 825 mill. kr.
Provenugevinsten i de første finansår er  

 mindre end helårseffekten, da lønsumsafgiften angives med en forsinkelse på  

 ca 3 måneder.
 Erhvervsbelastningen efter skat er på ca 300 mill. kr i 1999 og ca 600  

 mill. kr i årene derefter.
Miljømæssige konsekvenser Forslaget har ingen miljømæssige konsekvenser.
Forholdet til EU-retten Lovforslaget har ikke EU-retlige aspekter.
Administrative konsekvenser for det offentlige og for  

 erhvervslivet Forslaget skønnes at medføre engangsudgifter på 3 mill. kr. til edb og  

 information.
Derudover skønnes forslaget ikke at have nævneværdige  

 administrative konsekvenser.
 Forslaget, der alene indebærer en afgiftsforhøjelse, har ingen  

 administrative konsekvenser for erhvervslivet.
Bemærkninger til forslagets enkelte bestemmelser Til § 1 Ved den foreslåede ændring hæves lønsumsafgiften for virksomheder inden  

 for den finansielle sektor fra 5,08 pct. til 8,63 pct. af den del af  

 afgiftsgrundlaget, der udgøres af virksomhedens lønsum.
Den øvrige del af  

 afgiftsgrundlaget, der udgøres af et tillæg på 90 pct. af virksomhedens  

 lønsum, foreslåes ikke ændret, jf. i øvrigt de almindelige bemærkninger.
Til § 2 Det foreslås, at loven træder i kraft den 1. januar 1999, men således, at  

 afgiften for 1999 kun forhøjes med 1,78 procentpoint, mens resten af  

 afgiftsforhøjelsen på yderligere 1,77 procentpoint sker fra og med år 2000.  

 Det betyder, at afgiftssatsen i 1999 udgør 6,65 pct. i stedet for 4,87 pct.  

 af den del af afgiftsgrundlaget, der udgøres af virksomhedens lønsum.
Skriftlig fremsættelse (2. juni 1998) Skatteministeren (Ole Stavad):
 Jeg skal hermed tillade mig at fremsætte:
 Forslag til lov om ændring af lov om afgift af lønsum m.v.  

 (Neutralisering af nedsættelsen af selskabsskatten for virksomheder inden for  

 den finansielle sektor).
(Lovforslag nr.
L 104).
I regeringsgrundlaget fra marts 1998 »Godt på vej - Danmark i det 21.  

 århundrede« har regeringen fastslået, at princippet om lavere skatter og  

 bredere skattebase skal videreføres for erhvervsbeskatningen.
Som led i disse  

 bestræbelser fremsættes denne erhvervsskattepakke.
 Justeringerne på erhvervsskatteområdet skal opfylde følgende  

 hovedmålsætninger:
Skattesatsen sænkes til et niveau, der forebygger, at skatteovervejelser  

 kan blive udslagsgivende ved virksomhedernes lokaliseringsbeslutninger Sikring af mere ensartede og gennemskuelige rammevilkår, der afspejler  

 fremtidens erhvervsudvikling.
 En udvidelse af skattebasen med henblik på at sikre finansiering af  

 satsreduktionen.
Regeringen foreslår, at selskabsskattesatsen, fondsbeskatningssatsen og  

 satsen i virksomhedsskatteordningen nedsættes i løbet af to år fra de  

 gældende 34 pct. til 30 pct. i 1999 og 26 pct. i år 2000. Det betyder, at  

 selskabsskattesatsen ikke vil afholde virksomheder fra at lægge produktion i  

 Danmark.
Der fastholdes en beskatning på 34 pct. for virksomheder beskæftiget  

 med olie- og kulbrinteindvinding i Nordsøen.
Med en erhvervs- og selskabsskattesats på 26 pct. placerer Danmark sig i  

 den lave ende i forhold til de øvrige EU-lande.
Det er regeringens  

 opfattelse, at der herved gives et værdifuldt signal om det danske klima for  

 etablering af selskaber og virksomheder.
Sideløbende med disse ændringer er der i EU-regie gjort store fremskridt  

 med at forhindre den egentlige selskabsskattekonkurrence, hvor enkelte lande  

 har søgt at tiltrække virksomheder fra andre lande ved hjælp af specifikke og  

 afgrænsede skattemæssige særordninger.
EU-landene har således vedtaget en  

 adfærdskodeks, som betyder, at nye særordninger, der ikke er almindeligt  

 tilgængelige for alle selskaber, ikke længere kan etableres, og at  

 eksisterende særordninger skal afvikles i de kommende år.
 Med dette forslag sikres en generel, lav selskabs- og erhvervsbeskatning,  

 som vil medvirke til, at Danmark bliver i stand til både at fastholde og  

 tiltrække arbejdspladser.
 Nedsættelsen finansieres ved en række initiativer, som samtidig vil sikre  

 mere ensartede og gennemskuelige rammevilkår, der afspejler fremtidens  

 erhvervsudvikling.
 Således reduceres bygningsafskrivningssatserne på i dag 4 og 6 pct. til en  

 enhedssats på 4 pct. med virkning fra 1999, medens satsen for  

 saldoafskrivninger reduceres fra 30 til 25 pct. med virkning fra år 2000.  

 Denne justering af afskrivningsreglerne vil skabe større neutralitet i  

 forhold til virksomhedernes investeringsbeslutninger både generelt og på  

 tværs af brancher med forskellig kapitalintensitet.
Den finansielle sektor vil få den fulde gavn af reduktionen af  

 selskabsbeskatningen både direkte og gennem et højere afkast af  

 aktiebeholdninger.
Sektoren vil imidlertid bidrage forholdsvis lidt til  

 finansieringen gennem justeringen af afskrivningsreglerne.
For at modvirke  

 denne særlige effekt, foreslås det at forhøje lønsumsafgiften for den  

 finansielle sektor med virkning fra 1999.
Der foreslås endvidere en smidiggørelse af erhvervslivets afregningsregler  

 vedrørende moms.
Forslaget indebærer en afkortning af kredittiden for de  

 store virksomheder med en årlig omsætning over 5 mill. kr med 39 dage over 4  

 år.
Til gengæld foreslås det, at de helt små virksomheder med en årlig  

 omsætning under 0,5 mill. kr. overgår fra kvartalsvis til halvårlig  

 momsafregning.
Samlet set vil antallet af indberetninger falde med netto ca.  

 40.000 årligt.
Da de store virksomheder tæller væsentligt i den samlede  

 afregning af moms, vil ændringen forbedre statens gennemsnitlige likviditet.  

 Rentefordelen heraf medgår til finansieringen af justeringen af satsen for  

 selskabsskat m.m.
Tilsvarende gælder forslaget om justeringen af kredittid  

 for pensionsinstitutternes afregning af arbejdsmarkedsbidrag.
Den resterende finansiering foreslås tilvejebragt ved at indføre en skat  

 på 10 pct. på realrenteafgiftspligtiges aktieafkast.
Kombinationen af lavere  

 sats i selskabsbeskatningen og aktieskatten vil fastholde et nogenlunde  

 uændret beskatningsniveau af investeringer i danske virksomheder.
Ved skatten  

 vil noget af den skattefordel, der ligger i den nuværende  

 realrenteafgiftsfritagelse af aktier dog flyttes fra investorerne til  

 virksomhederne.
Skatten på aktieafkast vil også omfatte investeringer i udenlandske  

 aktier, der efter de gældende regler tilsvarende danske aktier er  

 realrenteafgiftsfritaget.
Det vil gøre investering i danske selskaber  

 relativt mere attraktivt end investering i udenlandske selskaber, der ikke  

 får en nedsættelse af selskabsskatten.
Det vil være til gavn for dansk  

 erhvervslivs muligheder for at få tilført risikovillig kapital.
Den samlede provenuvirkning af den foreslåede omlægning af  

 erhvervsbeskatningen inkl. provenuet af aktieafkastskatten er et merprovenu  

 på ca. 2,5 mia. kr.
Omlægningen skønnes omtrent neutral for erhvervene under  

 eet, men virkningen for de enkelte brancher vil være forskellig, når der ses  

 bort fra aktieskatten.
 I tilknytning til justeringen foreslås en række supplerende ændringer,  

 herunder mere teknisk betonede forbedringer af visse regler, hvis  

 provenumæssige virkninger er af begrænset omfang.
I forslaget om nedsættelse af skattesatsen foreslås en vis skærpelse af  

 fondsbeskatningen ved at indføre en generel beskatning af gaver til fonde.  

 Forslaget skal ses i sammenhæng med, at fonde får gavn af nedsættelsen af  

 fondsbeskatningen, men ikke deltager i finansieringen på samme måde som  

 selskaber.
Forslaget indebærer samtidig en væsentlig forenkling af  

 fondsbeskatningen, idet alle afgrænsninger mellem forskellige typer fonde og  

 fondsmidler i forbindelse med gaver fjernes.
Endvidere foreslås en skærpelse af successionsreglerne for at opnå en mere  

 effektiv løbende afregning og inddrivelse af skatterne.
Det foreslås, at  

 juridiske personer fremover ikke kan arve med succession.
Samtidig foreslås  

 arten af aktiver, hvori der kan succederes, begrænset til aktiver, der udgør  

 en erhvervsvirksomhed, samt til hovedaktionæraktier, der udgør mere end 15  

 pct. af aktiekapitalen.
Ved succession i levende live kan der efter gældende  

 regler succederes i hovedaktionæraktier, der udgør mere end 15 pct. af  

 stemmeværdien.
Denne regel foreslås ændret, således at der også her skal ske  

 overdragelse af hovedaktionæraktier, der udgør mere end 15 pct. af  

 aktiekapitalen.
Ved ændringerne opnås, at det kun er fysiske personer, der  

 kan succedere ved død ligesom i levende live.
I levende live er det dog kun  

 den nære familiekreds, der kan succedere.
Endvidere opnås, at der gælder ens  

 regler for aktivkredsen ved succession i levende live og ved død.
Det  

 foreslås desuden, at der - svarende til reglerne for succession i levende  

 live - ikke kan arves med succession ved udlodning af aktier i finansielle  

 selskaber i lavskattelande og aktier erhvervet for lånte midler.
Skattereglerne skal modvirke, at danske datterselskaber af udenlandske  

 koncerner finansieres på vilkår, som ikke kunne være opnået på det fri marked  

 med hensyn til forholdet mellem fremmedkapital og egenkapital.
Det foreslås  

 derfor at indføre generelle regler om tynd kapitalisering, der sikrer mod at  

 udenlandske koncerner udhuler den skattepligtige indkomst i deres danske  

 datterselskaber ved at datterselskabets kapitalbehov finansieres ved en  

 uforholdsmæssig stor fremmedkapital stillet til rådighed af udenlandske  

 koncernselskaber med rentefradrag til følge.
I tilknytning hertil foreslås at  

 sikre en udtrykkelig lovhjemmel for at interesseforbundne parter ved  

 opgørelsen af den skat tepligtige indkomst skal fastsætte priser og vilkår  

 for deres transaktioner, der svarer til de priser og vilkår, uafhængige  

 parter ville have fastsat (armslængde princippet). De foreslåede regler er et  

 led i en dansk tilpasning til international skatteret på samme måde som de  

 tidligere gennemførte regler om CFC-beskatning og om transfer pricing.
Endelig fremsættes forslag til ny afskrivningslov samt forslag til lov,  

 der indeholder konsekvensændringer heraf og forslag til ændring af  

 ejendomsavancebeskatningsloven. Ændringerne vedrørende  

 ejendomsavancebeskatningsloven indeholder bl.a. forslag om, at reglen om  

 ejertidsnedslag ved beskatning af fortjeneste ved afståelse af andre  

 ejendomme end næringsejendomme afvikles over en 10 årig periode.
I  

 tilknytning hertil foreslås, at reglen om indeksering af anskaffelsessummen  

 ved afståelse af landbrugsejendomme m.v., der kan anvendes i stedet for  

 reglen om ejertidsnedslag, ophæves med virkning fra og med kalenderåret 1999.  

 Samtidig foreslås det, at der for personer indføres en regel om et  

 bundfradrag ved opgørelsen af den skattepligtige fortjeneste ved afståelse af  

 blandet benyttede ejendomme.
Idet jeg i øvrigt henviser til bemærkningerne til lovforslagene, skal jeg  

 anbefale disse forslag til Folketingets hurtige og velvillige behandling Bilag I dette bilag er (med mindre skrift) indsat den gældende formulering  

 af de bestemmelser, der berøres af forslaget § 1 I lov om afgift af lønsum m.v., jf. lovbekendtgørelse nr. 543 af 25. juni  

 1997, som ændret ved lov nr. 889 af 3. december 1997 og § 23 i lov nr. 1098  

 af 29. december 1997, foretages følgende ændring:
 1. I § 5, stk. 2, ændres »5,08 pct.« til:  

 »8,63 pct.«.
§ 5. - - - Stk. 2. For virksomheder omfattet af § 4, stk. 2, nr. 1, er  

 afgiften 5,08 pct. af den del af afgiftsgrundlaget, der udgøres af  

 virksomhedens lønsum, med tillæg af 4,50 pct. af 90 pct. af lønsummen.
