I henhold til § 3, stk. 3, i lov nr. 250 af 8. juni 1978 om  

 gasinstallationer og installationer i forbindelse med vand- og  

 afløbsledninger fastsættes følgende: Gyldighedsområde § 1.  Denne bekendtgørelse indeholder de ordensmæssige  

 forskrifter, som skal iagttages ved udøvelse af virksomhed som autoriseret  

 gas-, vand- og sanitetsmester (VVS-installatør) dels i forholdet til  

 myndigheder og ejere af de ledningsanlæg, hvortil der foretages eller er  

 foretaget tilslutning, samt for F-gasinstallationers vedkommende endvidere i  

 forholdet til F-gasleverandøren, dels over for ejere og brugere af  

 installationer.
Definitioner § 2. »  Loven« betyder lov nr. 250 af 8.  

 juni 1978 om gasinstallationer og installationer i forbindelse med vand- og  

 afløbsledninger.
 »DGP« betyder Danmarks Gasmateriel Prøvning, der er  

 autorisationsudstedende myndighed i henhold til lovens § 3, stk. 1.
 »Mester« betyder den person, der er indehaver af autorisation  

 som gas-, vand- og sanitetsmester (VVS-installatør).
 »Virksomhed« betyder en erhvervsvirksomhed, der udfører de i  

 lovens § 2, stk. 1, nævnte arbejder, og som enten drives som et  

 enkeltmandsfirma med en mester som indehaver eller som bestyrer, eller i  

 selskabsform efter bestemmelserne herom i ministeriet for offentlige  

 arbejders bekendtgørelse nr. 156 af 10. april 1979 om autorisationer for  

 gas-, vand- og sanitetsmestre og kloakmestre.
 »Kommune« betyder en kommunalbestyrelse eller Københavns  

 magistrat, udvalg nedsat af en kommunalbestyrelse eller administrative  

 organer, der handler efter bemyndigelse fra en kommunalbestyrelse eller fra  

 Københavns magistrat.
 »Ledningsejer« betyder ejeren af forsyningsledninger for gas  

 eller vand eller hovedkloakledninger, hvad enten ejeren er et offentligt  

 eller privat foretagende, når forsyningen, henholdsvis  

 spildevandsbortledningen, udføres af det offentlige eller på det offentliges  

 vegne.
 »F-gasleverandør« betyder et privat foretagende, som leverer  

 F-gas (propan eller butan eller blandinger heraf) til gasinstallationer,  

 enten direkte i tankvogn til tankanlæg på brugssteder eller indirekte i  

 F-gasflasker via stedlig forhandler.
Autorisationens omfang § 3.  En autoriseret gas-, vand- og sanitetsmester  

 (VVS-installatør) er berettiget til - at udføre samtlige gas- og vandinstallationer omfattet af lovens § 2, - at udføre afløbsinstallationer over terrænhøjde samt i bygninger, og - at udføre reparationsarbejder ved ovennævnte installationer.
Virksomhedens forretningsforhold § 4.  Alle skriftlige henvendelser til myndigheder,  

 ledningsejere og F-gasleverandører vedrørende forhold, der omfattes af loven,  

 skal være underskrevet af mesteren, hvis navn tillige skal være tilføjet med  

 maskinskrift eller på anden letlæselig måde.
 Stk. 2.  Ændringer i virksomhedens forretningssted eller  

 telefonnummer eller mesterens bopæl skal omgående meddeles til DGP.
 Stk. 3.  Mesteren skal sørge for, at der svares på  

 virksomhedens telefon i arbejdstiden.
 § 5.  I det omfang mesteren lader arbejde udføre af  

 ansatte medarbejdere, påhviler det ham at give dem den fornødne instruktion  

 om arbejdets udførelse under hensyntagen til deres faglige kvalifikationer  

 samt til mesterens tilsyn med arbejdet.
 Stk. 2.  Mesteren skal sørge for, at alt nødvendigt  

 værktøj og måleudstyr findes og er i forsvarlig og vel vedligeholdt stand.
 Stk. 3.  Mesteren skal sørge for, at en ajourført  

 samling af de til enhver tid gældende relevante forskrifter og bestemmelser  

 er tilgængelig på forretningsstedet.
Ansøgninger til myndigheder og ledningsejere § 6.  Inden iværksættelsen af arbejder, der omfattes  

 af loven, skal mesteren indhente tilladelse fra kommunen eller ledningsejeren  

 i overensstemmelse med gasreglementets og bygningsreglementets bestemmelser.
 § 7.  Når arbejdets udførelse nødvendiggør opgravning  

 i gade- eller vejareal, påhviler det mesteren at indhente de nødvendige  

 tilladelser hertil fra vejbestyrelsen (ved private veje: kommunen) og fra  

 politiet, forinden arbejdet påbegyndes.
Arbejdets udførelse § 8.  Arbejdet skal udføres i nøje overensstemmelse  

 med gældende love og bestemmelser, herunder tekniske forskrifter og normer,  

 der indeholdes i eller henvises til i gasreglementet eller  

 bygningsreglementet samt de af kommunen eller ledningsejeren fastsatte  

 almindelige bestemmelser og eventuelle særlige anvisninger for udførelsen af  

 det enkelte arbejde.
 § 9.  Forinden arbejdet afleveres til brugeren og  

 færdigmeldes i henhold til § 10, skal installationen efterprøves og  

 tilsluttede genstande i fornødent omfang indreguleres og efterjusteres.
Færdigmelding af udført arbejde § 10.  Snarest muligt efter arbejdets fuldførelse skal  

 mesteren over for kommunen, ledningsejeren eller F-gasleverandøren i  

 overensstemmelse med gasreglementets eller bygningsreglementets bestemmelser  

 færdigmelde arbejdet som værende forskriftsmæssigt udført.
 § 11.  Mesteren må ikke færdigmelde eller overtage  

 ansvaret for et arbejde, der er udført af andre end ham selv eller af  

 personer, der er ansat og lønnet af virksomheden.
 Stk. 2.  I tilfælde, hvor en mester afgår ved døden  

 eller bliver ude af stand til at varetage sine funktioner, og hvor DGP efter  

 lovens § 7, stk. 2, tillader videreførelse af virksomheden under tilsyn og  

 ansvar af en anden mester, kan denne mester dog færdigmelde arbejder udført  

 af ansatte i den virksomhed, han fører tilsyn med.
 Stk. 3.  Såfremt en mester nægter eller bliver ude af  

 stand til at fuldføre et arbejde eller at færdigmelde et fuldført arbejde,  

 kan DGP efter indstilling fra kommunen, ledningsejeren eller  

 F-gasleverandøren, uanset det i stk. 1 anførte, tillade, at en anden mester  

 udfører en eventuelt resterende del af arbejdet og derefter færdigmelder og  

 overtager ansvaret for det samlede arbejde.
Kommunens, ledningsejerens og F-gasleverandørens tilsyn § 12.  Ved ansøgning om tilladelse i henhold til § 6  

 og ved færdigmelding af arbejder i henhold til § 10, skal mesteren følge den  

 af kommunen, ledningsejeren eller F-gasleverandøren fastsatte  

 forretningsgang, herunder fremsende blanketter, tegninger m.m. i det  

 fastsatte omfang.
 Stk. 2.  Ledninger eller installationer, der er beregnet  

 til at være nedgravet eller på anden måde skjult, må ikke tildækkes, forinden  

 kommunen, ledningsejeren eller F-gasleverandøren har meddelt tilladelse til  

 det.
 § 13.  Kommunen, ledningsejeren eller  

 F-gasleverandøren er berettiget til under og efter arbejdets udførelse at  

 kontrollere, om arbejdet er udført i overensstemmelse med gældende  

 bestemmelser og de vilkår, der er stillet for tilladelsen, og de kan i den  

 forbindelse forlange arbejdet standset, såfremt det viser sig, at arbejdet  

 udføres i strid med gældende bestemmelser eller vilkår, eller at tilladelsen  

 har været givet under urigtige forudsætninger med hensyn til forholdene på  

 stedet.
 § 14.  Til brug for den i § 13 nævnte kontrol skal  

 mesteren afgive alle ønskede oplysninger om arbejdets udførelse, og skal i  

 den forbindelse efterkomme anmodninger om at give møde hos kommunen,  

 ledningsejeren eller F-gasleverandøren enten personligt eller ved en  

 befuldmægtiget, kvalificeret medarbejder.
 Stk. 2.  Undlader mesteren at afgive oplysninger eller  

 efterkomme anmodninger som nævnt i stk. 1 og i § 12, kan kommunen eller  

 ledningsejeren nægte at modtage ansøgninger fra den pågældende om udførelse  

 af nye arbejder, jfr. § 6, indtil de ønskede oplysninger er meddelt.
§ 15.  I tilfælde, hvor arbejdet ikke er udført i  

 overensstemmelse med gældende bestemmelser eller vilkår, kan ledningsejeren  

 eller F-gasleverandøren nægte at påbegynde levering af gas eller vand.
For  

 gasinstallationer kan ledningsejeren eller F-gasleverandøren endvidere i  

 overensstemmelse med gasreglementets bestemmelser afbryde forsyningen til  

 eksisterende installationer, dersom det mangelfuldt udførte arbejde indebærer  

 fare.
For afløbsledninger kan ledningsejeren i sådanne tilfælde af mangler  

 nægte tilslutning til hovedledningen eller nægte tilladelse til, at anlægget  

 tages i brug.
Stk. 2.  Konstateres der i øvrigt fejl eller mangler ved  

 et anlæg, som mesteren har ansvaret for, og mesteren ikke efter pålæg inden  

 for en nærmere fastsat frist bringer anlægget i forskriftsmæssig stand, kan  

 kommunen, ledningsejeren eller F-gasleverandøren lade installationen bringe i  

 forskriftsmæssig stand eller pålægge den pågældende ejendoms ejer at lade  

 dette gøre.
Dersom de påtalte mangler skyldes mesterens forhold, vil et  

 sådant arbejde blive udført for mesterens regning, og kommunen,  

 ledningsejeren eller F-gasleverandøren er endvidere berettiget til at kræve  

 sine udgifter i sagen, f.eks. til foretagelse af et fornødent eftersyn,  

 godtgjort af mesteren.
Udgifterne vil i givet fald kunne afholdes af den  

 stillede sikkerhed.
Opdagelse af fejl og mangler § 16.  Tilkaldes virksomheden i anledning af  

 gasudstrømning, vandudstrømning, ildebrand eller lignende, eller indtræffer  

 sådanne hændelser under udførelsen af et arbejde, skal virksomheden, uanset  

 bestemmelsen i § 6, straks søge truffet fornøden foranstaltning til  

 afværgelse af fare og til begrænsning af opstået skade.
Kommunen,  

 ledningsejeren eller F-gasleverandøren skal omgående underrettes om de  

 indgreb, der er foretaget.
 § 17.  Opdager mesteren eller virksomhedens ansatte,  

 at en installation eller tilsluttet genstand er behæftet med fejl eller  

 mangler, der ikke straks kan afhjælpes, og som kan medføre fare eller ulempe  

 for mennesker eller skade på ejendom, herunder ledningsanlæg og deres drift,  

 eller som kan medføre skadelig forurening, skal der omgående gives kommunen,  

 ledningsejeren eller F-gasleverandøren underretning herom.
 Såfremt mesteren eller virksomhedens ansatte opdager fejl ved ledninger  

 eller installationsgenstande, herunder gas- eller vandmålere, skal der  

 snarest muligt gives ledningsejeren eller F-gasleverandøren underretning.
Pligter over for ejere eller brugere af installationer § 18.  Virksomheden skal ved afleveringen af enhver ny  

 installation eller genstand gøre ejeren eller brugeren bekendt med  

 betjeningen.
 Stk. 2.  Ejeren eller brugeren skal desuden gøres  

 opmærksom på sit ansvar for hele installationens fremtidige tilstand og  

 vedligeholdelse, herunder pligten til at lade opståede fejl eller mangler  

 afhjælpe snarest muligt, samt til at træffe foranstaltninger til afværgelse  

 af fare for mennesker og skade på ejendom.
Straffebestemmelser § 19.  Med bøde straffes 1. Mesterens undladelse af at opfylde de i §§ 4 og 5  

 nævnte krav.
 2. Mesterens undladelse af at indhente tilladelse  

 efter §§ 6 og 7.
 3. Undladelse af at foretage efterprøvning,  

 indregulering og efterjustering efter § 9.
 4. Mesterens undladelse af at afgive færdigmelding  

 efter § 10.
 5. Mesterens overtrædelse af § 11, stk. 1.
 6. Mesterens undladelse af at afgive oplysninger efter  

 § 14, stk. 1.
 7. Tilsidesættelse af bestemmelserne i §§ 16-18.
 Stk. 2.  I tilfælde, hvor forhold, der falder ind under  

 stk. 1, nr. 3 og 7, er begået af et aktieselskab, anpartsselskab,  

 andelsselskab eller lignende, kan der pålægges selskabet som sådant  

 bødeansvar.
Ikrafttræden § 20.  Denne bekendtgørelse træder i kraft den 1. juli  

 1979.
