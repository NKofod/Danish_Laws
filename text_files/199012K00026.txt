Nr LSF 26 Forslag til Lov om tilskud til miljøaktiviteter i østlandene Fremsat af miljøministeren (Lone Dybkjær) den 4. oktober 1990 § 1. Miljøministeren kan efter denne lov yde tilskud til aktiviteter i østlandene med henblik på at bistå disse med at nedbringe den eksisterende forurening, fremme naturbeskyttelse samt medvirke til, at udviklingen i øvrigt foregår på et bæredygtigt grundlag.
 § 2. Tilskud kan ydes inden for en ramme på op til 100 mill. kr.  

 pr. år i finansårene 1991-95.
 Stk. 2. Tilskud kan ydes til overførsel og opbygning af viden i  

 form af styrkelse af miljø- og energiadministration, udrednings~ og  

 formidlingsprojekter, uddannelse og rådgivning samt til anlægsinvesteringer.
Stk. 3. Tilskud kan ydes til hel eller delvis dækning af alle  

 udgifter, dog ikke allerede afholdte udgifter.
Tilskud til  

 anlægsinvesteringer kan ydes med indtil halvdelen af udgifterne og i særlige  

 tilfælde med mere end halvdelen.
 Stk. 4. Tilskud kan ydes til deltagelse i aktiviteter, der  

 finansieres af en eller flere nationale eller internationale institutioner og  

 organisationer.
 § 3. Størrelsen af tilskuddet fastsættes under hensyntagen til  

 andre tilskudsmuligheder herunder internationale finansieringsordninger samt  

 den økonomiske risiko ved projektets gennemførelse og dets rentabilitet.
 § 4. Det påhviler ansøgeren at tilvejebringe dokumentation for  

 modtagerlandets godkendelse og eventuelle deltagelse i projektet.
 § 5. Tilskud ydes fortrinsvis til industri- og  

 rådgivningsvirksomheder, forsknings-, udviklings- og teknologiske  

 institutioner, organisationer og offentlige myndigheder.
 § 6. Miljøministeren kan fastsætte nærmere regler om betingelser  

 for tilskud efter denne lov samt bemyndige Miljøstyrelsen til at administrere  

 tilskudsordningen og træffe afgørelse i sager om tilskud.
Stk. 2. Miljøministeren rådgives af en komite, hvis formand  

 udpeges af miljøministeren.
Komiteens øvrige medlemmer udpeges af  

 miljøministeren efter indstilling fra bl.a.
Miljøstyrelsen,  

 Energiministeriet, Danmarks Miljøundersøgelser, Udenrigsministeriet, Danmarks  

 Naturfredningsforening, Arbejderbevægelsens Erhvervsråd, Foreningen af  

 Rådgivende Ingeniører, Industrirådet og Handelskammeret.
 Stk. 3. Afgørelser efter denne lov kan ikke indbringes for anden  

 administrativ myndighed.
 § 7. Loven træder i kraft den 1. januar 1991.
Bemærkninger til lovforslaget Almindelige bemærkninger 1. Indledning.
Under indtryk af den alvorlige forurening i Østeuropa har Folketinget den  

 8. februar 1990 vedtaget beslutningsforslag nr.
B 35 om en miljøstøtteordning  

 for østlandene, hvorefter Folketinget pålagde regeringen at etablere en sådan  

 ordning.
Formålet er at yde tilskud til aktiviteter, der kan fremme en  

 miljøforbedrende udvikling i østlandene.
Folketinget besluttede, at der over  

 en 5-årig periode skulle anvendes op til 100 mill. kr. pr. år i tilskud og  

 bestemte samtidig, at ordningen skulle administreres af Miljøministeriet  

 bistået af en rådgivende komite.
Beslutningen om en særlig tilskudsordning på miljøområdet skal ses som et  

 led i regeringens handlingsplan af den 22. september 1989 om støtte til  

 demokratiseringsprocesserne i Øst- og Centraleuropa.
Handlingsplanen  

 beskriver forskellige finansieringsmuligheder, og det anføres, at det på  

 baggrund af de meget store belastninger af miljøet i de østeuropæiske lande  

 ved ydelsen af dansk økonomisk støtte bør sikres, at denne gives med henblik  

 på investeringer, der fremmer en miljømæssig forsvarlig udvikling.
Den 11. november 1989 fremsatte regeringen Forslag til Lov om støtte til  

 danske investeringer i østlandene nr.
L 63, og den 12. december 1989 vedtog  

 Folketinget loven.
Målet med loven er at bistå de reformvenlige kræfter i  

 østlandene med at opnå øget økonomisk vækst og erhvervsmæssig udvikling og at  

 fremme mulighederne for et nærmere økonomisk samarbejde mellem Danmark og  

 østlandene, som vil være til gavn for det generelle øst/vestforhold, og som  

 vil kunne komme dansk erhvervsliv og beskæftigelse til gode.
Til  

 gennemførelse af loven er der afsat 300 mill. kr. fordelt over årene 1989-91.  

 Den største del af den afsatte sum er bestemt til en særlig investeringsfond  

 for østlandene (IØ-fonden), der har til formål at støtte danske virksomheders  

 investeringer i de udpegede lande i form af såkaldte joint  

 ventures-aktiviteter.
I tilknytning hertil er der for den resterende sum  

 etableret en særlig »Østlande-pulje«, som yder tilskud til  

 rådgivningsprojekter indenfor områderne landbrug, miljø, uddannelse, energi,  

 fiskeri og arbejdsmiljø. Puljen har foreløbig fået tildelt en sum på 50 mill.  

 kr.
Ordningerne er snævert knyttet sammen med reformprocessernes udvikling,  

 og således er Polen, Ungarn, Den Tjekkiske og Slovakiske Føderative Republik,  

 Estland, Letland, og Litauen for tiden udpeget som modtagerlande.
Herudover har Folketinget i maj 1990 vedtaget beslutningsforslag nr.
B 72  

 om Danmarks godkendelse af overenskomsten om oprettelsen af Det Nordiske  

 Miljøfinansieringsselskab.
Fra dansk side indskydes ca. 66 mill. kr. i  

 selskabet fordelt over årene 1990-95. Selskabet, der er en del af Nordisk  

 Investeringsbank, har til formål at fremme nordiske investeringer i  

 produktionen af miljøteknologi i Østeuropa ved risikovillige  

 kapitalanbringelser i nordiske virksomheders joint ventures-aktiviteter i de  

 enkelte østlande.
 I forbindelse med Folketingets vedtagelse af beslutningsforslaget om en  

 miljstøtteordning har finansudvalget den 30. maj 1990 tiltrådt et aktstykke  

 fra Miljøministeriet til dækning af de omkostninger, der indtil den 31.  

 december 1990 er forbundet med forberedelsen og iværksættelsen af  

 tilskudsordningen.
 2. Forureningssituationen.
 Ved kortlægning og undersøgelser igennem de seneste 10 år er det  

 fastslået, at en betydelig del af den forurening, som vi er udsat for i  

 Danmark, kommer fra Østeuropa.
Luft- og vandforureningen er typisk de former for forurening, der  

 fremhæves som grænseoverskridende fra østlandene.
Vandforureningen i  

 Østersøen og Nordsøen stammer i overvejende grad fra belastningen med  

 næringssalte, tungmetaller og miljøfremmede stoffer fra østlandene, der  

 udleder store mængder af disse stoffer via floder som Oder, Wistula, Elben  

 m.v.
Tilsvarende bidrager de østeuropæiske lande væsentligt til belastningen  

 med forsurende og drivhusskabende gasser.
Luftforureningen i form af svovl-  

 og kvælstofforbindelser, kulmonoxid og kuldioxid, kulbrinter, fotokemiske  

 oxidanter, chlorflourcarboner (CFC) og tungmetaller har både lokal, regional  

 og global virkning.
Kilderne er hovedsageligt industri,  

 elektricitetsproduktion, opvarmning, transportmidler og affaldsforbrænding.
Den største kilde til luftforureningen i og fra de østeuropæiske lande er  

 energisystemerne.
Energiproduktionen bygger i overvejende grad på kul og  

 brunkul, som frembringer langt mere svovldioxid end de kul, der anvendes i  

 Danmark.
Forsynings- og ikke mindst forbrugssystemerne er ineffektive, og der  

 anvendes typisk 2-3 gange så megen energi pr. produceret enhed som i Danmark.
I de enkelte østeuropæiske lande har den manglende hensyntagen til miljøet  

 medført, at den økologiske balance er svækket og enkelte steder står over for  

 et sammenbrud.
Landene har ikke alene problemer med den nationale forurening,  

 men i høj grad også med den indbyrdes grænseoverskridende forurening.
Oplysninger om miljøsituationen i østlandene har inden systemændringerne  

 enten ikke eksisteret eller været yderst mangelfulde.
Tilmed har miljødata  

 undertiden i enkelte af landene været klassificeret som statshemmeligheder.  

 På trods af vanskelighederne med at skaffe pålidelige data til at dokumentere  

 forureningssituationen, erkender alle, at forureningen i de østeuropæiske  

 lande er meget alvorlig.
Ud over den ovenfor omtalte luft- og vandforurening skal affaldets mængder  

 og farlighed påpeges.
Systemer til bortskaffelse af affald er af en meget  

 ringe standard i sammenligning med forholdene i Danmark.
Lossepladser,  

 kemikaliedepoter og landbrugets forbrug af kvælstof og bekæmpelsesmidler  

 truer vandressourcerne.
 3. Udviklingen i Østeuropa.
Med de politiske kursændringer i Østeuropa er landene gået i gang med at  

 ændre samfundssystemerne i retning af politisk pluralisme med demokratiske  

 rettigheder, som svarer til de vesteuropæiske landes.
De østeuropæiske lande  

 er i forskellige tempi i færd med at ændre samfundsøkonomien fra at være  

 centralistisk styret planøkonomi til i højere grad at satse på en  

 markedspræget økonomi.
Som fremhævet på Dublinmødet den 16. juni 1990 mellem miljøministrene fra  

 EF og Østeuropa kan en forøget vækst i østlandene medvirke til, at der  

 afsættes flere ressourcer til at gennemføre miljøbeskyttelse.
Miljøministrene  

 konkluderede på konferencen, at det bør sikres, at den økonomiske  

 rekonstruktion kommer til at foregå efter principperne for en bæredygtig  

 udvikling.
For at undgå at en forøget vækst fører til en øget  

 miljøbelastning, er det derfor afgørende, at den fremtidige vækst så vidt  

 mulig tilrettelægges under størst mulig hensyntagen til miljøet.
Det er vigtigt, at der i den økonomiske genopbygningsfase satses på en  

 miljømæssig forsvarlig forebyggelses- og genanvendelsesstrategi i Østeuropa.  

 Erfaringen fra de forskellige stadier i miljøpolitikken, som de lande, der er  

 længst fremme på miljøområdet, allerede har gennemgået, bør udnyttes.
Således  

 har Danmark forladt fortyndingsstrategien til fordel for en indsats ved  

 kilden.
Rensningsteknologien er nødvendig i oprydningssituationer, men i  

 begrænsningen af emissioner må denne gradvis overtages af en  

 forebyggelsesstrategi baseret på renere teknologi og genanvendelse.
 4. Miljøteknologi og rådgivning.
 En miljøstøtteordning til Østeuropa vil udover at bidrage til at begrænse  

 forureningen og fremme en mere bæredygtig udvikling også give nye muligheder  

 for, at miljøteknologi- og rådgivningsvirksomhed kan deltage i løsning af  

 miljøproblemerne i østlandene.
 Med vedtagelsen og gennemførelsen af vandmiljøplanen fra 1987, er der  

 igangsat en hastig udvikling hos den del af miljøindustrien, der udvikler,  

 producerer og markedsfører udstyr til nedbringelse af spildevandsforurening.  

 Samtidig er rådgivningsekspertisen på vandområdet blevet styrket betydeligt.
De forskellige danske reguleringstiltag, der tager sigte på begrænsning af  

 luftforureningen fra energi, industri, trafik og affaldsforbrænding, har  

 skabt en betydelig national efterspørgsel efter teknologi, der kan nedbringe  

 emissionerne til luft.
Der er følgelig en række virksomheder, der udvikler,  

 producerer og markedsfører miljøteknisk udstyr til nedbringelse af  

 luftforureningen.
Danmark er tillige kendt for at være langt fremme i  

 udviklingen og anvendelsen af miljøvenlige energikilder og teknologier som  

 f.eks. samproduktion af el og varme, anvendelse af vindenergi, udnyttelse af  

 biomasse, besparelser i forbrugsleddet etc.
 På affaldsområdet er Danmark ligeledes kendt for sin indsats for  

 planlægning, etablering af indsamlingssystemer og genanvendelse samt  

 transport og bortskaffelse af farligt affald.
 I tilknytning til de industrielle produkter er der udviklet en ekspertise  

 indenfor planlægning og rådgivning, og ved de danske uddannelsesinstitutioner  

 gives der miljøundervisning af høj kvalitet.
Dansk miljørådgivning og miljøudstyr udmærker sig på de forskellige  

 renseteknologiske områder, men det er vigtigt også at påpege den danske viden  

 om forebyggelse af forurening så tæt på kilden som muligt.
Der er i Danmark  

 gennemført projekter, der med udgangspunkt i optimeringen og ændringen af  

 produktionsprocesser eller produkter i forskellige industrigrene har medført  

 en effektiv og billig miljøbeskyttelse.
Industri og rådgivning kan således  

 tilbyde ekspertise til at gennemføre projekter indenfor renere teknologi og  

 genanvendelse.
Man kan nævne f.eks. støberier, galvanovirksomheder,  

 levnedsmiddelindustri og garverier.
 6. Økonomiske og administrative konsekvenser.
Løsningen af en så omfattende opgave, som ønsket med vedtagelsen af  

 beslutningsforslaget om miljøstøtteordningen til østlandene, vil betyde, at  

 der skal anvendes ganske betydelige midler.
På denne baggrund har Folketinget  

 vedtaget, at der i en 5-årig periode afsættes op til 100 mill. kr. årligt.
 Miljøstyrelsen vil blive bemyndiget til at administrere ordningen og  

 fungere som sekretariat for den rådgivende komite, jvf. bemærkningerne til §  

 6.
 Det øgede personaleforbrug i Miljøstyrelsen vil blive tilvejebragt ved  

 omprioritering indenfor Miljøministeriets område.
 En række administrative omkostninger såsom udarbejdelse af  

 informationsmateriale om tilskudsordningen, trykning af publikationer,  

 udgifter til rejser og møder samt til evt. vederlag til formanden for den  

 rådgivende komite vil blive finansieret inden for den afsatte beløbsramme til  

 ordningen.
 Lovforslagets finansiering vil blive inddraget i de politiske  

 forhandlinger om finansloven for 1991. Et flertal i Folketinget erklærede sig  

 i forbindelse med vedtagelsen af folketingsbeslutningen B 35 om etablering af  

 en miljøstøtteordning for østlandene fremtidigt villig til inden ordningens  

 ikrafttræden af medvirke til at fremskaffe dækning for udgifterne ved  

 støtteordningens gennemførelse.
 Bemærkninger til de enkelte bestemmelser.
Til § 1 Loven skal gennem tilskud til miljø- og energiaktiviteter medvirke til at  

 fremme en miljøforbedrende udvikling i østlandene.
Med østlandene menes  

 Polen, Den Tjekkiske og Slovakiske Føderative Republik, Ungarn, Estland,  

 Letland, Litauen, Sovjetunionen, Rumænien, Bulgarien, samt de alliancefrie  

 lande Jugoslavien og Albanien.
Det er målet, 1) at begrænse forureningen i østlandene og den grænseoverskridende  

 forurening herfra, 2) at medvirke til, at udviklingsprocessen i østlandene foregår på  

 miljømæssig forsvarlig vis, 3) at støtte naturbeskyttelsesindsatsen i østlandene og 4) at stille teknologi og rådgivning indenfor miljø- og energiområdet til  

 rådighed.
Hovedformålet med loven er at yde tilskud til begrænsning af  

 forureningssituationen i østlandene og herved især medvirke til at nedsætte  

 transporten af forurenende stoffer via vand og luft til Danmark.
Endvidere  

 skal loven bistå landene med at etablere en miljømæssig forsvarlig udvikling  

 i forbindelse med den omfattende genopbygnings- og udviklingsproces.
 Da plante- og dyrelivet visse steder er truet, skal loven gennem tilskud  

 medvirke til naturbeskyttelsesaktiviteter for herved at forbedre beskyttelsen  

 af vilde dyr og planter samt bevare naturlige levesteder.
Loven skal gennem tilskud gøre det muligt at stille teknologi og  

 rådgivning til rådighed for østlandene.
Man kan således hurtigt - uden flere  

 års forudgående forskning og forsøg - generelt opnå de størst mulige  

 miljøfordele ved at kendt og velafprøvet teknologi og viden indenfor miljø-  

 og energiområdet overføres.
Da den grænseoverskridende forurening er størst fra Polen, Den Tjekkiske  

 og Slovakiske Føderative Republik, Estland, Letland, Litauen, de nærmeste  

 områder af Sovjetunionen (f.eks.
Leningradområdet) og Ungarn, vil disse lande  

 få størst bevågenhed.
Aktiviteter i Rumænien, Bulgarien, Jugoslavien og  

 Albanien vil ikke være udelukket, men vil ikke blive så højt prioriteret som  

 aktiviteter i de ovenfor nævnte lande.
Selvom en miljøforbedrende udvikling  

 er målet for tilskudsordningen, administreres ordningen i lyset af  

 udviklingen i landenes politiske situation, hvorved ustabile politiske  

 forhold kan tillægges en vis betydning.
Til § 2 Ved afgørelsen af om tilskud skal ydes, vil der blive lagt vægt på, om  

 der ved gennemførelsen af et projekt sker en væsentlig reduktion af  

 forureningen.
Hvor der er tale om konkrete anlæg, kan det som oftest lade sig  

 gøre at vurdere, hvor meget forureningen kan nedsættes, medens dette f.eks.  

 ved uddannelsesprojekter ikke lader sig gøre.
Her vil der være behov for at  

 vurdere, hvor stort behovet for et sådant projekt er set i lyset af en samlet  

 miljøindsats.
En tilskudsordning til østlandene må endvidere indrettes efter, hvilke  

 ønsker disse lande måtte have, samt på medfinansiering fra modtagerlandet.
En  

 acceptabel form for medfinansiering kan være at stille f.eks.  

 personressourcer, lokaler, arealer osv. til rådighed.
Som et minimum skal  

 myndighederne i det pågældende modtagerland godkende aktiviteterne forinden  

 de iværksættes.
Med henblik på en overordnet samarbejdsstrategi er det nødvendigt, at der  

 er løbende kontakt mellem den danske miljøadministration og modtagerlandene.  

 Der eksisterer allerede et udbygget internationalt og bilateralt samarbejde  

 med de østeuropæiske lande om forureningssituationer.
Dette samarbejde skal  

 suppleres med en udvidet koordination af indsatsen, f.eks. via de særlige  

 enheder, der nedsættes i disse lande for at koordinere projekter.
Til § 2, stk. 1 Folketinget har med sit beslutningsforslag nr.
B 35 om en  

 miljøstøtteordning for østlandene vedtaget, at der kan ydes tilskud indenfor  

 en ramme af 100 mill. kr. pr. år i finansårene 1991-95.
 Den del af den årlige ramme, der ikke bliver udnyttet i et finansår, kan  

 overføres til følgende finansår.
Til § 2, stk. 2 og 3 Tilskudsordningens midler kan anvendes til at formidle ekspertise  

 indenfor administration til varetagelse af miljøopgaverne både på centralt,  

 regionalt og lokalt plan, herunder en godkendelses- og kontrolfunktion af  

 forurenende aktiviteter.
Selvom der allerede er iværksat mange oversigtsundersøgelser vil der  

 fortsat være et behov for at iværksætte udredningsopgaver for at få et  

 overblik over, hvor der skal sættes ind og hvordan, herunder forprojektering  

 af konkrete anlægsprojekter.
Der er brug for formidlingsopgaver, hvor  

 allerede afprøvede løsninger fremlægges som mulige aktiviteter.
Der er  

 endvidere brug for uddannelse, træning og rådgivning af medarbejdere i  

 modtagerlandenes miljø- og energiadministration, industri og landbrug,  

 således at disse i fremtiden vil være i stand til varetage  

 miljøbeskyttelsesopgaver på effektiv vis.
Der vil også være behov for tilskud til samarbejde mellem faglige fora med  

 henblik på, at der kan oprettes netværk til samarbejde og udveksling af  

 information.
Ligeledes kan der være behov for at give tilskud til offentlige  

 eller private informationskampagner om miljøsituationen.
Tilskuddene til overførsel og opbygning af viden skal forstås som tilskud  

 til tjenesteydelser baseret på timeløn.
Det skønnes, at det kan være  

 nødvendigt at yde tilskud på op til 100 pct. af udgifterne for at sikre  

 gennemførelse af projekter eller til den første fase af et projekt.
Til  

 efterfølgende faser vil tilskudsprocenten kunne nedsættes.
 Der kan endvidere ydes tilskud til myndigheder og private til  

 erstatningslønudgifter og øvrige driftsudgifter i den udstrækning, det findes  

 nødvendigt at disse deltager direkte i projekterne med ekspertbistand og  

 know-how.
Tilskuddene til anlægsinvesteringer skal forstås som tilskud til udstyr.  

 For at udstrække tilskudsordningens midler er det nærliggende, at der ydes  

 tilskud til demonstrationsanlæg, der har til formål at dokumentere bestemte  

 teknologiers effektivitet og økonomiske fordele.
Herved kan etableringen af  

 et enkelt anlæg betyde et gennembrud i anvendelsen af en særlig teknologi, og  

 der kan opnås en betydelig spredningseffekt.
Der kan ved etablering af anlæg ydes tilskud til, at anlæggene sikres en  

 afprøvningsperiode, således at de fungerer tilfredsstillende i  

 driftssituationen ved modtagerlandets overtagelse og fremover.
Der kan ikke  

 ydes tilskud til almindelige årlige driftsudgifter.
Rådet for De Europæiske Fællesskaber har ved sin beslutning af den 16.  

 oktober 1989 om offentligt støttede eksportkreditter m.v. vedtaget, at  

 tilskudselementet ikke må være mindre end 35 pct. af udgifterne.
Denne  

 beslutning er truffet for at forhindre konkurrenceforvridning ved projekter,  

 der finansieres ved hjælp af eksportkreditter suppleret med et mindre  

 gaveelement.
Følgelig vil tilskudsprocenten som oftest ligge mellem 35 og 50  

 pct. af udgifterne til en anlægsinvestering.
Procentsatsen til udstyr er  

 lavere end til tjenesteydelser, fordi ordningen bør være hjælp til selvhjælp.  

 En maksimering af modtagerlandets økonomiske engagement søges udnyttet til at  

 øge mulighederne for projekternes praktiske gennemførelse.
I særlige tilfælde  

 kan der dog være behov for at yde en højere tilskudsprocent end 50 pct, hvis  

 medfinansieringen fra modtagerlandet er vanskelig opnåelig på trods af  

 modtagerlandets ønske om at iværksætte aktiviteterne.
Til § 2, stk. 4 Der kan ydes tilskud til forberedelse eller forstudier i forbindelse med  

 projekter, der senere vil blive udbudt i licitation fra internationale  

 finansieringskilder som f.eks.
EF's PHARE-program, Verdensbanken og nordiske  

 finansieringskilder.
Herved har virksomhederne mulighed for at udarbejde  

 målrettede projektforslag.
 Der kan ydes tilskud til gennemførelse af mere omfattende projekter,  

 således at danske tilskud indgår som et element i en samlet  

 finansieringspakke bestående af midler f.eks. fra modtagerlandet, nordiske  

 midler, EF's programmer, Den Europæiske Bank for genopbygning og udvikling  

 samt Verdensbanken.
Der vil være mulighed for, at internationale finansieringskilder kan søge  

 tilskud under forudsætning af, at midlerne anvendes til målrettede  

 projektforslag.
Dette er en almindelig praksis, der benyttes i Danidas regi -  

 en såkaldt »Trust Fund«.
 Derudover kan der ydes mindre, årlige tilskud til udbygning af centrale  

 videncentre i østlandene og til internationale naturbeskyttelsesaktiviteter.
Til § 3 Ved afgørelsen af størrelsen på tilskudsprocenten i de enkelte projekter  

 er det målet at opnå mest mulig miljøbeskyttelse for de tildelte midler.  

 Midlerne skal ikke forventes at gå til opgaver, der kan hvile på et  

 kommercielt grundlag, men fortrinsvis til projekter, der har vanskeligt ved  

 at blive iværksat.
Der ydes ikke tilskud til decideret markedsføring.
 Hvis der i EF eller Verdensbankregi er afsat øremærkede midler til  

 bestemte projekter, kan der ikke opnås danske midler til de samme  

 aktiviteter, men der kan gives tilskud til indledende faser jvf.  

 bemærkningerne til § 2, stk. 4. Tilskuddene må dog ikke ydes således, at der  

 sker dobbeltfinansiering til projekter, der støttes fra andre vestlige lande.
Til § 4 Det påhviler ansøgeren at tilvejebringe dokumentation for modtagerlandets  

 officielle godkendelse og evt. myndighedernes eller andres deltagelse i  

 projektet.
Herved sikres det, at ansøgeren allerede på ansøgningstidspunktet  

 har gennemdrøftet projektet med samarbejdspartnere i modtagerlandet.
Til § 6, stk. 1 Miljøministeren har til hensigt at udstede en bekendtgørelse, som nærmere  

 fastlægger regler om betingelser for tilskud efter denne lov, samt bemyndige  

 Miljøstyrelsen til at administrere tilskudsordningen bistået af en rådgivende  

 komite.
Komiteeens opgaver beskrives nærmere i bemærkningerne til § 6, stk.  

 2.
 Miljøstyrelsen skal - bistået af den rådgivende komite - administrere  

 tilskudsordningen, herunder fastlægge en nærmere prioritering af lande og  

 indsatsområder, udforme betingelser for ansøgninger, sikre en sagkyndig  

 vurdering af projekterne med henblik på at træffe afgørelse om hvorvidt  

 tilskud skal gives, fastsætte frister for udnyttelse af tilsagn om tilskud,  

 tilvejebringe et tilfredsstillende kontraktmæssigt grundlag overfor  

 tilskudsmodtageren, tilse at projekterne gennemføres i overensstemmelse med  

 ansøgningsgrundlaget, evt. nedsætte følgegrupper hertil, sikre en fornøden  

 afrapportering af projekterne osv.
 Miljøstyrelsen drager omsorg for, at de økonomiske rammer for  

 tilskudsordningen overholdes, og ligeledes at de gældende regnskabs- og  

 kontrolmæssige forskrifter overholdes.
Tilskudsmodtageren har ansvaret for, at projektet gennemføres i  

 overensstemmelse med den opstillede projektbeskrivelse, og vedkommende skal  

 under og efter et projekts afslutning give Miljøstyrelsen adgang til  

 besigtigelse eller anden kontrol af projektet.
Tilskudsmodtageren skal  

 afrapportere projektet efter Miljøstyrelsens anvisninger.
 Bekendtgørelsen vil også nærmere fastlægge regler for udbetaling af  

 tilskud og dokumentation i forbindelse hermed.
 Ved udvælgelse og vægtning af indsatsområder vil der blive taget hensyn  

 til eksisterende oplysninger om forureningstilstanden samt tiltag og  

 handlingsplaner for nedbringelse af den globale og regionale forurening, der  

 er vedtaget i forskellige internationale fora.
 Ved udvælgelsen af modtagerlande vil der blive lagt vægt på den  

 geografiske afgrænsning jvf. bemærkningerne til § 1. Herudover vil det i  

 mange situationer være hensigtsmæssigt med en yderligere geografisk  

 indsnævring, f.eks. til udvalgte regioner i de enkelte prioriterede lande,  

 således at der opnås størst mulig effekt af indsatsen.
 Langt den overvejende del af tilskudsmidlerne vil blive anvendt indenfor  

 de udpegede indsatsområder, men enkelte andre projekter, der falder udenfor  

 indsatsområderne, kan også komme i betragtning.
Til § 6, stk. 2 Folketinget har besluttet, at Miljøministeriet ved administrationen af  

 tilskudsordningen bistås af en rådgivende komite.
Komiteen er, som vedtaget i  

 Folketingsbeslutningen, nedsat pr. 1. juli 1990. Komiteens formand er udpeget  

 af miljøministeren.
De øvrige medlemmer er udpeget af miljøministeren efter  

 indstilling fra de pågældende institutioner og organisationer.
Komiteeen er  

 sammensat med de i Folketingsvedtagelsen fremhævede repræsentanter dog  

 således, at de grønne organisationer er repræsenteret ved Danmarks  

 Naturfredningsforening og de rådgivende virksomheders organisationer ved  

 Foreningen af Rådgivende Ingeniører.
Miljøministeren har herudover udpeget 1  

 medlem fra Udenrigsministeriet og 1 medlem fra Handelskammeret.
 Komiteen har til opgave at rådgive Miljøministeriet med hensyn til  

 udformningen af tilskudsordningens formål, retningslinier for  

 administrationen, faglig prioritering af modtagerlande og indsatsområder samt  

 deltage i en vurdering af den gennemførte indsats.
