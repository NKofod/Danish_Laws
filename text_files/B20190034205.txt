Bekendtgørelse om betingelser for at tildele fiskeritilladelser til foreninger med formål at oplyse og udbrede viden om lokalt kystfiskeri i Danmark I medfør af § 16 b, stk. 3, og § 130, stk. 2, i lov om fiskeri og fiskeopdræt (fiskeriloven), jf. lovbekendtgørelse nr. 261 af 21. marts 2019, fastsættes:
 § 1. Foreninger, der har som vedtægtsmæssigt formål at oplyse og udbrede viden om et lokalt kystfiskeri i Danmark, kan søge Fiskeristyrelsen om at blive godkendt som kystfiskerforening, jf. fiskerilovens § 16 b, stk. 1.
 Stk. 2. Udstedelse af godkendelse, jf. stk. 1, er betinget af Fiskeristyrelsens godkendelse af foreningens formål og vedtægter.
 Stk. 3. Godkendelse, jf. stk. 2, er betinget af, at indtægterne fra foreningens fiskerimæssige aktiviteter, jf. stk. 1, alene anvendes til vedligeholdelse og drift af foreningen og dens aktiver.
Stk. 4. Foreningens midler skal anvendes i overensstemmelse med dennes vedtægtsmæssige formål, jf. stk. 1, og midler må ikke uddeles fra foreningen til dennes medlemmer.
Godkendelse er tillige betinget af, at foreningens midler i tilfælde af opløsning anvendes i overensstemmelse med foreningens vedtægtsmæssige formål.
 § 2. Foreninger, jf. § 1, stk. 1, skal årligt indsende årsregnskab og årsberetning til Fiskeristyrelsen og skal løbende indberette alle væsentlige ændringer i foreningens sammensætning, formål og drift.
 Stk. 2. Fiskeristyrelsen kan anmode om yderligere relevant dokumentation samt om uddybende forklaringer og stille spørgsmål om foreningens virke og aktiviteter.
 § 3. Godkendelse, jf. § 1, stk. 1, udstedes til det ansøgte fartøj og er betinget af, at fartøjet ikke er over 15 meter og er godkendt af Fiskeristyrelsen til anvendelse til erhvervsmæssigt fiskeri, jf. § 1, i bekendtgørelse om registrering af fartøjer, der anvendes til erhvervsmæssigt fiskeri i saltvand.
 § 4. Vurderer Fiskeristyrelsen, at foreningen ikke længere opfylder betingelserne for at opretholde godkendelse, jf. § 1, stk. 2, bortfalder godkendelsen.
 Stk. 2. Før Fiskeristyrelsen træffer afgørelse om bortfald af godkendelse, jf. stk. 1, eller om helt eller delvist afslag efter § 1, stk. 2, sendes udkast til afgørelse til foreningen og foreningen gøres bekendt med dens adgang til aktindsigt og til at udtale sig i henhold til forvaltningsloven.
Straf § 5. Medmindre højere straf er forskyldt efter anden lovgivning, straffes med bøde den, der 1) undlader at meddele oplysninger af væsentlig betydning for godkendelse, jf. § 1, stk. 1, 2) undlader at udarbejde årsberetning og -regnskab samt indsende disse, jf. § 2, stk. 1, eller 3) undlader at give meddelelse om ændringer i foreningens formål og vedtægter, jf. § 2, stk. 1.
 Stk. 2. Der kan pålægges foreninger m.v. (juridiske personer) strafansvar efter reglerne i straffelovens 5. kapitel.
Ikrafttrædelse § 6. Bekendtgørelsen træder i kraft den 4. april 2019.
