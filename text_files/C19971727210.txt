Cirkulæreskrivelse om meddelelse om  

 spørgsmålet om tilbagebetaling af feriedagpenge i  

 tilfælde, hvor et medlem umiddelbart forud for ferien har modtaget  

 dagpenge med urette på grund af udlandsophold Kommentar m.v.:
 Direktoratet har truffet afgørelser i en  

 række sager, hvor omstændighederne har været  

 følgende:
- Medlemmet har anmodet om feriedagpenge for en given  

 periode, - medlemmet er rejst til udlandet før  

 ferieperiodens begyndelse, og - medlemmet har trods udlandsophold indsendt  

 "0-kort" til kassen op til ferieperioden og dermed fået  

 udbetalt dagpenge.
 I sådanne sager har direktoratet fundet, at ikke kun  

 dagpengene men også feriedagpengene har skullet tilbagebetales.  

 Direktoratet har herved lagt vægt på, at medlemmet ikke har haft  

 ret til de udbetalte dagpenge, og at medlemmet derfor ikke har opfyldt  

 betingelsen om, at man på ferietidspunktet skal være  

 dagpengeberettiget for at få udbetalt feriedagpenge.
Arbejdsmarkedets Ankenævn har imidlertid, jf.  

 nedenstående,ændret direktoratets afgørelser for så  

 vidt angår tilbagebetaling af feriedagpenge.
Ankenævnet har i  

 afgørelserne lagt vægt på, at medlemmet  

 efterfølgende har eller kunne have anmodet om at få flyttet  

 anmeldte ferie, således at ferien betragtes som påbegyndt  

 på udrejsedagen.
 Meddelelse om afgørelsen:
 95-436-267 (AMA 1996-1-3286):
 Københavns Politi meddelte den 5. september 1995  

 direktoratet, at medlemmet havde været udrejst fra Danmark i perioden  

 fra den 30. juni til den 14. august 1995.
 Medlemmet havde modtaget dagpenge fra den 30. juni til den  

 4. juli 1995, idet hun på dagpengekortet havde anført "0" timer.  

 I perioden fra den 5. juli til den 8. august 1995 (5 uger) var der udbetalt  

 feriedagpenge.
 Arbejdsmarkedets Ankenævn traf den 21. januar 1997  

 afgørelse om, at dagpengene for den 30. juni til den 4. juli 1995  

 skulle tilbagebetales, samt at medlemmet skulle gennemgå en effektiv  

 karantæne på 70 timer, da hun ved at udfylde dagpengekortet med  

 "0" timer på de pågældende dage ansås for at have  

 handlet svigagtigt over for kassen.
 For så vidt angår feriedagpengene, fandt  

 ankenævnet, at ferien kunne flyttes til påbegyndelse den 30. juni  

 1995, således at feriedagpengene var udbetalt med rette.
 Ankenævnet lagde hermed til grund, at feriedagpenge  

 kunne søges frem til den 31. maj 1996, og at medlemmet umiddelbart  

 efter sin hjemvenden til Danmark, anmodede kassen om at få ferien  

 flyttet til den 30. juni 1995.
 95-436-342 (AMA 1996-1-3621):
 Told og Skat, København, meddelte den 28. november  

 1995, at medlemmet havde været udrejst fra Danmark i perioden fra den  

 3. oktober til den 28. november 1995.
Medlemmet havde modtaget dagpenge fra den 3. oktober til  

 den 22. oktober 1995, idet hun på dagpengekortet havde anført  

 "0" timer.
I perioden fra den 23. oktober til den 21. november 1995 havde hun  

 modtaget feriedagpenge for 11 dage.
 Arbejdsmarkedets Ankenævn traf den 22. april 1997  

 afgørelse om, at dagpengene for den 3. oktober til den 22. oktober  

 1995 skulle tilbagebetales, samt at medlemmet skulle gennemgå en  

 effektiv karantæne på 320 timer, da hun ved at udfylde  

 dagpengekortet med "0" timer ansås for at have handlet svigagtigt over  

 for kassen.
 For så vidt angår feriedagpengene lagde  

 ankenævnet til grund, at medlemmet i sin klage af 18. april 1996 til  

 ankenævnet anmodede om at få flyttet ferien.
 Ankenævnet fandt således, at medlemmet efter  

 omstændighederne var berettiget til at flytte ferien til  

 påbegyndelse den 3. oktober 1995, hvorfor feriedagpengene måtte  

 anses for at være udbetalt med rette.
 95-436-212 (AMA 1996-1-3321):
 Københavns Politi meddelte den 12. juli 1995  

 direktoratet, at medlemmet blandt andet havde været udrejst fra Danmark  

 i perioden fra den 23. juni til den 29. juli 1994.
Medlemmet havde modtaget dagpenge den 23. og 24. juni  

 1994, idet han på dagpengekortet havde anført "0" timer.
I  

 perioden fra den 27. juni til den 29. juli 1994 (5 uger) var der udbetalt  

 feriedagpenge.
 Arbejdsmarkedets Ankenævn traf den 28. januar 1997  

 afgørelse om, at dagpengene for den 23. og 24. juni 1994 skulle  

 tilbagebetales, samt at medlemmet skulle gennemgå en effektiv  

 karantæne, da han ved at udfylde dagpengekortet med "0" timer  

 ansås for at have handlet svigagtigt over for kassen.
 For så vidt angår feriedagpengene, fandt  

 ankenævnet, at der efter omstændighederne ikke skulle ske  

 tilbagebetaling af disse, da medlemmet havde modtaget feriedagpengene i god  

 tro.
Ankenævnet lagde hermed vægt på, at  

 medlemmet - hvis sagen havde været rejst på et tidligere  

 tidspunkt (dvs. før den 31. maj 1995) - ville have haft mulighed for  

 at flytte ferien frem til den 23. juni 1994, og at afrejsen skete umiddelbart  

 forud for den anmeldte feries påbegyndelse.
Medlemmet skulle derfor  

 heller ikke idømmes nogen karantæne for dette forhold.
 95-436-330 (AMA 1996-1-4012):
 Københavns Politi meddelte den 5. september 1995  

 direktoratet, at medlemmet havde været udrejst fra Danmark i perioden  

 fra den 20. juli (kl. 10.45 ifølge flybillet) til den 1. november  

 1995.
Medlemmet havde modtaget dagpenge den 20. og 21. juli  

 1995, idet hun havde anført "0" på dagpengekortet.
I perioden  

 fra den 24. juli til den 25. august 1995 (5 uger) havde hun modtaget  

 feriedagpenge.
Arbejdsmarkedets Ankenævn traf den 21. juli 1997  

 afgørelse om, at medlemmet alene skulle tilbagebetale dagpenge for den  

 21. juli 1995, da man lagde vægt på medlemmets oplysning om, at  

 hun først var rejst den 20. juli 1995 efter normal arbejdstids  

 ophør, og derfor måtte anses for at have stået til  

 rådighed for arbejdsmarkedet denne dag.
Man fandt, at medlemmet skulle  

 ikendes en uagtsomhedskarantæne på 37 timer for at have opgivet  

 urigtige oplysninger på dagpengekortet.
For så vidt angår feriedagpengene fandt  

 ankenævnet, at medlemmet havde modtaget disse i god tro.
Hertil kom, at  

 hvis medlemmet var blevet orienteret om muligheden herfor, ville hun have  

 kunnet anmode om at få ferien flyttet.
Kravet om tilbagebetaling blev  

 derfor frafaldet.
