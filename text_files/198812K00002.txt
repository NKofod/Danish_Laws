Nr LSF 2 Forslag til Lov om Grønlands Fiskeriundersøgelsers overførsel til  

 Grønlands hjemmestyre Fremsat af statsministeren (Poul Schluter) den 5. oktober 1988 Vedtaget ved tredjebehandling den 8. december 1988 Lov nr. 847 af 21/12/1988 § 1. Grønlands hjemmestyre overtager Grønlands Fiskeriundersøgelsers virksomhed.
 § 2. Grønlands Fiskeriundersøgelser skal udføre forskning i de grønlandske  

 hav- og ferskvandsområder, herunder foretage løbende undersøgelser af  

 områdernes betydende levende ressourcer.
 Stk. 2. Grønlands Fiskeriundersøgelser skal offentliggøre resultaterne af  

 den forskning, der er nævnt i stk. 1.
 Stk. 3. Grønlands Fiskeriundersøgelser skal efter anmodning rådgive  

 rigsmyndighederne på grundlag af den forskning, som institutionen udfører.
 § 3. Grønlands hjemmestyre tilbyder de pr. 31. december 1988 ved Grønlands  

 Fiskeriundersøgelser tjenstgørende statstjenestemænd, der er ansat efter den  

 danske tjenestemandslov, ansættelse som tjenestemænd under hjemmestyret fra  

 1. januar 1989 at regne med løn- og pensionsvilkår, der svarer til de for de  

 pågældende tjenestemænd under ansættelsen i staten gældende.
 Stk. 2. Såfremt en tjenestemand tjenstgørende ved Grønlands  

 Fiskeriundersøgelser og ansat efter den danske tjenestemandslov ikke måtte  

 ønske at overgå til ansættelse under Grønlands hjemmestyre, opretholder den  

 pågældende sit ansættelsesforhold til staten og fortsætter sin tjeneste under  

 hjemmestyret.
 Stk. 3. Statstjenestemænd, der i henhold til stk. 2 opretholder deres  

 ansættelsesforhold til staten, har ikke krav på ventepenge, rådighedsløn  

 eller pension som følge af, at Grønlands Fiskeriundersøgelser overgår til  

 hjemmestyret.
 Stk. 4. De statstjenestemænd, der er nævnt i stk. 2, er pligtige at  

 underkaste sig de forandringer i deres tjenesteforretningers omfang og  

 beskaffenhed, som er en følge af opgaveomlægningen.
 Stk. 5. De statstjenestemænd, der er nævnt i stk. 2, kan indtil 1. januar  

 1994 søge overgang til ansættelse under Grønlands hjemmestyre på vilkår som  

 anført i stk. 1.
 Stk. 6. Staten udbetaler løn og pension m.v. til de statstjenestemænd, der  

 er nævnt i stk. 2.
 Stk. 7. Grønlands hjemmestyre refunderer fra 1. januar 1989 staten løn  

 m.v. for de statstjenestemænd, der er nævnt i stk. 2.
 Stk. 8. For de tjenestemænd, der ansættes under hjemmestyret efter stk. 1,  

 finder kapitel 7 a i lov om pension til statens tjenestemænd m.v. i Grønland  

 anvendelse for beregning og udredning af pension m.v.
 Stk. 9. Til dækning af statens pensionsbyrde for de tjenestemænd, der er  

 nævnt i stk. 1 og stk. 2, indbetaler hjemmestyret løbende pensionsbidrag.  

 Nærmere regler herom fastsættes af finansministeren efter forhandling med  

 Grønlands hjemmestyre.
 Stk. 10. Den endelige administrative afgørelse af tvivlsspørgsmål i  

 henhold til stk. 1-9 træffes af finansministeren efter forhandling med  

 statstjenestemændenes centralorganisationer og Grønlands hjemmestyre.
 § 4. Grønlands hjemmestyre kan ved landstingsforordning fastsætte nærmere  

 regler om Grønlands Fiskeriundersøgelsers organisation og virksomhed.
 § 5. Loven træder i kraft den 1. januar 1989.
Stk. 2. Grønlands hjemmestyre indtræder i de kontraktlige rettigheder og  

 forpligtelser, som ved lovens ikrafttræden tilkommer eller påhviler Grønlands  

 Fiskeriundersøgelser.
Staten hæfter dog fortsat for forpligtelser, der er  

 påtaget før den 1. januar 1989. Staten har regres mod hjemmestyret for  

 udgifter, der er afholdt som følge af denne hæftelse.
Oprindeligt fremsat forslag § 1. Grønlands hjemmestyre overtager Grønlands Fiskeriundersøgelsers virksomhed.
 § 2. Grønlands Fiskeriundersøgelser skal udføre forskning i de grønlandske  

 hav- og ferskvandsområder, herunder foretage løbende undersøgelser af  

 områdernes betydende levende ressourcer.
 Stk. 2. Grønlands Fiskeriundersøgelser skal offentliggøre resultaterne af  

 den forskning, der er nævnt i stk. 1.
 Stk. 3. Grønlands Fiskeriundersøgelser skal efter anmodning rådgive  

 rigsmyndighederne på grundlag af den forskning, som institutionen udfører.
 § 3. Grønlands hjemmestyre tilbyder de pr. 31. december 1988 ved Grønlands  

 Fiskeriundersøgelser tjenstgørende statstjenestemænd, der er ansat efter den  

 danske tjenestemandslov, ansættelse som tjenestemænd under hjemmestyret fra  

 1. januar 1989 at regne med løn- og pensionsvilkår, der svarer til de for de  

 pågældende tjenestemænd under ansættelsen i staten gældende.
 Stk. 2. Såfremt en tjenestemand tjenstgørende ved Grønlands  

 Fiskeriundersøgelser og ansat efter den danske tjenestemandslov ikke måtte  

 ønske at overgå til ansættelse under Grønlands hjemmestyre, opretholder den  

 pågældende sit ansættelsesforhold til staten og fortsætter sin tjeneste under  

 hjemmestyret.
 Stk. 3. Statstjenestemænd, der i henhold til stk. 2 opretholder deres  

 ansættelsesforhold til staten, har ikke krav på ventepenge, rådighedsløn  

 eller pension som følge af, at Grønlands Fiskeriundersøgelser overgår til  

 hjemmestyret.
 Stk. 4. De statstjenestemænd, der er nævnt i stk. 2, er pligtige at  

 underkaste sig de forandringer i deres tjenesteforretningers omfang og  

 beskaffenhed, som er en følge af opgaveomlægningen.
 Stk. 5. De statstjenestemænd, der er nævnt i stk. 2, kan indtil 1. januar  

 1994 søge overgang til ansættelse under Grønlands hjemmestyre på vilkår som  

 anført i stk. 1.
 Stk. 6. Staten udbetaler løn og pension m.v. til de statstjenestemænd, der  

 er nævnt i stk. 2.
 Stk. 7. Grønlands hjemmestyre refunderer fra 1. januar 1989 staten løn  

 m.v. for de statstjenestemænd, der er nævnt i stk. 2.
 Stk. 8. For de tjenestemænd, der ansættes under hjemmestyret efter stk. 1,  

 finder kapitel 7 a i lov om pension til statens tjenestemænd m.v. i Grønland  

 anvendelse for beregning og udredning af pension m.v.
 Stk. 9. Til dækning af statens pensionsbyrde for de tjenestemænd, der er  

 nævnt i stk. 1 og stk. 2, indbetaler hjemmestyret løbende pensionsbidrag.  

 Nærmere regler herom fastsættes af finansministeren efter forhandling med  

 Grønlands hjemmestyre.
 Stk. 10. Den endelige administrative afgørelse af tvivlsspørgsmål i  

 henhold til stk. 1-9 træffes af finansministeren efter forhandling med  

 statstjenestemændenes centralorganisationer og Grønlands hjemmestyre.
 § 4. Grønlands hjemmestyre kan ved landstingsforordning fastsætte nærmere  

 regler om Grønlands Fiskeriundersøgelsers organisation og virksomhed.
 § 5. Loven træder i kraft den 1. januar 1989.
Stk. 2. Grønlands hjemmestyre indtræder i de kontraktlige rettigheder og  

 forpligtelser, som ved lovens ikrafttræden tilkommer eller påhviler Grønlands  

 Fiskeriundersøgelser.
Staten hæfter dog fortsat for forpligtelser, der er  

 påtaget før den 1. januar 1989. Staten har regres mod hjemmestyret for  

 udgifter, der er afholdt som følge af denne hæftelse.
Bemærkninger til lovforslaget Almindelige bemærkninger Ifølge § 7 i lov nr. 577 af 29. november 1978 om Grønlands hjemmestyre kan  

 rigsmyndighederne efter forhandling og med tilslutning fra Grønlands  

 hjemmestyre ved lov bestemme, at sagsområder, der ikke er nævnt i bilaget til  

 loven, overgår til hjemmestyret efter reglerne i lovens § 4 (uden  

 statstilskud) eller efter reglerne i lovens § 5 (med statstilskud).  

 Afgørelsen af, hvilke sagsområder, der skal overgå til hjemmestyret, træffes  

 ud fra hensynet til rigsenheden og til, at hjemmestyret får en udstrakt  

 indflydelse på områder, der særligt berører grønlandske forhold.
 I overensstemmelse med hjemmestyrets ønske foreslås det i nærværende  

 lovforslag, at Grønlands Fiskeriundersøgelser med virkning fra 1. januar 1989  

 overføres til hjemmestyret som nævnt i bestemmelsen i hjemmestyrelovens § 5.
 I forbindelse med Grønlands Fiskeriundersøgelsers overførsel til  

 hjemmestyret søges ydet et statstilskud til hjemmestyret til varetagelse af  

 sagsområdet svarende til statens besparelse ved Fiskeriundersøgelsernes  

 overførsel, jf. det samtidig hermed fremsatte forslag til lov om tilskud til  

 Grønlands hjemmestyre og de grønlandske kommuner.
 Som det er sket ved tidligere overførsler af sagsområder til hjemmestyret,  

 vil de aktiver (bygninger, skibe m.v.), der har tilknytning til Grønlands  

 Fiskeriundersøgelser, blive søgt overført vederlagsfrit til hjemmestyret.
 Overførslen af Grønlands Fiskeriundersøgelser påregnes at medføre en  

 reduktion af det statslige administrative personale i Danmark og Grønland med  

 ca. 30 personer.
Bemærkninger til lovforslagets enkelte bestemmelser Til § 1 Det foreslås, at Grønlands hjemmestyre overtager Grønlands  

 Fiskeriundersøgelsers virksomhed.
Bestemmelsen medfører, at hjemmestyret  

 overtager den virksomhed, der ved lovens ikrafttræden udøves af Grønlands  

 Fiskeriundersøgelser, herunder den virksomhed der udføres som led i  

 internationale forskningsforpligtelser, som det påhviler riget at udføre som  

 medlem af internationale organisationer.
Der har hidtil været et nært samarbejde i såvel saglig som praktisk  

 henseende mellem Grønlands Fiskeriundersøgelser og Grønlands  

 Miljøundersøgelser, der er en institution under Energiministeriet.
Det  

 forudsættes, at Grønlands Miljøundersøgelser som hidtil skal have adgang til  

 mod vederlag at opnå bistand fra den i Grønlands Fiskeriundersøgelser værende  

 sagkundskab, og at de to institutioner med respekt af eventuelle  

 fortrolighedskrav skal have adgang til hinandens data.
Der forudsættes  

 indgået nærmere aftale herom mellem de to institutioner.
Aftalen forudsættes  

 også at regulere en eventuel fortsat fælles anvendelse af udstyr og  

 faciliteter m.v., herunder en passende varsling af et eventuelt ophør af et  

 sådant praktisk samarbejde.
Til § 2 Ved overførslen af Grønlands Fiskeriundersøgelser til hjemmestyret vil der  

 ikke længere være en statslig instans, som løbende udfører forskning i de  

 grønlandske hav- og ferskvandsområder, herunder varetager de  

 forskningsforpligtelser, som det i henhold til internationale aftaler  

 påhviler riget at udføre.
Det foreslås derfor i stk. 1, at der i forbindelse  

 med Grønlands Fiskeriundersøgelsers overførsel pålægges Grønlands  

 Fiskeriundersøgelser en pligt til at fortsætte sin hidtidige virksomhed med  

 hensyn til forskning i de grønlandske hav- og ferskvandsområder, herunder at  

 foretage løbende undersøgelser af de betydende fisk og havpattedyr i  

 områderne.
Bestemmelsen må ses i sammenhæng med bestemmelsen i lovforslagets § 4,  

 hvorefter det foreslås overladt til hjemmestyret at fastsætte nærmere regler  

 om Grønlands Fiskeriundersøgelsers virksomhed.
Som nævnt i bemærkningerne til  

 § 4 vil hjemmestyret skulle respektere forpligtelser, der følger af de af  

 rigsmyndighederne til enhver tid indgåede aftaler vedrørende hav- og  

 ferskvandsforskning i Grønland.
 Det forudsættes, at Grønlands Fiskeriundersøgelser mod betaling kan påtage  

 sig særlige forskningsopgaver for andre, herunder rigsmyndighederne.
 I overensstemmelse med hidtidig praksis foreslås det i stk. 2, at  

 Grønlands Fiskeriundersøgelser skal offentliggøre resultaterne af den  

 forskning, som institutionen udfører i de grønlandske hav- og  

 ferskvandsområder.
Overførslen af Grønlands Fiskeriundersøgelser til hjemmestyret indebærer  

 endvidere, at der ikke længere vil være en statslig instans, der har  

 indgående kendskab til de grønlandske farvandes levende ressourcer m.v.  

 Rigsmyndighederne vil således ikke fremover umiddelbart være i besiddelse af  

 den ekspertviden, som bl.a. er nødvendig i de internationale kommissioner,  

 som bl.a. beskæftiger sig med total tilladelig fangst af forskellige  

 fiskebestande og havpattedyr.
Det foreslås derfor i stk. 3, at Grønlands  

 Fiskeriundersøgelser efter anmodning skal rådgive rigsmyndighederne på  

 grundlag af den forskning, som institutionen udfører, således som det hidtil  

 har været praksis.
Til § 3 Det samlede antal besatte stillinger ved Grønlands Fiskeriundersøgelser  

 udgjorde pr. 1. april 1988 i alt 42, heraf i Grønland 18 overenskomstansatte  

 og andre ansatte, og i Danmark 2 tjenestemænd og 22 overenskomstansatte og  

 andre ansatte.
De ansatte har af Grønlands hjemmestyre fået tilbudt  

 ansættelse under hjemmestyret pr. 1. januar 1989 på løn- og  

 ansættelsesvilkår, der svarer til de for ansættelsen under staten gældende.
De tjenestemænd, der er ansat i Danmark efter dansk  

 tjenestemandslovgivning, har et ret snævert ansættelsesområde, typisk  

 Statsministeriet.
I overensstemmelse med gældende hovedaftale har der været  

 ført forhandlinger med tjenestemændenes centralorganisationer om de  

 tjenestemandsretlige spørgsmål i forbindelse med statstjenestemænds overgang  

 til ansættelse under Grønlands hjemmestyre pr. 1. januar 1989. Udgangspunktet  

 for disse forhandlinger har været, at tjenestemænd, der måtte vælge at overgå  

 til ansættelse under Grønlands hjemmestyre, skulle tilbydes ansættelse på  

 ikke-forringede løn-, ansættelses- og pensionsvilkår.
 For så vidt angår de statstjenestemænd, der ikke måtte ønske at modtage  

 tilbudet om tjenestemandsansættelse under hjemmestyret, har udgangspunktet i  

 lighed med principperne for tidligere opgaveomlægninger været, at de  

 pågældende - såfremt de kunne opnå ansættelse som tjenestemænd i  

 hjemmestyrets regie uden forringelse af deres hidtidige løn-, ansættelses- og  

 pensionsvilkår - ikke skal have mulighed for som følge af opgaveomlægningen  

 at kunne gøre noget juridisk holdbart krav gældende på ventepenge,  

 rådighedsløn eller pension.
 Ved Den kongelige grønlandske Handels og Grønlands tekniske Organisations  

 overførsel fra forvaltning under staten til forvaltning under Grønlands  

 hjemmestyre pr. henholdsvis 1. januar 1986 og 1. januar 1987 blev der ved lov  

 nr. 469 af 6. november 1985 for Grønland om forsyning, trafik, postbesørgelse  

 m.v., henholdsvis lov nr. 943 af 23. december 1986 for Grønland om el, vand,  

 varme, brandvæsen, havne, veje, telekommunikation m.v. fastsat regler,  

 hvorefter de statstjenestemænd, der i forbindelse med overførslen ikke  

 ønskede at modtage tilbudet om tjenestemandsansættelse under hjemmestyret,  

 bevarede deres ansættelsesforhold til staten samtidig med, at de forrettede  

 tjeneste ved de hidtidige arbejdsområder, som overførtes til hjemmestyret.
 Da de problemer, der knytter sig til statstjenestemænds overgang til  

 ansættelse under Grønlands hjemmestyre, er fælles for en række  

 opgaveoverførsler fra statsregie til andet offentligt regie, har  

 bestemmelserne og de dertil knyttede bemærkninger været forelagt  

 Finansministeriet, Administrations- og personaledepartementet.
 Personalet og de berørte lønmodtagerorganisationer er blevet orienteret om  

 den påtænkte overdragelse af Grønlands Fiskeriundersøgelser til Grønlands  

 hjemmestyre.
Ad stk. 1 Bestemmelsen i stk. 1. forudsætter, at statstjenestemænd tilbydes  

 ansættelse som tjenestemænd under Grønlands hjemmestyre med løn- og  

 pensionsvilkår, der svarer til de regler, der på dette område er gældende for  

 statens tjenestemænd i Danmark.
En tjenestemand i Danmark, der før opgaveomlægningen ikke havde  

 forflyttelsespligt til Grønland, vil ikke kunne pålægges en sådan efter  

 overgangen til ansættelse under Grønlands hjemmestyre.
Hvis en sådan  

 tjenestemand derimod senere søger og får en anden stilling under  

 hjemmestyret, vil en pligt til forflyttelse kunne være tilknyttet et sådant  

 stillingsskift, idet den pågældende i så fald ikke længere vil være omfattet  

 af bestemmelserne i nærværende lov.
Ad stk. 2 I bestemmelsen fastslås, at de statstjenestemænd, som herefter ikke måtte  

 ønske at modtage tilbudet om ansættelse som tjenestemænd under Grønlands  

 hjemmestyre, opretholder deres ansættelsesforhold til staten, og fortsætter  

 deres tjeneste under hjemmestyret.
De vil således fortsat oppebære løn og  

 pension efter den danske tjenestemandslovgivning m.v., ligesom de fortsat vil  

 være repræsenteret af de centralorganisationer, der har indgået en  

 hovedaftale med staten, jf.
Lønnings- og pensionsdepartementets  

 bekendtgørelse af 28. november 1969 af hovedaftale i henhold til lov nr. 291  

 af 18. juni 1969 om tjenestemænd i staten, folkeskolen og folkekirken.
Ad stk. 3 Bestemmelsen fastslår, at de statstjenestemænd, der ikke ønsker at modtage  

 tilbudet om ansættelse som tjenestemænd under Grønlands hjemmestyre, men  

 opretholder deres ansættelsesforhold til staten, ikke har krav på ventepenge,  

 rådighedsløn eller pension som følge af opgaveomlægningen.
Ad stk. 4 De statstjenestemænd, som ønsker at opretholde deres ansættelsesforhold  

 til staten, er efter reglerne i tjenestemandslovgivningen pligtige at tåle  

 forandringer i deres tjenesteforretningers omfang og beskaffenhed.
Ved mere  

 omfattende forvaltningsreformer, der gennemføres ved lov, er det efter de  

 gældende tjenestemandsretlige regler antaget, at statstjenestemændene er  

 pligtige at tåle endog meget indgående ændringer i deres stillinger.
Selv om  

 de pågældende statstjenestemænd allerede efter de gældende  

 tjenestemandsregler må anses for at være forpligtet til at underkaste sig  

 forandringer i deres tjenesteforretningers omfang og beskaffenhed, som er en  

 følge af opgaveomlægningen, har man dog fundet det hensigtsmæssigt i selve  

 lovteksten at indføje en bestemmelse herom for at tydeliggøre deres  

 retsstilling i denne henseende.
 En tjenestemand i Danmark, der før opgaveomlægningen ikke havde  

 forflyttelsespligt til Grønland, vil dog ikke kunne pålægges en sådan efter  

 opgaveomlægningen.
Ad stk. 5 De pågældende stillinger vil ved ledighed blive nedlagt som  

 statstjenestemandsstillinger.
Det er fundet hensigtsmæssigt at fastsætte, at  

 de pågældende statstjenestemænd indtil den 1. januar 1994 kan søge overgang  

 til ansættelse under Grønlands hjemmestyre på de vilkår, som er anført i stk.  

 1.
 Hvis en tjenestemand søger og får en anden stilling under hjemmestyret end  

 den, den pågældende beklædte pr. 31. december 1988, vil tjenestemanden ikke  

 være omfattet af bestemmelserne i nærværende lov.
Ad stk. 6 I bestemmelsen fastsættes, at staten udbetaler løn og pension m.v. til de  

 statstjenestemænd, som ikke måtte ønske at overgå til tjenestemandsansættelse  

 under Grønlands hjemmestyre, og som opretholder ansættelsesforholdet til  

 staten, jf. bestemmelsen i stk. 2.
Ad stk. 7 I bestemmelsen fastslås, at hjemmestyret refunderer staten udgifter til  

 løn, herunder eventuelle senere udgifter til ventepenge og rådighedsløn, for  

 de i stk. 2 nævnte tjenestemænd.
Ad stk. 8 og 9 Mellem staten, Grønlands hjemmestyre og de grønlandske kommuner er der,  

 jf. kapitel 7 a i lov om pension til statens tjenestemænd i Grønland, den 2.  

 juli 1982 indgået aftale om pension til tjenestemænd m.v. ansat under  

 hjemmestyret og de grønlandske kommuner m.v.
Ifølge aftalen vil pension til  

 disse tjenestemænd blive beregnet og udbetalt gennem Finansministeriet.
Til  

 gengæld for denne pensionsydelse indbetaler Grønlands hjemmestyre og de  

 grønlandske kommuner til staten et pensionsbidrag for den enkelte  

 tjenestemand.
Pensionsbidraget fastsættes som procentsatser af den  

 pensionsgivende løn.
Disse procentsatser fastsættes af finansministeren efter forhandling med  

 hjemmestyret og De grønlandske kommuners Landsforening.
Satserne kan  

 reguleres hvert 3. år.
Ifølge kapitel 7 a kan statsministeren træffe beslutning om, at staten  

 beregner og udreder den pension, der tilkommer bl.a. tjenestemænd ansat under  

 Grønlands hjemmestyre.
Denne kompetence overføres pr. 1. januar 1989 til  

 finansministeren.
Kapitel 7 a forudsættes efter forhandling mellem  

 finansministeren og Grønlands hjemmestyre anvendt for beregning og udredning  

 af den pension, der tilkommer tjenestemænd i Danmark, der pr. 1. januar 1989  

 eller senere modtager ansættelse under Grønlands hjemmestyre, jf. stk. 1 og  

 stk. 5, samt de tjenestemænd, der vælger at opretholde deres  

 ansættelsesforhold til staten, jf. stk. 2.
 Da de omhandlede tjenestemænd alle er ansat eller gør tjeneste under  

 Grønlands hjemmestyre, skal forhandlingerne efter kapitel 7 a, § 24 b, stk.  

 2, kun finde sted mellem finansministeren og Grønlands hjemmestyre.
 Aftalen af 2. juli 1982 forudsættes efter forhandling mellem  

 finansministeren og Grønlands hjemmestyre tilsvarende anvendt, idet det  

 forudsættes, at der tages særskilt stilling til procentsatsen for  

 hjemmestyrets tjenestemænd, der gør tjeneste i Danmark efter regler svarende  

 til den danske tjenestemandslovgivning.
 Udgift til den del af pensionerne, som er optjent under  

 tjenestemandsansættelse i Danmark indtil 1. januar 1989, afholdes af staten.
Ad stk. 10 Det er fundet hensigtsmæssigt i nærværende lov at optage en bestemmelse  

 om, at tvivlsspørgsmål i henhold til lovens § 3 afgøres af finansministeren  

 efter forhandling med statstjenestemændenes centralorganisationer og  

 Grønlands hjemmestyre.
Til § 4 Det foreslås, at det overlades til hjemmestyret at fastsætte nærmere  

 regler om Grønlands Fiskeriundersøgelsers organisation og virksomhed.
I overensstemmelse med bestemmelsen i hjemmestyrelovens § 10, stk. 1, vil  

 hjemmestyret skulle respektere forpligtelser, der følger af de af  

 rigsmyndighederne til enhver tid indgåede aftaler vedrørende hav- og  

 ferskvandsforskning i Grønland.
Det forudsættes, at sådanne aftaler forinden  

 indgåelsen forelægges hjemmestyret til udtalelse som nævnt i  

 hjemmestyrelovens § 13.
Til § 5 Bestemmelsen i stk. 2 indebærer, at hjemmestyret overtager de kontraktlige  

 rettigheder og forpligtelser, som ved lovens ikrafttræden tilkommer  

 henholdsvis påhviler Grønlands Fiskeriundersøgelser.
Om en medkontrahent kan frigøre sig fra en kontrakt på grund af denne  

 overgang afhænger af de almindelige formueretlige regler.
Bestemmelsen om, at  

 staten fortsat hæfter for opfyldelsen af de kontrakter, som Grønlands  

 Fiskeriundersøgelser tidligere har indgået, medfører dog, at en medkontrahent  

 i almindelighed ikke kan frigøre sig fra kontrakten.
Grønlands  

 Fiskeriundersøgelser vil iøvrigt ved indgåelse af fremtidige kontrakter -  

 således som det allerede er tilfældet for en række løbende kontrakters  

 vedkommende - søge at opnå medkontrahentens tilslutning til, at Grønlands  

 Fiskeriundersøgelsers forpligtelser overtages af hjemmestyret.
I det omfang,  

 medkontrahentens tilslutning hertil foreligger, bortfalder statens hæftelse.
