Bekendtgørelse om opgørelse og afregning af nedsættelse af statstilskuddet til kommunerne i 2012 ved overskridelse af det aftalte udgiftsniveau for 2011 I medfør af § 6 i lov nr. 454 af 18. maj 2011 om nedsættelse af statstilskuddet til kommunerne i 2012 ved overskridelse af det aftalte udgiftsniveau for 2011, fastsættes:
Opgørelse af nedsættelsen af statstilskuddet til kommunerne i 2012 § 1. Den samlede nedsættelse af statstilskuddet til kommunerne i 2012, efter § 2 i lov om nedsættelse af statstilskuddet til kommunerne i 2012 ved overskridelse af det aftalte udgiftsniveau for 2011, opgøres som det beløb hvormed kommunernes samlede serviceudgifter i det revisionspåtegnede regnskab for 2011, som opgjort i § 4, stk. 1, overstiger en fastsat ramme for kommunernes serviceudgifter for 2011.
 Stk. 2. Den fastsatte ramme for kommunernes serviceudgifter for 2011, jf. stk. 1, er summen af følgende beløb:
 1) Det aftalte niveau for serviceudgifterne for 2011 på 223.950,4 mio. kr. opgjort eksklusive det i aftalen forudsatte niveau for kommunernes aktivitetsbestemte medfinansiering af sundhedsvæsenet samt eksklusive det i aftalen forudsatte niveau for kommunernes indtægter fra den centrale refusionsordning på det specialiserede socialområde.
 2) En korrektion for opgaveændringer i medfør af DUT på i alt 22,4 mio. kr.
 3) En korrektion for ændrede pris- og lønforudsætninger vedrørende 2011 på i alt 217,4 mio. kr.
Fordeling af nedsættelsen af statstilskuddet til kommunerne i 2012 § 2. 40 pct. af nedsættelsen opgjort efter § 1 fordeles mellem alle kommuner efter det indbyggertal, der anvendes ved fordeling af midtvejsreguleringen af statstilskuddet til kommunerne i 2011.
 § 3. 60 pct. af nedsættelsen opgjort efter § 1 fordeles mellem de kommuner, hvis serviceudgifter i det revisionspåtegnede regnskab for 2011 overstiger kommunens serviceudgifter i det vedtagne budget for 2011, jf. § 4.
 Stk. 2. Den enkelte kommunes andel af nedsættelsen efter stk. 1 opgøres som forholdet mellem:
1) forskellen mellem den enkelte kommunes serviceudgifter i det revisionspåtegnede regnskab for 2011 og den enkelte kommunes serviceudgifter i budgettet for 2011, jf. § 4, og 2) forskellen mellem summen af kommuners serviceudgifter, der er omfattet af stk. 1, i det revisionspåtegnede regnskab for 2011 og summen af kommuners serviceudgifter, der er omfattet af stk. 1, i budgettet for 2011, jf. § 4.
Opgørelse af kommunernes serviceudgifter for 2011 § 4. Kommunernes serviceudgifter for 2011 opgøres ud fra det kommunale budget- og regnskabssystem som nettodriftsudgifter inklusive statsrefusion (dranst 1 og 2) på hovedkonto 0, 2, 3, 4, 5 og 6 i den kommunale kontoplan fratrukket følgende beløb:
1) nettodriftsudgifterne inklusive statsrefusion (dranst 1 og 2) på funktionerne 3.30.45, 3.38.77, 5.46.60, 5.46.61, 5.46.65, 5.48.67, 5.48.68, 5.48.69, 5.48.70, 5.57.71, 5. 57.72, 5.57.73, 5.57.74, 5.57.75, 5.57.76, 5.57.77, 5.57.78, 5.58.80 (undtagen dranst 1, gruppering 004 og 005), 5.58.81, 5.68.90, 5.68.91, 5.68.97, 5.68.98, 2) nettodriftsudgifterne (dranst 1) på funktion 6.52.72 gruppering 001 og 002, 3) nettodriftsudgifterne (dranst 1) på funktion 4.62.81, 4) statsrefusion (dranst 2) gruppering 001 på funktionerne 5.25.17, 5.28.20, 5.28.21, 5.28.23, 5.28.24, 5.32.32, 5.32.33, 5.32.34, 5.32.35, 5.35.40, 5.38.42, 5.38.45, 5.38.50, 5.38.52, 5.38.53, 5.38.58 og 5.38.59.
 Stk. 2. Økonomi- og indenrigsministeren kan i særlige tilfælde foretage korrektioner af opgørelsen af serviceudgifterne efter stk. 1, såfremt der konstateres fejl i opgørelsen af disse.
 Stk. 3. Kommunernes serviceudgifter i de vedtagne budgetter for 2011 korrigeres med følgende beløb:
 1) En korrektion for ændrede pris- og lønforudsætninger vedrørende 2011 på i alt 217,4 mio. kr.
 2) En korrektion for opgaveændringer i medfør af DUT på i alt 22,4 mio. kr.
 Stk. 4. Korrektionen efter stk. 3, nr. 1, fordeles på kommunerne i forhold til de budgetterede serviceudgifter for 2011, jf. § 4. Korrektionen efter stk. 3, nr. 2, fordeles på kommunerne efter det indbyggertal, der anvendes ved fordeling af midtvejsreguleringen af statstilskuddet til kommunerne i 2011.
Udarbejdelse af særlige redegørelser for revisionens gennemgang af regnskab 2011 § 5. Umiddelbart efter revisionens afgivelse af beretning om revision af årsregnskabet for 2011 til kommunalbestyrelsen og senest den 1. september 2012 skal kommunen indsende en skriftlig redegørelse til Økonomi- og Indenrigsministeriet for indholdet af revisionens bemærkninger til regnskabet.
 Stk. 2. Af kommunens redegørelse efter stk. 1 skal det tydeligt fremgå, om revisionen har givet bemærkninger til regnskabet for 2011, som har betydning for opgørelsen af kommunens serviceudgifter.
Ikrafttræden § 6. Bekendtgørelsen træder i kraft den 15. januar 2012.
