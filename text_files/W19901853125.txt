Forhøjelser foretaget med beløb, svarende til konstaterede negative  

 kassebeholdninger, måtte anses for skønsmæssige forhøjelser, idet en negativ  

 kassebeholdning i et kasseregnskab ikke kunne anses for udtryk for, at  

 beløbet havde været til stede.
Forhøjelsen for det første af tre år bortfaldt  

 herefter som følge af bestemmelsen i den tidligere skattestyrelseslovs § 15,  

 stk. 5, medens forhøjelserne for de to følgende år bortfaldt som følge af, at  

 forhøjelsernes størrelse ikke kunne anses for at være en følge af et skøn  

 over klagerens privatforbrug.
Købmand A klagede for indkomstårene 1985, 1986 og 1987 over, at de  

 stedlige skattemyndigheder havde forhøjet hans selvangivne indkomst med  

 henholdsvis 10.124 kr., 4.266 kr. og 616 kr., idet konstaterede negative  

 kassebeholdninger var anset for udeholdt omsætning.
Samtidig klagede han  

 over, at han var pålagt tillæg i henhold til skattekontrolloven.
Det var oplyst, at klageren drev en købmandsforretning, og at de stedlige  

 skattemyndigheder under en gennemgang af hans regnskabsmateriale havde  

 konstateret de nævnte negative kassebeholdninger.
Disse var tillagt  

 indkomstansættelserne, og var de eneste forhøjelser, der var foretaget som  

 følge af mangler ved regnskabsføringen.
De nævnte indkomstforhøjelser var af de stedlige skattemyndigheder  

 begrundet med, at det af klagerens kasseregnskab fremgik, at der var  

 foretaget optælling af kassebeholdningerne.
Det var herved fastslået, at  

 kassen havde indeholdt beløb, der svarede til de negative beholdninger.  

 Skattemyndighederne gjorde i forbindelse hermed gældende, at der var tale om  

 konkrete forhøjelser med nøjagtigt konstaterede beløb.
Klageren påstod over for Landsskatteretten de ansatte indkomster nedsat  

 med disse tillæg og skattekontrollovstillæggene ophævet.
Hans revisor gjorde  

 gældende, at forhøjelserne, der var en følge af regnskabets uegnethed som  

 ansættelsesgrundlag, måtte anses for at være skønsmæssige forhøjelser.  

 Forhøjelsen af indkomsten for 1985, der var foretaget senere end 3 år efter  

 udløbet af dette indkomstår, var ugyldig som følge af bestemmelsen i § 15,  

 stk. 5, i den dengang gældende skattestyrelseslov, medens forhøjelserne af  

 indkomsterne for 1986 og 1987 ikke var en følge af en vurdering af klagerens  

 privatforbrug.
I overensstemmelse hermed gjorde revisoren endvidere gældende,  

 at der herefter ikke var tilstrækkeligt grundlag for at pålægge  

 kontrollovstillæg, da indkomsten for 1985 ikke kunne forhøjes skønsmæssigt,  

 og da de konstaterede mangler i klagerens regnskab i de følgende to  

 indkomstår ikke havde været så væsentlige, at det havde været nødvendigt at  

 foretage en taksation i medfør af skattekontrollovens § 2, stk. 2.
Efter Landsskatterettens opfattelse kunne negativ kassebeholdning i et  

 kasseregnskab ikke anses for udtryk for, at et tilsvarende beløb havde været  

 til stede i kassen, og forhøjelserne med konstaterede negative beholdninger  

 kunne derfor ikke anses for at være forhøjelser med dokumenterede konkrete og  

 nøjagtige beløb.
Retten måtte derfor være enig med klagerens revisor i, at  

 forhøjelserne måtte anses for at være skønsmæssige, hvorfor forhøjelsen for  

 1985 bortfaldt som ugyldig.
Forhøjelserne for 1986 og 1987 kunne på grund af  

 beløbenes størrelse ikke anses for at være en følge af skøn over klagerens  

 privatforbrug, hvorfor også disse forhøjelser bortfaldt.
Som følge heraf  

 bortfaldt også skattekontrollovstillæggene.
 LV 1989, L 2.7. og T 2.3.
