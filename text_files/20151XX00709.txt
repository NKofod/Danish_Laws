Skriftlig fremsættelse (27. april 2016) Beskæftigelsesministeren (Jørn Neergaard Larsen):
 Herved tillader jeg mig for Folketinget at fremsætte:
Forslag til lov om ændring af lov om sygedagpenge, lov om aktiv socialpolitik, lov om organisering og understøttelse af beskæftigelsesindsatsen m.v., lov om social pension og lov om en aktiv beskæftigelsesindsats (Forlængelse af forsøg med ret til at afvise lægebehandling uden ydelsesmæssige konsekvenser m.v.) (Lovforslag nr.
L 182) Der er tale om en forlængelse af en allerede eksisterende ordning, hvor sygemeldte kan sige nej til lægebehandling, uden at dette har konsekvenser for deres ret sygedagpenge eller ressourceforløbsydelse eller for kommunens vurdering af, om der er grundlag for at bevilge fleksjob eller tilkendte førtidspension.
 Ordningen blev indført som et toårigt forsøg i forbindelse med forlig af 18. december 2013 om en reform af sygedagpengesystemet - økonomisk sikkerhed for sygemeldte samt en bedre og tidligere opfølgningsindsats (Sygedagpengereformen).
 Intentionen med ordningen var at sikre, at en borger ikke skal føle sig tvunget til at tage imod en behandling, som vedkommende er utryg ved, samtidig med at det i sådanne tilfælde vil blive afdækket, om der er andre behandlingsmuligheder.
 Forsøgsperioden udløber den 1. juli 2016. Der er foretaget en evaluering af forsøgsperioden fra ikrafttrædelsestidspunktet den 1. juli 2014 til den 1. november 2015.
Evalueringen har vist, at ordningen anvendes i begrænset omfang.
I den undersøgte periode er det samlede antal sager på landsplan estimeret til at udgøre 150-200 sager.
 På denne baggrund har forligspartierne bag sygedagpengereformen aftalt, at ordningen forlænges og forenkles således, at det i en 3-årig forsøgsperiode alene er sundhedskoordinatoren  fremfor hele klinisk funktion - der bliver inddraget, når en borger ikke ønsker en given behandling.
 Ordningen foreslås forlænget fra den 1. juli 2016 til og med den 30. juni 2019, så den forenklede model, hvor det alene er sundhedskoordinatoren, der bliver inddraget, når en borger ikke ønsker en given behandling, kan afprøves inden der tages stilling til, om ordningen skal gøres permanent.
Lovforslaget indeholder endvidere forslag om mulighed for omberegning af sygedagpengesatsen i den situation, hvor en lønmodtager indbetaler ekstra bidrag på en arbejdsgiveradministreret pensionsordning.
Lovforslaget indeholder endeligt forslag om en sproglig tilpasning af lov om aktiv socialpolitik, så det klart fremgår, at der kan udbetales ressourceforløbsydelse under jobafklaringsforløb i perioden fra en person efter sygedagpengelovens bestemmelser har ret til at overgå til et jobafklaringsforløb, og frem til at kommunen træffer afgørelse om, at personen har denne ret.
Endvidere foreslås præciseret, at fristen på 4 uger for, at sagen skal forelægges rehabiliteringsteamet, i denne situation regnes fra det tidspunkt, hvor kommunen har vurderet, at personen skal i et jobafklaringsforløb.
 Idet jeg i øvrigt henviser til lovforslaget og bemærkningerne hertil, skal jeg anbefale lovforslaget til Folketingets velvillige behandling.
