Nr BSF 35 Forslag til folketingsbeslutning om kontrol med forsvarets og politiets  

 efterretningstjenester Fremsat af Holger K.
Nielsen (SF) Margrete Auken (SF) Anne Baastrup (SF)  

 Pernille Frahm (SF) Aage Frandsen (SF) Jes Lunde (SF) den 22. april 1998 Folketinget pålægger regeringen at fremsætte lovforslag, der ændrer loven  

 om etablering af et udvalg om forsvarets og politiets efterretningstjenester  

 med det formål, at udvalget vedrørende efterretningstjenesterne udstyres med  

 følgende beføjelser:
 1. Mulighed for at blive direkte udfarende med henblik på at sikre, at der  

 ikke sker lovbrud i forbindelse med tjenesternes arbejde, herunder mulighed  

 for at behandle klager fra enkelte borgere, som finder, at deres rettigheder  

 er blevet krænket.
 2. Adgang til på eget initiativ at foretage et løbende eftersyn af  

 tjenesternes virksomhed og ret til ubegrænset indsigt i - og adgang til -  

 arkiver, registre, lokaler, installationer og anlæg af enhver art, som  

 tilhører eller benyttes af tjenesterne eller en af tjenesterne benyttet  

 entreprenør.
3. Ret til og mulighed for at kunne foretage afhøring af alle nuværende og  

 tidligere ansatte med relation til tjenesternes aktivitet.
En sådan afhøring  

 skal - i lighed med udvalgets øvrige arbejde - fortsat foregå fortroligt.
 4. Kompetence til at rejse sager om dommerkendelser, som den enkelte ikke  

 har kendskab til.
5. Kompetence til, såfremt udvalget får kendskab til lovbrud, at rejse  

 sagen som straffesag (evt. for lukkede døre) eller som tjenestemandssag efter  

 sædvanlige retsregler, uden at der sker særlige begrænsninger med henvisning  

 til rigets sikkerhed e.l.
En sådan sag skal kunne føres af en af tjenesterne  

 uafhængig instans.
 Endvidere forpligtes efterretningstjenesterne til at afgive en grundig  

 årlig beretning med det formål at sikre en skærpet offentlig indsigt i  

 efterretningstjenesternes arbejde.
Bemærkninger til forslaget Almindelige bemærkninger Ifølge justitsministerens bestemmelse om Politiets Efterretningstjenestes  

 (PET) virksomhed er hovedopgaven:
 »at overvåge, forebygge og modvirke foretagender og handlinger, som  

 må antages at rumme en fare for Rigets selvstændighed og sikkerhed og den  

 lovlige samfundsorden, herunder i første række de i Straffelovens kapitler 12  

 og 13 omhandlede forbrydelser«.
Det kan aldrig udelukkes, at der vil være enkeltpersoner eller  

 organisationer, som benytter sig af terroristiske virkemidler.
Det må derfor  

 være en naturlig del af politiets arbejde at forsøge at forhindre sådanne  

 handlinger.
Det er på den baggrund forslagsstillernes opfattelse, at der i  

 Danmark skal være en efterretningstjeneste.
 Det er samtidig forslagsstillernes opfattelse, at der må være demokratisk  

 indsigt og kontrol med det arbejde, som udføres af efterretningstjenesterne.  

 Kun derved kan man imødegå mistanker om, at tjenesterne overvåger de forkerte  

 eller handler ulovligt.
I 1988 vedtog Folketinget en lov, hvor man nedsatte et folketingsudvalg,  

 som skulle overvåge efterretningstjenesternes virksomhed (lov om etablering  

 af udvalg om forsvarets og politiets efterretningstjenester, Lov nr. 378 af  

 6. juli 1988). Folketingsudvalget har dog fået begrænset sin opgave til alene  

 at modtage efterretninger fra regeringen om retningslinjer og enkelte  

 konkrete aktiviteter.
Allerede i forbindelse med behandlingen af det nævnte  

 lovforslag blev det fremført, at det måtte være passende at se på  

 lovgrundlaget, når udvalget havde fået mulighed for at virke et stykke tid.
Siden 1988 er den kolde krig endeligt afsluttet.
De modsætninger, som  

 tidligere var bestemmende for bl.a. efterretningstjenesternes arbejde, er  

 radikalt forandrede.
Det gælder såvel i forhold til evt. militære fjender som  

 de aktiviteter, der finder sted i Danmark.
Hertil kommer, at der i tre andre lande (Norge, Holland og Schweiz) har  

 været gennemført omfattende undersøgelser af de hemmelige tjenesters  

 aktiviteter.
Resultatet af disse undersøgelser har i alle tre lande været, at  

 det har vist sig, at de hemmelige tjenester har begået omfattende lovbrud i  

 deres arbejde.
 I marts 1998 bragte TV 2 i programmet »Fak2eren« to reportager  

 om PETs arbejde, som afslørede såvel registreringer af almindelig politisk  

 aktivitet som andre former for ulovligheder.
Det er forslagsstillernes opfattelse, at der til hver en tid må være en  

 demokratisk indsigt og mulighed for kontrol med efterretningstjenesternes  

 arbejde.
Denne grundindstilling er tidligere blevet imødegået med argumenter  

 om, at det ville forhindre tjenesternes arbejde, og at de demokratiske  

 principper måtte spille en underordnet rolle i forhold til de  

 sikkerhedsmæssige overvejelser, når der var en aktuel risiko for krise og  

 krig.
Men i lyset af den forandrede sikkerhedspolitiske situation, hvor der  

 ikke findes nogen aktuel sikkerhedspolitisk trussel mod Danmark, må det være  

 muligt at sikre grundlæggende demokratiske principper for tjenesternes  

 arbejde.
 Hertil kommer, at den teknologiske udvikling både har gjort det enklere at  

 overvåge og registrere enkelte borgere og at bearbejde og sprede disse  

 informationer.
Tilsammen betyder disse forhold, at der er grund til at overveje  

 tjenesternes arbejde og herunder den kontrol, som finder sted.
Dette skal  

 blandt andet ske for at sikre, at deres aktiviteter er relevante i en ny  

 politisk, sikkerhedspolitisk og teknologisk situation.
Bemærkninger til forslagets enkelte dele ad 1 I 1988 vedtog Folketinget en lov, hvor man nedsatte et folketingsudvalg,  

 som skulle have indseende i efterretningstjenesternes virksomhed.
Denne  

 indsigt sker i kraft af, at regeringen underretter udvalget om indholdet af  

 de retningslinjer, der er gældende for efterretningstjenesternes virksomhed  

 og om væsentlige omstændigheder af sikkerhedsmæssig karakter eller vedrørende  

 udenrigspolitiske spørgsmål, som er af betydning for  

 efterretningstjenesternes virksomhed.
Udvalget har ikke indflydelse på eller  

 indseende i den bevillingsmæssige kontrol med efterretningstjenesterne.
I daglig tale omtales udvalget som »kontroludvalget«.
Det er  

 indlysende, at det navn er helt misvisende på baggrund af det eksisterende  

 lovgrundlag.
Det er ganske enkelt ikke muligt for udvalget at kontrollere ret  

 meget.
 Det er vanskeligt at se, hvad der skulle være til hinder for, at man i et  

 demokrati har en reel demokratisk indsigt og kontrol med  

 efterretningstjenesternes arbejde, sådan som det har været muligt at  

 gennemføre det i Norge.
Det har været fremført som argument imod en reel kontrolfunktion for  

 udvalgets arbejde, at udvalget på den måde ville blive ansvarligt for  

 efterretningstjenesternes arbejde, og at dette ville skabe uklarhed om  

 grænsen mellem den lovgivende og den udøvende magt.
Over for denne  

 betragtning står behovet for en reel demokratisk kontrol.
Det er ikke  

 acceptabelt, at denne kontrol alene skal ske i tjenesternes eget regi.  

 Alternativet er derfor kontrol i et andet regi.
Det arbejde, som  

 efterretningstjenesterne udfører, kræver ofte en høj grad af fortrolighed.  

 Det er vanskeligt at se, hvor der bedre kan sikres en acceptabel balance  

 mellem fortrolighed og demokratisk kontrol end i udvalg nedsat af Folketinget  

 blandt Folketingets medlemmer.
 De konkrete beslutninger om, af hvem og hvad samt hvordan der skal ske  

 overvågning, vil stadig alene finde sted i tjenesternes regi og på  

 tjenesternes ansvar.
I kraft af de fortrolighedsbestemmelser, som gøres gældende i lov om  

 aktindsigt, er det i praksis umuligt for enkelte borgere at klage over den  

 overvågning, som de mener at måtte være udsat for.
Der er derfor også en  

 opgave her for et folketingsnedsat udvalg.
ad 2 Det gælder helt generelt for al form for kontrol, at den ikke alene kan  

 basere sig på de indberetninger og oplysninger, som gives af dem, som skal  

 kontrolleres.
Hvis kontrolindsatsen skal være reel, må den forudsætte en  

 løbende kontrol på udvalgets eget initiativ.
Og den må forudsætte direkte  

 adgang til uanmeldt indsigt i arkiver, registre, lokaler, installationer og  

 anlæg af enhver art, som tilhører eller benyttes af tjenesterne.
Da  

 efterretningsvæsnerne fra tid til anden benytter sig af andre eller  

 forudsætter adgang eksempelvis til teleselskabernes anlæg, må kontrollen  

 desuden udvides til at omfatte de af tjenesterne benyttede entreprenører.
ad 3 Det har vist sig ved de forskellige kommissioner og lignende, at det er  

 umuligt eller i det mindste uhyre vanskeligt at skabe overblik over de  

 aktiviteter, som har fundet sted, blandt andet fordi de ofte er ganske  

 komplekse.
Dette gør sig naturligvis også gældende for de forhold, som  

 politiets og forsvarets efterretningstjenester undersøger, bl.a. fordi de  

 personer eller organisationer, som PET og FET efterforsker, tilstræber, at  

 deres aktiviteter er vanskelige at gennemskue.
For at Folketingets  

 kontroludvalg får en reel mulighed for at skabe sig overblik, skal det derfor  

 have mulighed for at kunne foretage afhøring af alle nuværende og tidligere  

 ansatte med relation til tjenesternes aktivitet.
En sådan afhøring skal - i  

 lighed med udvalgets øvrige arbejde - fortsat foregå fortroligt.
ad 4 For at kunne gennemføre aflytning kræves der en dommerkendelse.
Denne  

 gives uden de impliceredes kendskab.
Det såkaldte Wamberg-udvalg har til  

 opgave at kontrollere efterretningstjenesterne på dette punkt.
Men det vil  

 være naturligt at give Folketingets kontroludvalg kompetence til at rejse  

 sager om sådanne retlige kendelser, som den enkelte ikke har kendskab til.
ad 5 Et af formålene med styrkede kontrolmuligheder og en styrket  

 kontrolindsats fra Folketingets side er at reducere risikoen for, at der i  

 tjenesternes regi sker lovbrud eller tjenestesvigt.
Men skulle  

 kontroludvalget alligevel få oplysninger, som giver begrundet mistanke om, at  

 der har fundet lovbrud eller tjenestesvigt sted, skal det være muligt for  

 udvalget at kræve sagen rejst efter sædvanlige procesretlige regler.
En sådan  

 sag skal kunne føres af en af tjenesterne uafhængig instans.
Det skal være  

 muligt at gennemføre sådanne retssager som lukkede retssager.
Det skal ikke  

 være muligt, eksempelvis under henvisning til rigets sikkerhed, at omgå  

 sædvanlige vidnebestemmelser.
 Såfremt der i forbindelse med en undersøgelse fremkommer informationer,  

 som giver begrundet mistanke om, at der er sket lovbrud, skal den gruppe, som  

 forestår undersøgelsen, kunne kræve sagen rejst som straffesag (evt. for  

 lukkede døre) efter sædvanlige strafprocessuelle regler.
Årlig beretning Efter forslagsstillernes opfattelse bør der ske en årlig offentlig  

 afrapportering af tjenesternes arbejde efter tysk forbillede.
Ud over at det  

 er rimeligt, at offentligheden får kendskab til tjenesternes arbejde på det  

 generelle plan, giver det også mulighed for, at offentlighedens reaktioner  

 kan føre til, at tjenesterne arbejder mere hensigtsmæssigt; eksempelvis fordi  

 opmærksomheden kan henledes mod grupper eller personer, som tjenesterne ikke  

 selv har anset for interessante.
 Det er forslagsstillernes opfattelse, at indberetningerne skal indeholde:
- en gennemgang af de aktuelle trusselsbilleder, som tjenesterne arbejder  

 ud fra i lighed med de analyser, som offentliggøres fra de tyske  

 efterretningstjenester, - en beskrivelse af de væsentligste begivenheder med virkning for  

 tjenesternes arbejde i løbet af året, - hovedtræk i samarbejde med inden- og udenlandske myndigheder, herunder  

 andre efterretningstjenester, - efterretningstjenesternes generelle retningslinjer for deltagelse i den  

 internationale terroristbekæmpelse, - en beskrivelse af efterretningstjenesternes generelle virksomhed i  

 forbindelse med flygtninge og udlændinge bosiddende i Danmark, - de generelle retningslinjer for overvågning og registrering af danske  

 statsborgere, - de generelle retningslinjer for overvågning og registrering af danske og  

 udenlandske organisationer og foreninger, - oplysninger om, hvilke organisationer tjenesterne finder udgør en fare  

 for rigets selvstændighed og sikkerhed og den lovlige samfundsorden, - et statistisk afsnit, som belyser antallet af registre i  

 efterretningstjenesterne, disses art, antallet af registrerede personer og  

 organisationer, antallet af nyoptagelser og sletninger, antallet af  

 dommerkendelser for indgreb foretaget efter grundlovens § 72 opgjort efter  

 indgrebets art samt antallet af tiltalerejsninger og domfældelser, - oplysning om, hvor mange personer tjenesterne beskæftiger, og hvilke  

 økonomiske rammer tjenesterne har haft til rådighed, - oplysninger om efterretningstjenesternes interne og eksterne  

 publikationsvirksomhed med angivelse af artikelindeks.
Skriftlig fremsættelse Holger K.
Nielsen (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om kontrol med forsvarets og  

 politiets efterretningstjenester.
(Beslutningsforslag nr.
B 35).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
