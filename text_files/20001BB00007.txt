Fremsat den 4. oktober 2000 af  

 arbejdsministeren (Ove Hygum) Forslag til folketingsbeslutning om Danmarks ratifikation af ændring af Den  

 Internationale Arbejdsorganisations statut Folketinget udtaler sin tilslutning til, at den af Den  

 Internationale Arbejdskonference den 20. juni 1997 vedtagne beslutning om  

 ændring af Den Internationale Arbejdsorganisations statut ratificeres  

 med virkning for Kongeriget Danmark.
Bemærkninger til forslaget til  

 folketingsbeslutning 1. Baggrund På Den 85. Internationale Arbejdskonference i  

 Genève i 1997 vedtoges det som bilag aftrykte instrument  

 vedrørende ændring af Den Internationale Arbejdsorganisations  

 statut.
 ILO - Den internationale Arbejdsorganisation - har siden  

 sin grundlæggelse i 1919, som led i fredsaftalen efter verdenskrigen,  

 været den internationale organisation, der har fastlagt internationale  

 standarder for arbejdsmarkedet.
Denne fastsættelse af standarder sker gennem  

 vedtagelse af konventioner og henstillinger på de årlige  

 arbejdskonferencer.
Indtil dato er der vedtaget 183 konventioner og 191  

 henstillinger.
 En konvention er for de medlemslande, der ratificerer den,  

 en folkeretlig forpligtigelse til at træffe de fornødne  

 foranstaltninger i overensstemmelse med konventionens indhold, mens en  

 henstilling ikke er folkeretlig forpligtende, men blot danner grundlag for  

 retningslinier for udformning af politikker, lovgivning og praksis.
 Bestemmelserne vedrørende behandling og vedtagelse  

 af en konvention samt opsigelse af ratificerede konventioner fremgår  

 detailleret af ILO s statut, mens statuten ikke indeholder bestemmelser om,  

 hvorledes en allerede vedtaget konvention kan ophæves af ILO.
Dette sidste spørgsmål blev behandlet  

 på ILO s konference i 1997, hvor der blev vedtaget en beslutning om at  

 ændre statuten, således at vedtagne konventioner kan  

 ophæves.
Med hensyn til ophævelse af henstillinger er det ikke  

 nødvendigt at ændre ILO's statut, idet henstillinger som  

 anført ovenfor ikke er folkeretligt forpligtende for  

 medlemslandene.
 For at beslutningen om at ændre statuten kan  

 træde i kraft skal ILO s medlemslande ratificere eller acceptere den  

 vedtagne beslutning.
ILO s statut daterer sig tilbage til 1919, hvor  

 organisationen blev grundlagt.
Danmark tilsluttede sig ILO allerede fra  

 starten og ratificerede ILO s oprindelige statut i 1919. Siden da er statuten  

 blevet ændret 5 gange, i 1922, 1946, 1953, 1962 og 1972.
En ændring af statuten kan træde i kraft,  

 når en beslutning herom har været vedtaget på en  

 arbejdskonference med mindst 2/3 af de tilstedeværende delegerede, og  

 derefter ratificeret eller accepteret af mindst 2/3 af organisationens  

 medlemslande.
ILO har i dag 175 medlemslande, og ca. 70 lande - herunder  

 Sverige, Norge og Finland - har indtil videre ratificeret eller accepteret  

 det på den 85. internationale arbejdskonference den 19. juni 1997  

 vedtagne instrument vedrørende ændring af statuten.
 De hidtidige ændringer af ILO s statut er - beroende  

 på ændringernes karakter - sket ved enten en folketingsbeslutning  

 eller en regeringsbeslutning.
Blandt de 183 konventioner, som ILO hidtil har vedtaget er  

 der enkelte, som aldrig er trådt i kraft enten fordi ingen medlemslande  

 har ratificeret dem eller fordi for få lande har ratificeret dem.  

 Ligeledes er der konventioner, som med tiden har tabt deres formål  

 eller som ikke længere bidrager til at opfylde organisationens  

 formål.
Arbejdskonferencen har allerede i dag mulighed for at lukke for  

 yderligere ratikationer af sådanne konventioner, men for at rydde op i  

 listen af konventioner, er det foreslået, at sådanne konventioner  

 skal kunne ophæves.
 Formålet med denne folketingsbeslutning er at  

 få Folketingets samtykke til at ratificere ændringen af ILO's  

 statut, og det er regeringens opfattelse, at denne ændring er af  

 »større betydning« i henhold til Grundlovens § 19,  

 stk. 1.
 Det forventes ikke, at der vil ske en ophævelse af  

 særlig mange konventioner, idet en ophævelse efter statutens art.  

 19 forudsætter, at konventionen ikke længere tjener noget  

 formål eller at den ikke længere yder noget nyttigt bidrag til at  

 opnå organisationens målsætninger, og at dette godkendes af  

 2/3 af de tilstedeværende delegerede på en konference.
 Foreløbig vil ILO forslå, at følgende  

 5 konventioner vedtaget før 1940, og som aldrig er trådt i  

 kraft, ophæves:
a.
Konvention nr. 31 om arbejdstiden i kulminer, 1931 b.
Konvention nr. 46 om arbejdstiden i kulminer (Revision af konvention  

 nr. 31), 1935 c.
Konvention nr. 51 om arbejdstidens nedsættelse ved offentlige  

 arbejder, 1936 d.
Konvention nr. 61 om arbejdstidens nedsættelse i  

 tekstilindustrien, 1937, og e.
Konvention nr. 66 om hvervning og anvisning af og  

 arbejdsvilkår for vandrende arbejdstagere, 1939.
 Ingen af de 5 konventioner er trådt i kraft, idet de  

 ikke på noget tidspunkt har opfyldt konventionstekstens bestemmelser om  

 antallet af ratifikationer for at kunne træde i kraft.
2. Foretagne høringer Spørgsmålet om ratifikation af  

 ændringen af ILO's statut har været drøftet i Det faste  

 ILO-udvalg, hvor arbejdsmarkedets parter er repræsenteret samt  

 været forelagt Justits- og Udenrigsministeriet.
3. Økonomiske konsekvenser Beslutningsforslaget vil ikke have økonomiske  

 konkvenser, hverken for det offentlige eller for de private virksomheder.
4. Indstilling Siden Danmarks indtræden som medlem af Den  

 Internationale Arbejdsorganisation ved dennes oprettelse i 1919 har det  

 været betragtet som en naturlig konsekvens af medlemskabet, at de  

 på arbejdskonferencerne vedtagne konventioner søges ratificeret  

 i det omfang, lovgivning og praksis opfylder konventionernes krav samt at  

 lovgivning og praksis søges bragt i overensstemmelse med  

 konventionernes principper.
 Det er regeringens opfattelse, at konventioner, der ikke  

 længere opfylder et formål eller som på grund af antal  

 manglende ratifikationer ikke er trådt i kraft, bør  

 ophæves.
 For det tilfældes skyld, at man i ILO skulle  

 beslutte at ophæve ældre konventioner, som Danmark har  

 ratificeret, forelægges sagen for Folketinget.
 Regeringen skal på denne baggrund indstille, at  

 Danmark ratificerer den omhandlede ændring af ILO's statut.
Bilag Instrument vedrørende  

 ændring af Den Internationale Arbejdsorganisations statut Den Internationale Arbejdsorganisations  

 generalkonference, der er blevet sammenkaldt i Genève af  

 Styrelsesrådet for Det Internationale Arbejdsbureau og som er  

 trådt sammen til sin 85. samling den 3. juni 1997, og som har besluttet at vedtage en ændring til Den  

 Internationale Arbejdsorganisations statut, hvilket spørgsmålet  

 er omfattet af pkt. 7 på samlingens dagsorden, vedtager i dag den 19. juni 1997 følgende  

 instrument vedrørende ændring af Den Internationale  

 Arbejdsorganisations statut, der betegnes "instrumentet om ændring  

 af Den Internationale Arbejdsorganisations statut, 1997«:
Artikel 1 Fra datoen for ikrafttræden af dette  

 ændringsinstrument ændres artikel 19 i Den Internationale  

 Arbejdsorganisations statut ved indsættelse efter stk. 8 af  

 følgende nye stykke:
»9. Efter forslag fra Styrelsesrådet kan  

 konferencen, med 2/3 flertal af de afgivne stemmer fra de  

 tilstedeværende delegerede, ophæve enhver konvention, der er  

 vedtaget i overensstemmelse med bestemmelserne i denne artikel, såfremt  

 man finder, at konventionen ikke længere tjener noget formål  

 eller at den ikke længere yder noget nyttigt bidrag til at opnå  

 organisationens målsætninger.« Artikel 2 2 kopier af dette ændringsinstrument skal  

 behørigt forsynes med underskrifterne fra konferencens formand og  

 generaldirektøren for Det Internationale Arbejdsbureau.
En af disse  

 kopier skal deponeres i Det Internationale Arbejdsbureaus arkiver og det  

 andet skal sendes til generalsekretæren for De Forenede Nationer med  

 henblik på registrering i overensstemmelse med artikel 102 i De  

 Forenede Nationers charter.
Generaldirektøren skal sende en  

 bekræftet kopi af instrumentet til alle medlemmerne af Den  

 Internationale Arbejdsorganisation.
Artikel 3 1. De formelle ratifikationer eller godkendelser af dette  

 ændringsinstrument skal sendes til generaldirektøren for Det  

 Internationale Arbejdsbureau, der skal underrette medlemsstaterne om  

 modtagelsen heraf.
 2. Dette ændringsinstrument træder i kraft i  

 overensstemmelse med bestemmelserne i artikel 36 i Den Internationale  

 Arbejdsorganisations statut.
 3. Ved ikrafttrædelsen af dette instrument skal  

 Generaldirektøren for Det Internationale Arbejdsbureau underrette alle  

 medlemsstaterne af Den Internationale Arbejdsorganisation og  

 generalsekretæren for De forenede Nationer herom.
 Ovenstående er den autentiske tekst til det  

 instrument, der behørigt er vedtaget af generalkonferencen for Den  

 Internationale Arbejdsorganisation under den 85. samling, der blev afholdt i  

 Genève og som blev erklæret afsluttet den 19. juni 1997.
 Til bevidnelse heraf har vi underskrevet dette instrument  

 den 20. juni 1997.
