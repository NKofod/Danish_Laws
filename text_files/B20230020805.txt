Bekendtgørelse om gasleverandørers indberetning af forsyningsafbrydelser og begrundelser herfor1) I medfør af § 42 e, stk. 2, og § 50 i lov om gasforsyning, jf. lovbekendtgørelse nr. 126 af 6. februar 2020, som ændret ved lov nr. 923 af 18. maj 2021, fastsættes:
Kapitel 1 Formål § 1. Denne bekendtgørelse har til formål at fastsætte regler for, hvordan og hvornår en gasleverandør skal indberette oplysninger om antallet af forsyningsafbrydelser og begrundelserne herfor.
Kapitel 2 Anvendelsesområde § 2. Bekendtgørelsen finder anvendelse på gasleverandører, jf. § 6, nr. 11, i lov om gasforsyning.
Kapitel 3 Definitioner § 3. I denne bekendtgørelse forstås ved følgende:
 1) Forbruger: Kunde, som køber gas til eget forbrug.
 2) Forsyningsafbrydelse: En gennemført afbrydelse af gasforsyningen til et aftagenummer på anmodning fra en gasleverandør.
 3) Kunde: Enhver fysisk eller juridisk person, som køber gas med henblik på videresalg eller eget forbrug.
 4) Husholdningsforbruger: En forbruger, der køber gas til eget eller hovedsagelig til eget husholdningsforbrug.
Kapitel 4 Indberetning § 4. Gasleverandøren  skal indberette antallet af forsyningsafbrydelser til Forsyningstilsynet én gang årligt.
 Stk. 2. Afbrydelser, hvor forbrugeren selv har opsagt sin aftale med sin gasleverandør, eller selv har anmodet om afbrydelse af aftagenummer, er undtaget fra indberetningspligten, jf. stk. 1.
 Stk. 3. Antallet af forsyningsafbrydelser skal indberettes i følgende grupper:
 1) Husholdningsforbrugere.
 2) Øvrige forbrugere.
 Stk. 4. Antallet af forsyningsafbrydelser hos husholdningsforbrugere, jf. stk. 3, nr. 1 skal indberettes under følgende kategorier:
 1) Husholdningsforbrugerens manglende efterlevelse af krav om sikkerhedsstillelse, jf. § 7 c, stk. 6, jf. stk. 4, jf. stk. 2, i lov om gasforsyning.
 2) Øvrige begrundelser.
 Stk. 5. Antallet af forsyningsafbrydelser hos øvrige forbrugere, jf. § 4, stk. 3, nr. 2, skal indberettes under følgende kategorier:
 1) Manglende betaling.
 2) Øvrige begrundelser.
Kapitel 5 Tidspunkt og format for indberetning § 5. Indberetning efter § 4 skal ske til Forsyningstilsynet senest den 1. april hvert år.
 Stk. 2. Indberetning, jf. § 4 og § 5, stk. 1, skal omfatte forsyningsafbrydelser for det forudgående kalenderår.
 § 6. Indberetning efter § 4 og § 5, stk. 1, skal ske via Forsyningstilsynets elektroniske anmeldelsessystem.
 Stk. 2. Gasleverandøren skal ved indberetningen anvende skemaet i Forsyningstilsynets elektroniske anmeldelsessystem.
Stk. 3. Kan anmeldelse ikke ske i Forsyningstilsynets elektroniske anmeldelsessystem, jf. stk. 1, skal det ske på det indberetningsskema, der kan tilgås via Forsyningstilsynets hjemmeside.
Indberetningsskemaet indsendes herefter per e-mail eller med Digital Post til Forsyningstilsynet.
 § 7. Indberetninger dækkende for perioden den 1. april 2023 til den 31. december 2023 skal indsendes til Forsyningstilsynet senest den 1. april 2024.
Kapitel 6 Tilsyns-, sanktions- og klagebestemmelser § 8. Forsyningstilsynet fører tilsyn med gasleverandørens efterlevelse af bestemmelserne i §§ 4-6.
 § 9. Forsyningstilsynet kan meddele påtale eller påbud om at efterleve bestemmelserne i §§ 4 og 5 efter § 47 b i lov om gasforsyning.
 Stk. 2. Forsyningstilsynets afgørelse kan påklages til Energiklagenævnet efter § 51, stk. 1, i lov om gasforsyning.
 § 10. Medmindre højere straf er forskyldt efter anden lovgivning, straffes med bøde den, der undlader at efterkomme påbud udstedt med hjemmel i denne bekendtgørelses § 8, stk. 1.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens kapitel 5.
Kapitel 7 Ikrafttrædelsesbestemmelse § 11. Bekendtgørelsen træder i kraft den 1. april 2023.
Forsyningstilsynet, den 1. marts 2023 Carsten Smidt / Susanne Møller Svenssen 1) Bekendtgørelsen indeholder bestemmelser, der gennemfører dele af Europa-Parlaments og Rådets direktiv 2009/73/EF af 13. juli 2009 om fælles regler for det indre marked for naturgas og om ophævelse af direktiv 2003/55/EF, nr.
L 211, side 94.
