Pressenævnets kendelse i sag nr. 2010-6-0950 [K] har klaget til Pressenævnet over artiklen [Afdød popstjerne] var en syg mand i en købt krop på ekstrabladet.dk den 10. februar 2010, idet hun mener, at god presseskik er tilsidesat.
[K] har til støtte for klagen bl.a. anført, at hun ikke selv er nævnt i artiklen, men som [popstjernens] fan mener hun, at der bør sættes en stopper for pressens usande historier om afdøde [popstjerne].
Artiklen omhandlende afdødes obduktionsrapport er krænkende og usand.
 Pressenævnets formand udtaler:
Det er en betingelse for at klage til Pressenævnet, at klageren har retlig interesse i det forhold, der klages over.
Det indebærer, at man som person, virksomhed, organisation eller lignende skal være omtalt, afbildet eller på anden måde identificeret i mediet.
Det er ikke tilstrækkeligt blot at have interesse i det emne, der er behandlet.
 Da [K] ikke selv er direkte eller indirekte nævnt i artiklen og heller ikke tilhører den kreds af nære pårørende, der kan indgive klage på vegne af afdøde, har hun ikke en sådan interesse, at der er grundlag for at behandle klagen, hvorfor denne afvises, jf. medieansvarsloven § 43, stk. 2, nr. 2.
