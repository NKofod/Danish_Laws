Fremsat den 5. november 2008 af René Skau Björnsson (S), Yildiz Akdogan (S), Mette Frederiksen (S), Lene Hansen (S) og Orla Hav (S) Forslag til folketingsbeslutning om loft over betaling for ældremad Folketinget pålægger regeringen inden den 1. februar 2009 at fremsætte lovforslag, der skal fastsætte et loft over prisen på ældremad.
Lovforslaget skal medføre, at de ældre maksimalt skal betale:
  2.400 kr. om måneden i 2008-prisniveau for fuld forplejning på plejehjem.
  45 kr. for et udbragt måltid mad om dagen, svarende til 1.350 kr. om måneden i 2008-prisniveau.
Bemærkninger til forslaget Mange pensionister, der får leveret mad fra de kommunale madordninger, har de senere år oplevet meget store prisstigninger.
Gennemsnitligt er priserne på de kommunale madordninger steget med 38 pct. i perioden 2000-2008. Det er over dobbelt så meget som de almindelige prisstigninger, som i samme periode har været på 16 pct.
Det er også mere end stigningerne i folkepensionens grundbeløb, som i samme periode kun er steget med 20 pct.
Konsekvensen af de stigende priser på de kommunale madordninger har været, at de ældre har fået udhulet deres realindkomst.
Mange pensionister i Danmark har en trængt økonomi, fordi deres indkomst alene består af folkepensionen, supplerende pensionsydelse og måske ATP.
Derfor er de dybt afhængige af, at prisen på mad er rimelig, og at deres realindkomst ikke udhules af stigende madpriser.
Der er ganske få steder, hvor kommunerne kan regulere deres indtægter. Ældremaden er et af de steder.
I en trængt økonomisk situation har det vist sig, at kommunerne derfor vælger at lade priserne stige uforholdsmæssigt meget.
Forslagsstillerne mener ikke, at det er de ældres opgave at sørge for, at regeringens fejlslagne økonomiske politik hænger sammen.
Når de ældre bor på plejehjem eller får bragt mad ud af kommunen, skyldes det, at de ikke selv er i stand til at lave mad.
De ældre er ganske enkelt visiteret til at få mad, fordi de ikke selv magter at løfte opgaven.
Forslagsstillerne tager skarp afstand fra, at pensionisterne skal straffes for ikke selv at kunne lave mad.
Loftet over madpriserne svarer til, hvad det ville koste de ældre selv at lave maden.
Priserne på henholdsvis 2.400 kr. for plejehjemsmad og 45 kr. for udbragt mad er baseret på et standardbudget for, hvad det koster at lave mad.
 Beslutningsforslaget vurderes af forslagsstillerne at koste 300 mio. kr. årligt, som kommunerne vil skulle tilføres som kompensation for det indførte loft.
Skriftlig fremsættelse René Skau Björnsson (S):
 Forslag til folketingsbeslutning om loft over betaling for ældremad.
(Beslutningsforslag nr.
B 34).
