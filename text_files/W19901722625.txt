 En bevillingshaver opfyldte på grund af sygdom ikke kravet i  

 hyrekørselsbekendtgørelsens § 5 om personlig udnyttelse af bevillingen, og  

 undlod samtidig at deponere denne i henhold til bekendtgørelsens § 6.  

 Tilbagekaldelsen af bevillingen ansås for uberettiget.
 I brev af 18. januar 1989 har De indbragt den af Storkøbenhavns  

 Hyrevognsnævn i brev af 19. december 1989 meddelte afgørelse om  

 tilbagekaldelse af Deres bevilling (nr. 1-0514) til hyrekørsel.
 Nævnets afgørelse er truffet i medfør af § 8, stk. 1, i lov om hyrekørsel,  

 hvorefter en bevilling kan tilbagekaldes, såfremt indehaveren har gjort sig  

 skyldig i grov eller oftere gentagen overtrædelse af vilkårene for  

 bevillingen, af bestemmelserne i hyrekørselsloven eller af forskrifter  

 udstedt i medfør af loven.
 Nævnet har begrundet afgørelsen med, at De har overtrådt §§ 5 og 6 i  

 bekendtgørelse nr. 401 af 14. september 1979 om hyrekørsel  

 (hyrekørselsbekendtgørelsen).
 § 5 i hyrekørselsbekendtgørelsen fastslår, at bevillingen skal udnyttes af  

 bevillingshaveren personligt.
 § 6 i hyrekørselsloven indeholder en regel, hvorefter bevillingen kan  

 deponeres, såfremt bevillingshaveren er afskåret fra at udnytte sin bevilling  

 igennem længere tid.
 Efter det af Storkøbenhavns Hyrevognsnævn oplyste, blev den til Deres  

 hyrekørselsbevilling nr. 1-0514 knyttede hyrevogn afmeldt registreringen den  

 11. september 1989, og da De den 19. december 1989 endnu ikke havde taget  

 skridt til enten at deponere Deres bevilling eller udnytte denne,  

 tilbagekaldtes bevillingen.
I ovennævnte brev af 18. januar 1990 har De om den manglende udnyttelse af  

 Deres bevilling nr. 1-0514 anført, at De lider af nervebetændelse og i  

 perioden 1986-1988 har været delvis uarbejdsdygtig på grund af denne sygdom  

 med økonomiske problemer til følge.
Deres vogn, tilknyttet bevilling nr.  

 1-0514, blev i medio 1989 beskadiget ved et biluheld, men De fik efter aftale  

 med Statens Bilinspektion i august 1989, på grund af forsikringsproblemer, en  

 måneds udsættelse med syn af vognen.
Den 11. september 1989 blev vognen  

 imidlertid standset af politiet og nummerpladerne fjernet under henvisning  

 til, at vognen ikke var synet.
De har endvidere oplyst, at forsikringsselskabet i oktober 1989 meddelte  

 Dem, at De da kunne få Deres vogn repareret, hvilket imidlertid ikke blev  

 gennemført på grund af Deres økonomiske problemer.
De har herefter anmodet  

 Deres bank om økonomisk støtte, så De igen kan udnytte bevilling nr. 1-0514.
 De har endelig oplyst, at De tillige råder over bevilling nr. 1-3056, som  

 De har udnyttet i den omhandlede periode, men at De økonomisk er afhængig af  

 to bevillingers udnyttelse.
Hyrevognsnævnet har i sine udtalelser i sagen anført, at den foretagne  

 tilbagekaldelse på grund af manglende udnyttelse af bevillingen er i  

 overensstemmelse med nævnets praksis gennem en årrække.
Nævnet har endvidere  

 oplyst, at man ikke har fundet grundlag for at fravige praksis i den  

 foreliggende sag, idet der i adskillige tilfælde er optaget politirapporter  

 vedrørende Deres overtrædelser af hyrekørselsbekendtgørelsen.
 Nævnet har i forbindelse hermed indsendt kopier af politirapporter senest  

 af 20. august 1989, hvoraf fremgår at De har erkendt og er sigtet for en  

 række overtrædelser af hyrekørselslovgivningen, herunder bl.a. ved benyttelse  

 af hyrevogn med manglende plombering og ukorrekt fungerende taksameter.
 Ministeriet skal i sagens anledning meddele følgende:
Ifølge hyrekørselsbekendtgørelsens § 5, stk. 1, skal en bevilling udnyttes  

 af bevillingshaveren personligt.
Heri ligger bl.a., at bevillingshaveren -  

 bortset fra sygdomstilfælde af kortere varighed og normale ferieperioder -  

 skal udnytte bevillingen konstant.
 Dette er ikke ensbetydende med, at bevillingshaveren selv hele tiden skal  

 føre vognen, idet det afgørende er, at bevillingshaveren hele tiden har den  

 fulde indsigt med såvel den faktiske som den administrative/økonomiske del af  

 hyrekørselsvirksomheden.
 Er bevillingshaveren på grund af sygdom eller lignende i længere tid  

 afskåret fra at udnytte sin bevilling skal den deponeres hos pågældende  

 kommunalbestyrelse/Storkøbenhavns Hyrevognsnævn, jf.  

 hyrekørselsbekendtgørelsens § 6.
Deponeringen kan ske i et tidsrum af indtil 3 måneder, der, når særlige  

 tilfælde foreligger, kan forlænges af nævnet.
Genoptager bevillingshaveren  

 ikke sin virksomhed inden udløbet af den nævnte frist, bortfalder  

 bevillingen.
 Udover bestemmelsen om deponering af bevillinger, er der ikke i  

 hyrekørselslovgivningens bestemmelser, der giver en bevillingshaver mulighed  

 for at undlade at udnytte sin bevilling.
Ministeriet konstaterer, at De i strid med hyrekørselslovgivningen, i  

 perioden fra den 11. september 1989 og frem til tilbagekaldelsestidspunktet  

 den 19. december 1989, ikke har udnyttet Deres bevilling og tillige har  

 undladt at deponere denne hos Storkøbenhavns Hyrevognsnævn.
Der foreligger  

 således en overtrædelse af §§ 5, stk. 1 og 6, stk. 1, i  

 hyrekørselsbekendtgørelsen.
 Uanset dette finder ministeriet imidlertid ikke, at dette vil kunne danne  

 grundlag for en tilbagekaldelse af Deres bevilling under hensyn til de i  

 sagen fremkomne oplysninger om de konkrete årsager til, at bevillingen ikke  

 har været udnyttet og deponering har været undladt.
 Ministeriet omgør herefter nævnets afgørelse om tilbagekaldelse af Deres  

 bevilling nr. 1-0514.
 Det er en afgørende forudsætning for opretholdelse af bevillingen, at De  

 straks tager skridt til udnyttelse heraf, idet udnyttelsen af bevillingen  

 skal ske senest 2 måneder efter modtagelsen af dette brev.
 Storkøbenhanvs Hyrevognsnævn har modtaget kopi af nærværende brev.
