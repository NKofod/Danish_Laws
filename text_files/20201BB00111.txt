Fremsat den 21. december 2020 af Kristian Jensen (V), Ulla Tørnæs (V), Alex Ahrendtsen (DF), Jens Henrik Thulesen Dahl (DF), Marianne Jelved (RV), Lotte Rod (RV), Katarina Ammitzbøll (KF), Mai Mercado (KF) og Simon Emil Ammitzbøll-Bille (UFG) Forslag til folketingsbeslutning om etablering af privat læreruddannelse Folketinget pålægger regeringen inden den 1. marts 2021 at fremsætte lovforslag om ændring af lov om professionshøjskoler, så der skabes lovhjemmel til etablering af Den frie læreruddannelse.
Bemærkninger til forslaget Danmark har siden 1814 haft en folkeskole, som er kernen i det danske uddannelsesvæsen.
Folkeskolen har været gennem mange forandringer og reformer i de seneste år med det formål at sikre et højere fagligt niveau, så alle danske børn får et uddannelsestilbud i verdensklasse.
Men udfordringerne kan ikke kun løses ved at se på folkeskolens egne rammer og vilkår.
Det er også vigtigt at se på, hvilke kompetencer, fagligt niveau og didaktisk indstilling, som lærerne besidder.
 Forslagsstillerne pålægger regeringen at fremsætte lovforslag om ændring af lov om professionshøjskoler, som skaber det juridiske grundlag for oprettelse af institutionen »Den frie læreruddannelse«.
Der eksisterer i dag en særlig paragraf for Den frie lærerskole i Ollerup, jf. § 35 i lov om professionshøjskoler for videregående uddannelser.
Lovforslaget skal skabe et tilsvarende grundlag for Den frie læreruddannelse med den forskel, at Den frie læreruddannelse fuldender uddannelsen med en statsanerkendt eksamen, jf. bekendtgørelse nr. 1545 af 10. december 2015 om prøver for lærere, der er dimitteret fra Den Frie Lærerskole i Ollerup (Ollerupprøven), så lærere fra Den frie læreruddannelse kan ansættes ved folkeskoler, friskoler, efterskoler, højskoler og andre skoleformer uden krav om tillægseksamen.
Den frie læreruddannelse skal have faste grundtilskud og aktivitetsbestemte tilskud på samme grundlag som de professionshøjskoler, der udbyder læreruddannelsen.
Den frie lærerskole i Ollerup modtager p.t. 3,5 mio. kr. årligt.
Den nye læreruddannelse skal ses som et supplement til den eksisterende læreruddannelse.
 Forslagsstillerne ønsker at skabe et bredere tilbud til dem, som ønsker at uddanne sig til lærer i enten folkeskolen eller en af de frie grundskoler  et uddannelsestilbud, som med udgangspunkt i grundtvigiansk og koldsk skoletradition samt europæisk oplysningstradition skaber lærere ud fra et elevinddragende og kristent udgangspunkt.
Uddannelsens formål er at uddanne lærere, der som forbilleder for skoleelever kan bidrage til dannelse, oplysning og åndsfrihed i Danmark.
Uddannelsen på Den frie læreruddannelse kvalificerer til et virke inden for folkeskolelovens formålsparagraf og inden for frie skolers formål.
Til opfyldelse af formålet lægges vægt på følgende:
 at bibringe læreren et højt fagligt niveau i lærerens linjefag, forstået som viden om og fortrolighed med en given fagtradition med udgangspunkt i den grundtvig-koldske tradition,  at understøtte lærerens selvstændighed og metodefrihed,  at udvikle lærerens sans for børns livlighed og deres personlige og sociale udviklingsprocesser og  at fremme dannelse, åndsfrihed og folkestyre som centrale værdier og traditioner i vores samfund.
Forslagsstillerne anerkender, at der er en revision af den eksisterende læreruddannelse undervejs.
Det ændrer imidlertid ikke ved behovet for at kunne lave en ny, fri læreruddannelse med henblik på at gøre uddannelsesmulighederne mere mangfoldige og samtidig styrke uddannelsen af lærere med fokus på kompetence og dannelse.
 Der vil først være behov for finansiering af grundtilskuddet efter etablering af Den frie læreruddannelse fra 2022 eller 2023. Der er under § 19.27.10.08 afsat 348,9 mio. kr. til forsøgsordninger inden for bl.a. professionshøjskolerne.
Skriftlig fremsættelse Kristian Jensen (V):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om etablering af privat læreruddannelse.
(Beslutningsforslag nr.
B 111) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
