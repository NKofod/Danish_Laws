Betænkning afgivet af Energi-, Forsynings- og Klimaudvalget den 24. maj 2017 Betænkning over Forslag til lov om ændring af lov om varmeforsyning, lov om elforsyning, lov om naturgasforsyning og lov om kommunal udligning og generelle tilskud til kommuner (Forhøjelse af procenten for modregning i den enkelte kommunes statstilskud ved overførsel af midler fra kommunale varmeforsyningsvirksomheder m.v.) [af energi-, forsynings- og klimaministeren (Lars Christian Lilleholt)]:
1. Ændringsforslag Energi-, forsynings- og klimaministeren har stillet 4 ændringsforslag til lovforslaget.
2. Udvalgsarbejdet Lovforslaget blev fremsat den 3. maj 2017 og var til 1. behandling den 11. maj 2017. Lovforslaget blev efter 1. behandling henvist til behandling i Energi-, Forsynings- og Klimaudvalget.
Møder Udvalget har behandlet lovforslaget i 2 møder.
Høring Lovforslaget blev sendt i høring samtidig med fremsættelsen, og energi-, forsynings- og klimaministeren sendte den 3. maj 2017 en orientering herom til udvalget.
Den 10. maj 2017 sendte energi-, forsynings- og klimaministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget 1 skriftlig henvendelse fra Henrik Holmlund Thomsen, Vanløse.
 Energi-, forsynings- og klimaministeren har over for udvalget kommenteret den skriftlige henvendelse til udvalget.
Spørgsmål Udvalget har stillet 13 spørgsmål til energi-, forsynings- og klimaministeren til skriftlig besvarelse, som denne har besvaret.
3. Indstillinger og politiske bemærkninger Udvalget indstiller lovforslaget til vedtagelse med de stillede ændringsforslag.
 SFs medlemmer af udvalget er for lovforslaget, men havde gerne set, at kommuner, der i god tro har disponeret over midler fra varmeforsyningsvirksomheder, de ejer, i deres 2017-budget blev friholdt fra stramningerne.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af energi-, forsynings- og klimaministeren, tiltrådt af udvalget:
 1) Nr. 1 affattes således:
 »1. I § 23 l, stk. 1, indsættes som 2. pkt.:
»Kommuner registrerer modtagne uddelinger fra og vederlag ved afståelse af ejerandele i virksomheder, der ejer eller i perioden efter den 3. maj 2017 har ejet anlæg til produktion af opvarmet vand eller damp, eller virksomheder, der direkte eller indirekte ejer eller i perioden efter den 3. maj 2017 har ejet andele i sådanne virksomheder.«« [Præcisering] 2) Nr. 2 affattes således:
 »2. I § 23 l, stk. 3, indsættes som 2. og 3. pkt.:
»Ved registreringen opgøres uddelinger, der hidrører fra forrentning af indskudskapital, der er indregnet i medfør af regler udstedt efter § 20, stk. 2, på en særskilt konto.
Ved registreringen opgøres vederlag ved afståelse af ejerandele i virksomheder, der hidrører fra forrentning af indskudskapital, der kan indregnes i medfør af regler udstedt efter § 20, stk. 2, på en særskilt konto.«« [Præcisering] 3) Nr. 3 affattes således:
 »3. I § 23 l, stk. 10, ændres i 2. pkt. »§ 15, stk. 1-4« til: »§ 15, stk. 1-5«, og efter 2. pkt. indsættes:
»Uddelinger fra eller vederlag ved afståelse af ejerandele, som hidrører fra forrentning af indskudskapital, jf. § 23 l, stk. 3, 2. og 3. pkt., reduceres efter § 15, stk. 1, 2 og 4, i lov om kommunal udligning og generelle tilskud til kommuner, når midlerne inden for en kommunal koncernstruktur er anvendt til investering i materielle anlægsaktiver til brug for aktiviteter omfattet af denne lov, lov om elforsyning, lov om fjernkøling eller lov om naturgasforsyning.«« [Teknisk korrektion] Til § 4 4) Det under nr. 3 foreslåede § 15, stk. 3, affattes således:
»Stk. 3. Den i stk. 1 og 2 nævnte modregningsprocent ændres til 100 pct., hvis uddelingen eller vederlaget ved afståelse, jf. § 23 l, stk. 1, i lov om varmeforsyning, hidrører fra forrentning af indskudskapital, jf. § 23 l, stk. 3, 2. og 3. pkt., og stk. 9 og 10, i lov om varmeforsyning.« [Konsekvensændring] Bemærkninger Til nr. 1 Ændringsforslaget svarer med få præciseringer til bestemmelsen i det fremsatte lovforslag.
 Begrundelsen for at udskille varmeproduktionsanlæg i et selvstændigt punktum er, at det hermed fremgår direkte af bestemmelsen, at forslaget får virkning fra den 3. maj 2017. Der henvises endvidere til § 5 i det fremsatte lovforslag og bemærkningerne hertil.
Til nr. 2 Ændringsforslaget svarer med få præciseringer til bestemmelsen i det fremsatte lovforslag.
Der sondres i de foreslåede 2. og 3. pkt. mellem henholdsvis uddelinger og vederlag ved afståelse af ejerandele.
Baggrunden er, at kommunerne på en administrativt enkel måde skal kunne dokumentere, i hvilket omfang der indgår midler fra forrentning af indskudskapital i henholdsvis en uddelingssituation og en vederlagssituation.
Med »er indregnet« menes forrentning af indskudskapital, der er indregnet i varmeprisen i medfør af regler udstedt efter § 20, stk. 2. Med »kan indregnes« menes forrentning af indskudskapital, der i medfør af regler udstedt efter § 20, stk. 2, kan indregnes, men endnu ikke er indregnet.
Det forudsættes i den forbindelse, at i tilfælde af et salg må endnu ikke indregnet forrentning forventes at være afspejlet i købsprisen, dvs. vederlaget.
Denne del modregnes i givet fald med 100 pct. efter det foreslåede § 15, stk. 3, 1. pkt.
Energi-, forsynings- og klimaministeren fastsætter supplerende regler om regnskabsførelse m.v. ved bekendtgørelse i medfør af § 23 n i lov om varmeforsyning.
Til nr. 3 Det er fundet hensigtsmæssigt, at det foreslåede § 15, stk. 3, 2. pkt., sættes ind i lov om varmeforsyning i stedet for i lov om kommunal udligning og generelle tilskud til kommuner.
Ændringsforslaget svarer med præciseringer til det foreslåede § 15, stk. 3, 2. pkt.
I konsekvens heraf udgår § 15, stk. 3, 2. pkt.
 Det følger herefter, at forrentning af indskudskapital, der anvendes til investering i materielle anlægsaktiver til brug for aktiviteter omfattet af lov om varmeforsyning, lov om elforsyning, lov om fjernkøling eller lov om naturgasforsyning ikke medfører reduktion i statstilskuddet med 100 pct.
 Det vil sige, at hvis midler, der hidrører fra forrentning af indskudskapital, anvendes til investeringer i materielle anlægsaktiver til brug for aktiviteter omfattet af de nævnte forsyningslove og dette medfører et provenu  det være sig fra uddelinger eller som følge af afståelse af ejerandele i virksomheder  der i sidste ende udloddes til kommunen, vil det indebære reduktion efter sædvanlige regler i medfør af lov om kommunal udligning og generelle tilskud til kommuner, jf. § 15, stk. 1, 2 og 4.
 Derimod vil investering af midler, der hidrører fra forrentning af indskudskapital i andre aktiviteter end materielle anlægsaktiver, medføre reduktion i statstilskuddet med 100 pct.
 Det er fundet hensigtsmæssigt at afgrænse muligheden for at investere midler, der hidrører fra forrentning af indskudskapital i forsyningssektoren, til investering i materielle anlægsaktiver frem for det bredere »aktiviteter omfattet af forsyningslovene«.
 Baggrunden herfor er, at det vurderes, at der derved opnås en større sikkerhed for, at midlerne bidrager til langsigtede forbedringer af forsyningsinfrastrukturen.
 Ændringen betyder, at en kommunal varmeforsyningsvirksomhed, som anvender midler, der hidrører fra forrentning af indskudskapital, til at finansiere f.eks. driftsomkostninger såsom brændsel, vil medføre, at kommunen i forbindelse med en eventuel udlodning til kommunen modregnes med 100 pct.
Tilsvarende betyder ændringen, at hverken immaterielle eller finansielle anlægsaktiver som f.eks. rettigheder og lign. er omfattet af udtrykket materielle anlægsaktiver.
Derimod vil udtrykket omfatte f.eks. investering i et kraft-varme-anlæg eller en varmtvandskedel.
Til nr. 4 Der er tale om en konsekvensændring som følge af ændringsforslag nr. 2 og 3. Det fremgår nu af ordlyden af de foreslåede § 23 l, stk. 3, 2. og 3. pkt., i lov om varmeforsyning, at der ved uddelinger fra og vederlag ved afståelse af ejerandele i virksomheder er tale om forrentning af indskudskapital, der er indregnet henholdsvis kan indregnes efter regler i medfør af § 20, stk. 2, i lov om varmeforsyning.
Det foreslås, at henvisningen til regler udstedt efter § 20, stk. 2, i lov om varmeforsyning udgår, da henvisningen udtrykkeligt fremgår af de foreslåede § 23 l, stk. 3, 2. og 3 pkt., som der i stedet henvises til.
Der henvises ligeledes til § 23 l, stk. 9 og10, hvoraf det bl.a. fremgår, at Energitilsynet træffer afgørelse om rådighedsbeløb og rådighedsdatoer.
Der er endvidere regler om Energitilsynets indberetning til Økonomi- og Indenrigsministeriet.
Reglerne, som der er henvist til i § 15, stk. 3, er særlig relevante for anvendelsen af § 15, stk. 3. § 23 l i lov om varmeforsyning finder i øvrigt anvendelse.
Mikkel Dencker (DF) Dorthe Ullemose (DF) Ib Poulsen (DF) Pia Adelsteen (DF) Jan Rytkjær Callesen (DF) Claus Kvist Hansen (DF) Thomas Danielsen (V) fmd.
Jacob Jensen (V) Kristian Pihl Lorentzen (V) Torsten Schack Pedersen (V) Marcus Knuth (V) Carl Holst (V) Carsten Bach (LA) Villum Christensen (LA) Orla Østerby (KF) Lars Aslan Rasmussen (S) Bjarne Laustsen (S) Malte Larsen (S) Jens Joel (S) Kirsten Brosbøl (S) Lea Wermelin (S) nfmd.
Karin Gaardsted (S) Søren Egge Rasmussen (EL) Maria Reumert Gjerding (EL) Christian Poll (ALT) Andreas Steenberg (RV) Ida Auken (RV) Pia Olsen Dyhr (SF) Trine Torp (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
