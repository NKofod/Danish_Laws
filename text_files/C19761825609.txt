 Ved opgørelsen af den skattepligtige indtægt vedrørende sommerhuse, der  

 udlejes i en del af året, men ellers benyttes af ejeren, kan fradrages  

 udgifter afholdt til vedligeholdelse af indbo og inventar samt foretages  

 skattemæssige afskrivninger efter afskrivningslovens afsnit II om  

 driftsmidler, der anvendes både til erhvervsmæssige og til private formål.  

 Fradrag godkendes med så stor en del af den afholdte vedligeholdelsesudgift  

 henholdsvis det beregnede afskrivningsbeløb, som svarer til den  

 erhvervsmæssige andel af inventarets og indboets benyttelse i det pågældende  

 indkomstår.
 Ligningsrådet har i sit møde den 20. september 1976 vedtaget, at de nævnte  

 sommerhusejere fra og med indkomståret 1977 i stedet for at foretage fradrag  

 for afskrivning og vedligeholdelse samt for de med udlejningen i øvrigt  

 forbundne udgifter, kan vælge ved opgørelsen af den skattepligtige indtægt at  

 foretage et fast procentfradrag.
 Procentfradraget er af ligningsrådet fastsat til 40% af den modtagne leje  

 - herunder eventuel særskilt betaling for f.eks. el, gas, vand, varme,  

 telefon og lignende - og fradraget skal dække samtlige de med udlejningen  

 forbundne udgifter og tillige modsvare egen lejeværdi i udlejningsperioden.
 Egen lejeværdi skal således ved procentfradragets benyttelse medregnes for  

 12 måneder.
De pågældende sommerhusejere får adgang til at vælge, om de vil benytte  

 sig af det nævnte procentfradrag.
Dette valg skal træffes ved indgivelsen af  

 selvangivelsen for indkomståret 1977.
 Såfremt den skattepligtige vælger at foretage fradrag og afskrivning ud  

 fra et regnskabsmæssigt grundlag, kan han ikke senere overgå til at benytte  

 procentfradraget.
