Nr BSF 25 Forslag til folketingsbeslutning om etårige uddannelsesforløb for  

 arbejdsløse kvinder Fremsat af Lilli Gyldenkilde (SF) Tommy Dinesen (SF) Pernille Frahm (SF)  

 Birgitte Husmark (SF) Hanne Thanning Jacobsen (SF) Jes Lunde (SF) Ebba  

 Strange (SF) den 1. februar 1991 Folketinget pålægger arbejdsministeren at fremsætte lovforslag om et etårigt uddannelsesforløb for kvinder, der på grund af arbejdsløshed er på dagpenge og berettiget til uddannelse, efter følgende retningslinjer:
1. AMU-centrene, voksenuddannelsescentrene og den kommunale  

 arbejdsformidling udarbejder i samarbejde med de arbejdsløse kvinder et  

 mindst etårigt uddannelsesforløb, der sikrer, at praktik og teori sættes i  

 sammenhæng.
I forløbet indgår, at teorien kan føre til afgangsprøve på 9.-10.  

 klasse-niveau i fagene dansk, regning, matematik og fysik, og at praktik kan  

 udføres på eksisterende arbejdspladser.
 2. Under uddannelsesforløbet modtager kvinderne uddannelsesstøtte svarende  

 til dagpenge.
 3. Forslaget skal også omfatte arbejdsløse kvinder på bistandshjælp.
 4. Lovforslaget skal fremsættes således, at ordningen kan iværksættes fra  

 den 1. januar 1992.
Bemærkninger til forslaget Almindelige bemærkninger Der har gennem de seneste år fundet en omfattende forsøgsvirksomhed sted  

 med længerevarende uddannelsesforløb for ufaglærte og korttidsuddannede  

 kvinder.
De bedste af disse uddannelsesforløb har vist sig at bygge på principper  

 som anført i dette beslutningsforslag, og der findes både i  

 Arbejdsministeriet og i Undervisnings- og Forskningsministeriet adskillige  

 rapporter, hvori forsøgsuddannelserne er nøje beskrevet.
Det er på tide, at  

 disse uddannelser bliver permanente.
Forslagsstillerne finder ikke, at et etårigt uddannelsesforløb er det  

 bedste.
Principielt mener forslagsstillerne, at hele uddannelsessystemet skal  

 stå til rådighed for arbejdsløse.
Dette er der ikke flertal for endnu,  

 såfremt der er tale om, at de arbejdsløse skal have uddannelsesstøtte på  

 dagpengeniveau.
 Dette forslag er derfor et minimumsforslag, der gerne skulle føre til  

 bedre kvalifikationer for dem, der får uddannelsen, således at de er bedre  

 kvalificerede til arbejdsmarkedet efter endt uddannelse.
 De eksisterende 13-ugers-forløb, som er et resultat af et forlig mellem  

 regeringen og Socialdemokratiet, har vist sig ikke at være tilstrækkelige;  

 dette er der også rapporter, der påpeger.
 Derfor er tiden nu inde til at bruge de mange forsøgsprojekter, der har  

 været bevilget penge til, som afsæt for en ny længerevarende uddannelse inden  

 for arbejdsmarkedsuddannelserne.
Det skal ligeledes være muligt for arbejdsløse bistandsmodtagere at komme  

 ind i et sådant uddannelsesforløb, mens de modtager bistandshjælp.
Det er  

 meget vigtigt, at netop denne gruppe får et uddannelsestilbud.
