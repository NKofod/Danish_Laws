Nr LSF 262 Forslag til Lov om ændring af lov om planlægning (Opførelse af  

 småbygninger i landzoner) Fremsat af Aage Brusgaard (FP) Hans Christian Schmidt (V) Niels J.  

 Langkilde (KF) Ole Donner (DF) den 30. april 1996 § 1 I lov om planlægning, jf. lovbekendtgørelse nr. 746 af 16. august 1994,  

 som ændret ved lov nr. 311 af 17. maj 1995, foretages følgende ændring:
 1. I § 36, stk. 1, indsættes efter nr. 7 som nyt nummer:
»8) Småbygninger, der efter bygningsreglementet for småhuse er  

 fritaget for krav om byggetilladelse og anmeldelse, og som ikke opføres i  

 tilknytning til fritliggende eller sammenbyggede enfamiliehuse eller  

 sommerhuse.« Nr. 8-10 bliver herefter nr. 9-11.
§ 2 Loven træder i kraft dagen efter bekendtgørelsen i Lovtidende.
Bemærkninger til lovforslaget Almindelige bemærkninger I de senere år er der set et antal sager, hvor planlovens restriktive  

 bestemmelser om opførelse af byggeri i det åbne land hindrer selv beskedne  

 ønsker om at kunne opføre et læskur eller et redskabshus til fritidsformål på  

 arealer i landzone, som ikke udnyttes erhvervsmæssigt til landbrug, skovbrug  

 eller fiskeri.
 Lovforslaget skal åbne mulighed for, at ejere af ubebyggede grunde, som  

 ikke anvender jorden erhvervsmæssigt, får mulighed for at opføre et mindre  

 arbejds- eller læskur.
De fleste ejere af grunde i landzone, som ikke anvender jorden  

 erhvervsmæssigt, bruger jorden til nyttehave, rekreativt område eller til et  

 lille dyrehold.
Ejerne har således brug for et mindre skur, hvor man kan  

 sætte sine redskaber, søge i læ i dårligt vejr eller spise sin medbragte mad.
Bemærkninger til lovforslagets enkelte bestemmelser Til § 1 Til nr. 1 Bestemmelsen giver mulighed for, at grundejere i landzone frit kan opføre  

 småbygninger i form af et mindre arbejds- eller læskur uden krav om  

 tilknytning til fritliggende eller sammenbyggede enfamiliehuse eller  

 sommerhuse.
Bestemmelsen gælder kun for småbyggeri, der i henhold til  

 bygningsreglementet for småhuse ikke kræver byggetilladelse og anmeldelse til  

 kommunalbestyrelsen.
En småbygning må ikke være større end 10 kvm.
Endvidere  

 skal det sikres, at småbygningerne i forbindelse med udformningen, valg af  

 farve og tagbelægning indpasses i de eksisterende omgivelser.
