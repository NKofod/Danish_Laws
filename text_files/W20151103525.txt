Offererstatningsloven § 10  manglende medvirken til sagens opklaring, nævnets j.nr. 14-520-05223 Ansøger, der var indsat i et fængsel, blev slået ned bagfra i fængslets fitnessrum.
Efter episoden blev ansøger spurgt, om han vidste, hvem der var gerningsmand.
Ansøger svarede, at han havde en idé om, hvem det var, og at denne var fra afdeling 8B.
Ansøger ønskede dog ikke at oplyse yderligere.
Ansøgers træningsmakker, der var til stede under overfaldet, forklarede ligeledes til fængselspersonalet, at han med stor sandsynlighed vidste, hvem der havde slået ansøger, men at han ikke ønskede at fortælle mere, da han ville vende sagen med ansøger.
Politiet valgte efterfølgende at indstille efterforskningen.
 Nævnet besluttede at afslå ansøgningen i medfør af offererstatningslovens § 10, stk. 1, da nævnet fandt, at ansøger havde kendskab til gerningsmandens identitet, og at han ved at undlade at videregive den information til fængselspersonalet og/eller politiet ikke i tilstrækkeligt omfang efter evne havde medvirket til politiets opklaring af sagen.
