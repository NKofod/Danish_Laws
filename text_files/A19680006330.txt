 § 1.  Til erstatning for det i henhold til lov nr. 123  

 af 23. marts 1948 emitterede 10-årige statspræmieobligationslån, som ved lov  

 nr. 72 af 26. marts 1958 blev fornyet for en 10-årig periode indtil 20. juni  

 1968, optages et nyt statspræmieobligationslån på 100 mill. kr.
 § 2.  Det nye lån optages på den måde, at gyldigheden  

 af de i henhold til lov nr. 123 af 23. marts 1948 udstedte 2 millioner stk.  

 præmieobligationer, hver af pålydende værdi 50 kr., forlænges for en ny  

 10-årig periode fra den 20. juni 1968.
 Stk. 2.  Obligationerne, der ikke bærer rente, deltager  

 fortsat i halvårlige præmieudlodninger til et beløb af 1.750.000 kr.  

 Præmiebetaling foregår på grundlag af udtrækning mellem lånets samtlige  

 obligationer.
 § 3.  Obligationsejere, der ønsker deres  

 præmieobligationer indløst, er fortsat berettiget til at få obligationerne  

 betalt af statskassen med den pålydende værdi uden fradrag af skat eller  

 afgift til staten.
 Stk. 2.  Obligationer i henhold til denne lov er  

 forældede, såfremt de ikke er indløst senest den 20. juni 1981.
 § 4.  De præmieobligationer, som måtte blive indløst  

 efter bestemmelserne i § 3, betragtes som overtaget af finansministeriet og  

 kan af finansministeren straks eller senere afhændes til dagskurs.
 § 5.  De i lov nr. 145 af 13. april 1938 om  

 mortifikation af værdipapirer indeholdte regler finder ikke anvendelse på de  

 i nærværende lov omhandlede præmieobligationer.
 § 6.  Den i § 49 i lov nr. 146 af 13. april 1938 om  

 gældsbreve indeholdte bestemmelse om retten til at kræve fordringen betalt,  

 uanset at fordringsdokumentet er gået tabt, finder ikke anvendelse på de i  

 nærværende lov omhandlede præmieobligationer og de derpå faldne præmier.
 Stk. 2.  Præmier, som ikke er krævet udbetalt inden 3 år  

 fra forfaldsdagen, tilfalder statskassen.
§ 7.  Retten til en på en af lånets obligationer  

 fremtidigt faldende præmie eller andel i en sådan må ikke i erhvervsmæssigt øjemed gøres til genstand for  

 særskilt køb, belåning eller lignende disposition.
 Stk. 2.  Overtrædelse af denne bestemmelse straffes med  

 bøde.
§ 8.  Afde præmier, der tilfalder obligationsejerne,  

 skal der svares en afgift på 15 pct., beregnet af den del af præmiebeløbet,  

 der overstiger 200 kr.
Afgiften, der fradrages ved udbetaling af præmierne,  

 tilfalder statskassen.
 Stk. 2.  Præmierne er fritaget for indkomstskat til stat  

 og kommune.
 § 9.  Finansministeren bemyndiges til at fastsætte de  

 nærmere regler for denne lovs gennemførelse og administration samt til at  

 afholde de dermed forbundne udgifter.
 Givet på Christiansborg slot den 13.  

 marts 1968.
 Under Vor Kongelige Hånd og Segl.
 FREDERIK R.
 Poul Møller.
