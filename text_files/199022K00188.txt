Nr LSF 188 Forslag til Lov om ændring af lov om social bistand (Ændret maksimum for  

 forældrebetaling for ophold i daginstitution) Fremsat af Jes Lunde (SF) Pernille Frahm (SF) Hanne Thanning Jacobsen (SF)  

 Jytte Hilden (S) Jytte Andersen (S) Lykketoft (S) den 3. maj 1991 § 1 I lov om social bistand, jf. lovbekendtgørelse nr. 817 af 6. december  

 1990, foretages følgende ændring:
I § 73, stk. 1, 1. punktum, ændres »35 pct.« til:  

 »30 pct.« § 2 Loven har virkning fra den 1. januar 1992.
Bemærkninger til lovforslaget Almindelige bemærkninger For mange børnefamilier er udgifterne til børnenes pasning en meget  

 tyngende post.
Priserne i daginstitutionerne er gennem årene steget betydelig  

 mere end prisudviklingen.
I de sidste 10 år (1980-91) er  

 institutionstaksterne således steget med hele 132 pct. sammenholdt med en  

 stigning i forbrugerpristallet på 85 pct.
 Børnefamilierne oplever med andre ord en stigende belastning, hvor  

 udviklingen rettelig burde have været den modsatte.
En betaling på 2.000 kr. om måneden, der vel at mærke skal udredes af de  

 penge, man har tilbage efter skat, er ikke ualmindeligt for bare een  

 vuggestueplads.
Den kommunale dagpleje koster ofte 1.500 kr. om måneden - en  

 børnehave ofte 1.000 kr. om måneden.
 Med flere børn i pasning bliver der tale om en ganske voldsom belastning.
Efter forslagsstillernes opfattelse bør betalingen for daginstitutioner  

 nedsættes, så loftet for forældrebetaling sænkes fra 35 pct. til 25 pct. af  

 driftsudgifterne.
I første omgang foreslås loftet sænket til 30 pct.
 Forslaget vil sammen med en obligatorisk søskenderabat give en tiltrængt  

 lettelse af børnefamiliernes økonomi.
Forslaget vil samtidig være et vigtigt bidrag til at få nedbragt de  

 problemer, der peges på i Finansministeriets samspilsrapport.
Heraf fremgik  

 det, at 47.000 erhvervsaktive familier havde sammensatte marginalprocenter  

 (sum af beskatning og aftrapning af sociale ydelser) på over 70 pct. 29.000  

 af disse er oven i købet enlige forsørgere.
Hovedårsagen til de høje marginalprocenter var den gradvise aftrapning af  

 fripladser i daginstitutioner.
Denne aftrapning talte så hårdt i  

 regnestykket, netop fordi taksterne er høje.
Nedsatte takster vil derfor helt  

 automatisk tage toppen af samspilsproblemerne.
 Forslaget om at sænke loftet for forældrebetalingen fra 35 pct. til 30  

 pct. vil koste ca. 400 mio. kr., hvis der gives kommunerne fuld kompensation  

 for ændringen uafhængigt af, at nogle af dem frivilligt har sat taksterne ned  

 til et stykke under 35 pct.-grænsen.
 Disse kommuner vil dermed få en overkompensation, der kan bruges enten til  

 yderligere takstnedsættelse eller til at løse ventelisteproblemer.
Bemærkninger til lovforslagets enkelte bestemmelser Til § 1 Grænsen for den maksimale forældrebetaling sænkes fra 35 til 30 pct. af  

 driftsudgifterne.
Til § 2 Forslagsstillerne ønsker, at ændringen træder i kraft så snart som  

 muligt.
Finanslovforliget for 1991 gør det imidlertid umuligt at gennemføre  

 ændringen i 1991 uden regeringens accept.
Derfor foreslås en ikrafttræden pr.  

 1. januar 1992.
