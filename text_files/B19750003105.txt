 I medfør af § 14, stk. 3 og § 15, stk. 3, i lov om by- og landzoner, jfr.  

 lovbekendtgørelse nr. 340 af 13. juli 1972, fastsættes:
§ 1.  Erstatningssagernes behandling for  

 taksationskommissionen indledes med miljøministeriets afgivelse af skriftligt  

 indlæg til kommissionen, der derefter giver grundejeren adgang til med  

 passende frist at afgive modindlæg.
Der afholdes derefter proceduremøde og i  

 tilknytning hertil - efter kommissionens skøn - eventuelt besigtigelse med  

 parterne og disses repræsentanter.
Stk. 2.  For overtaksationskommissionen indbringes sagen  

 ved ankemeddelelse, der indgives skriftlig inden for den ved loven fastsatte  

 ankefrist til den taksationskommission, der har behandlet sagen.
Denne  

 indsender sagen med 6 udskrifter af kendelsen til overtaksationskommissionen,  

 der underretter modparten.
Overtaksationskommissionen afgør sagen efter  

 mundtlig forhandling, medmindre begge parter giver afkald derpå eller ikke  

 inden en af overtaksationskommissionen fastsat frist besvarer en forespørgsel  

 herom fra overtaksationskommissionen.
Parterne kan senest 14 dage før den  

 mundtlige forhandling afgive skriftlige udtalelser, hvormed modparten gøres  

 bekendt.
I forbindelse med den mundtlige forhandling kan besigtigelse finde  

 sted.
I øvrigt kan overtaksationskommissionen opfordre parterne til at  

 fremkomme med yderligere oplysninger.
 § 2.  Formanden tilrettelægger kommissionens arbejde.  

 Han fastsætter tid og sted for dens møder, indkalder medlemmerne og sagens  

 parter.
 Stk. 2.  Formanden leder besigtigelser og forhandlinger  

 såvel under møder med parter som under interne møder.
§ 3.  Hvis et medlem er forhindret i at give møde,  

 skal han underrette formanden, der sørger for indkaldelse af vedkommende  

 stedfortræder.
Formanden lader ligeledes stedfortræderen indkalde, når  

 medlemmet er forhindret i at deltage i en sags behandling af de i § 7 nævnte  

 grunde.
 § 4.  Formanden sørger for, at der til kommissionen  

 knyttes en sekretær.
§ 5.  Kommissionen kan tilkalde særligt sagkyndige til  

 at deltage i sagens behandling eller til at afgive vejledende udtalelser til  

 bedømmelse af spørgsmål af teknisk eller vurderingsmæssig art.
Sådanne  

 særligt sagkyndige har ikke stemmeret.
§ 6.  De med taksationskommissionens arbejde forbundne  

 løbende udgifter afholdes forskudsvis af vedkommende dommerkontor.  

 Dommerkontoret indsender hvert kvartal regnskab med bilag til  

 miljøministeriet.
Beløbet refunderes på grundlag heraf dommerkontoret.
 Stk. 2.  For overtaksationskommissionens vedkommende vil  

 der på anfordring af kommissionens sekretær forskudsvis af miljøministeriet  

 blive anvist et beløb til dækning af kommissionens løbende udgifter.  

 Overtaksationskommissionen indsender hvert kvartal regnskab med bilag til  

 miljøministeriet.
 § 7.  Et medlem kan ikke deltage i behandlingen af en  

 sag, hvori han har en væsentlig personlig eller anden særlig interesse, som  

 nævnt i § 60 i lov om rettens pleje, jfr. lovbekendtgørelse nr. 609 af 19.  

 december 1969.
 § 8.  Et medlem har pligt til selv at give  

 kommissionen meddelelse om omstændigheder, der vil kunne medføre hans  

 inhabilitet.
 Stk. 2.  Spørgsmålet om, hvorvidt et medlem skal undlade  

 at deltage i behandlingen af en sag, bør så vidt muligt rejses, inden  

 kommissionens behandling af selve sagen begynder.
 Stk. 3.  Kommissionen afgør selv, om et medlem er  

 inhabilt.
§ 9.  For at kommissionen kan være beslutningsdygtig,  

 skal alle medlemmer eller deres stedfortrædere være tilstede og deltage i  

 afgørelsen.
Har et medlem af overtaksationskommissionen fået forfald, og har  

 det ikke været muligt at tilkalde stedfortræderen, kan sagen dog afgøres af  

 formanden og 3 andre medlemmer.
Stk. 2.  Afgørelser træffes ved almindelig  

 stemmeflerhed.
I tilfælde af stemmelighed i overtaksationskommissionen gør  

 formandens stemme udslaget.
 § 10.  Kommissionens møder og besigtigelser er  

 offentlige, med mindre kommissionen undtagelsesvis bestemmer andet.
§ 11.  Kommissionens forhandlinger, beslutninger og  

 kendelser indføres i en protokol, der underskrives af formanden.
Efter  

 nærmere bestemmelse af formanden vil protokollen kunne indrettes som en  

 løsbladsprotokol.
 § 12.  Kommissionens afgørelse meddelelse ved en  

 begrundet kendelse.
 Stk. 2.  Tilkendes der erstatning, tager kommissionen i  

 forbindelse hermed stilling til, om erstatningen kan udbetales til  

 ejendommens ejer, jfr. by- og landzonelovens § 17, stk. 2.
 Stk. 3.  Udskrift af kendelsen tilsendes parterne eller  

 disses repræsentanter ved anbefalet brev og med oplysning om fristen for  

 sagens indbringelse for overtaksationskommissionen eller domstolene.
 § 13.  Når en erstatningsberettiget til varetagelse af  

 sine interesser under sagens behandling har afholdt nødvendige udgifter, til  

 sagkyndig bistand, herunder til advokat, revisor m.m., kan kommissionen  

 tilkende en passende godtgørelse herfor.
 § 14.  Boligministeriets bekendtgørelse nr. 353 af 21.  

 juli 1972 af forretningsorden for taksationskommissioner samt  

 overtaksationskommissionen i henhold til by- og landzoneloven ophæves  

 samtidig hermed.
 Miljøministeriet, den 4. februar 1975.
 P.M.V.
 Holger Lavesen.
 /Ernst Skarum.
