 Spørgsmål om hvornår bankfilialer kan anses for hjemmehørende i  

 udlandet i relation til stempellovens § 3. Skatteministeriet traf afgørelse  

 om, at der skal være fast driftssted, og at der er ansat personer, der kan  

 handle på virksomhedens vegne, og at dokumenterne, som stempelspørgsmålet  

 vedrører udfærdiges som led i filialens virksomhed på det faste driftssted.
 Nationalbanken spurgte, om danske pengeinstitutters Cayman  

 Islands-filialer kunne anses for hjemmehørende i udlandet i relation til  

 stempellovens § 3.
 Departementet svarede, at filialer, som danske pengeinstitutter etablerer  

 i udlandet, kun kan anses for selvstændige parter i stempellovens forstand og  

 dermed hjemmehørende i udlandet, såfremt de opfylder følgende betingelser:
 at der er tale om en filial, som driver virksomhed i udlandet fra et fast  

 driftssted der, at der på driftsstedet er ansat personer, som kan disponere  

 på virksomhedens vegne, og at de dokumenter, som stempelspørgsmålet vedrører,  

 udfærdiges som led i filialens virksomhed på det faste driftssted.
 Filialer, der ikke opfylder disse betingelser, anses derfor som  

 hjemmehørende her i landet.
 Efter stempellovens § 62, stk. 1, er dokumenter om sikkerhedsstillelse ved  

 pant eller kaution mod tab ved kautionsforpligtelse stempelfri.  

 Departementets afgørelse betyder, at en dansk kundes sikkerhedsstillelse over  

 for sit danske pengeinstitut mod pengeinstituttets tab ved dets  

 kautionsforpligtelse for kundens skyld til den udenlandske filial, kun er  

 stempelfri efter § 62, stk. 1, nr. 1, såfremt den udenlandske filial opfylder  

 de nævnte betingelser for at anses som selvstændig part.
Imidlertid kan der være nogle pengeinstitutter, der på baggrund af en  

 tidligere udtalelse fra departementet ikke har indrettet driften af deres  

 Cayman Islands-filialer således, at de opfylder betingelserne for at kunne  

 betragtes som selvstændige parter.
For at give disse pengeinstitutter  

 lejlighed til at ændre driften af deres Cayman Islands-filialer, vil  

 departementet acceptere, at filialerne betragtes som selvstændige parter og  

 dermed som hjemmehørende i udlandet for så vidt angår dokumenter, der  

 oprettes senest den 1. januar 1990.
 Det forhold, at pengeinstituttet ikke overfor sin Cayman Islands-filial  

 har garanteret ved et dokument for udlandslånet til kunden, ses ikke at have  

 betydning ved afgørelsen af, om det af kunden stillede sikkerhedsdokument er  

 stempelpligtig eller ej.
 (* 1) Afgørelsen er offentliggjort i SKAT 1989/12 side 965f.
