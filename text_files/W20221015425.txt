Arbejdsmiljøklagenævnet fastholdt påbud om straks at sikre, at arbejdet med nedtagning af asbestholdige tagplader på byggepladsen blev tilrettelagt og udført på en sådan måde, at det i videst muligt omfang blev sikret, at personer på arbejdspladsen og i omgivelserne ikke blev udsat for eller kunne blive udsat for støv fra asbest (arbejdets udførelse - nedtagning af asbestholdige tagplader - støv - knækkede plader) Resume Arbejdsmiljøklagenævnet vurderede, at arbejdet med nedtagning af asbestholdige tagplader på tilsynstidspunktet ikke var tilrettelagt og blev udført på en sådan måde, at det i videst muligt omfang blev sikret, at personer på arbejdspladsen og i omgivelserne ikke blev udsat for støv fra asbest.
 Nævnet vurderede, at der var tale om støvende arbejde, når bølgeeternitpladerne gik i stykker, og der blev frigjort frie asbestfibre, som blev spredt i omgivelserne.
 Nævnet lagde vægt på, at Arbejdstilsynet konstaterede, at der på byggepladsen var to indlejede ansatte, der udførte arbejde med nedtagning af bølgeeternittagplader, der var asbestholdige.
Nævnet lagde desuden vægt på, at en del af tagpladerne var knækket i forbindelse ned nedtagningen.
Nævnet lagde endvidere vægt på, at Arbejdstilsynet konstaterede, at der stod en åben bigbag fyldt med pladestumper.
Der var også en plastsæk med pladestumper, som var åben og havde revner.
I bygningens loftrum og andre steder i bygningen lå der pladestumper, der ikke var afdækkede.
Der blev ikke fugtet i forbindelse med arbejdet til støvdæmpning.
 Ifølge DMI blæste det 11m/sek.
 Afgørelsen blev truffet af et enigt nævn.
Afgørelse I har klaget over Arbejdstilsynets afgørelse af den 20. januar 2022 om at sikre mod udsættelse fra asbeststøv.
 Arbejdsmiljøklagenævnet har nu afgjort sagen på møde den 31. maj 2022.
 Resultatet er:
  Arbejdsmiljøklagenævnet fastholder Arbejdstilsynets afgørelse af 20. januar 2022 om straks at sikre, at arbejdet med nedtagning af asbestholdige tagplader på byggepladsen [adresse udeladt], tilrettelægges og udføres på en sådan måde, at det i videst muligt omfang sikres, at personer på arbejdspladsen og i omgivelserne ikke udsættes for eller kan blive udsat for støv fra asbest.
 Det betyder, at nævnet er kommet til samme resultat som Arbejdstilsynet.
 På de næste sider kan I læse mere om afgørelsen.
Begrundelse for afgørelsen Sådan vurderer vi sagen Arbejdsmiljøklagenævnet vurderer, at arbejdet med nedtagning af asbestholdige tagplader på tilsynstidspunktet ikke var tilrettelagt og blev udført på en sådan måde, at det i videst muligt omfang blev sikret, at personer på arbejdspladsen og i omgivelserne ikke blev udsat for støv fra asbest.
 Nævnet vurderer, at der er tale om støvende arbejde, når bølgeeternitpladerne går i stykker, da der frigøres frie asbestfibre, som spredes i omgivelserne.
Hvad er afgørende for resultatet Nævnet lægger vægt på, at Arbejdstilsynet konstaterede, at der på byggepladsen var to indlejede ansatte, der udførte arbejde med nedtagning af bølgeeternittagplader, der var asbestholdige.
 Nævnet lægger desuden vægt på, at en del af tagpladerne var knækket i forbindelse ned nedtagningen.
Nævnet lægger endvidere vægt på, at Arbejdstilsynet konstaterede, at der stod en åben bigbag fyldt med pladestumper.
Der var også en plastsæk med pladestumper, som var åben og havde revner.
I bygningens loftrum og andre steder i bygningen lå der pladestumper, der ikke var afdækkede.
Der blev ikke fugtet i forbindelse med arbejdet til støvdæmpning.
 Ifølge DMI blæste det 11m/sek.
 Arbejdstilsynets billeder fra tilsynstidspunktet understøtter tilsynets konstateringer.
Nævnet er opmærksomme på, at I oplyser, at der var P3 masker med friskluft og asbestdragter til rådighed for de indlejede ansatte.
De var blevet informeret om, at de skulle bruge disse, når de nedtog tagpladerne.
 I finder, at nedtagning af tagplader anses som mindre støvende arbejde.
Det kan ikke føre til et andet resultat.
Nævnet henviser til vores begrundelse ovenfor.
 Det følger af reglerne, at enhver unødig påvirkning for asbest skal undgås.
Om reglerne Det følger af arbejdsmiljøloven, at arbejdet skal planlægges, tilrettelægges og udføres, så det sikkerheds- og sundhedsmæssigt er fuldt forsvarligt.
 Det følger af reglerne om asbest, at arbejdet skal tilrettelægges og udføres på en sådan måde, at det i videst muligt omfang sikres, at personer på arbejdspladsen og i omgivelserne ikke udsættes for eller kan blive udsat for støv fra asbest eller asbestholdige materialer.
Mødebehandling Sagen er behandlet på møde.
På mødet stemmer deltagerne om resultatet.
 Afgørelsen er truffet af et enigt nævn.
Oplysninger i sagen Nævnet har afgjort sagen ud fra de akter, som nævnet har modtaget fra Arbejdstilsynet.
Regler Her er de regler, nævnet har afgjort sagen efter.
Love og bekendtgørelser Om Arbejdstilsynets ret til at træffe afgørelse  § 77, stk. 1, i lov om arbejdsmiljø, jf. lovbekendtgørelse nr. 2062 af 16. november 2021 med senere ændringer.
Om arbejdets udførelse  § 38, stk. 1, i lov om arbejdsmiljø, jf. lovbekendtgørelse nr. 2062 af 16. november 2021 med senere ændringer.
Om indlejede ansatte  § 21, i Arbejdstilsynets bekendtgørelse nr. 1234 af 29. oktober 2018 om arbejdets udførelse Om arbejde med asbest  § 7, i Arbejdstilsynets bekendtgørelse nr. 1792 af 18. december 2015 om asbest Der er uddrag af reglerne til sidst i afgørelsen.
I kan finde reglernes fulde ordlyd på www.retsinformation.dk Kopi er sendt til:
Arbejdstilsynet, j.nr. 20220002490/10 [Adressat udeladt] Att: Arbejdsmiljørepræsentanten/De ansatte Lovuddrag Bekendtgørelse nr. 2062 af 16. november 2021 af lov om arbejdsmiljø med senere ændringer Kapitel 5 Arbejdets udførelse § 38. Arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
 Stk. 2. Anerkendte normer eller standarder, som har sikkerheds- eller sundhedsmæssig betydning, skal følges.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
Arbejdstilsynets bekendtgørelse nr. 1792 af 18. december 2015 om asbest Kapitel 3 Almindelige bestemmelser § 6.
Stk. 3. Unødig påvirkning fra stoffer og materialer skal undgås, jf. § 16 i bekendtgørelsen om arbejdets udførelse.
Fastsatte grænseværdier skal overholdes, jf. bekendtgørelsen om grænseværdier for stoffer og materialer.
 § 7. Arbejdet skal tilrettelægges og udføres på en sådan måde, at det i videst muligt omfang sikres, at personer på arbejdspladsen og i omgivelserne ikke udsættes for eller kan blive udsat for støv fra asbest eller asbestholdige materialer.
Arbejdstilsynets bekendtgørelse nr. 1234 af 29. oktober 2018 om arbejdets udførelse Kapitel 4 Oplæring og instruktion § 21. En virksomhed, der beskæftiger personer, hvis arbejdskraft er udlejet til den eller på anden måde stillet til rådighed for den af en fremmed virksomhed, har pligt til at sørge for, at arbejdet planlægges, tilrettelægges og udføres sikkerhedsmæssigt og sundhedsmæssigt fuldt forsvarligt og i overensstemmelse med arbejdsmiljølovgivningens regler.
 Stk. 2. Inden sådan beskæftigelse påbegyndes, skal virksomheden over for den fremmede virksomhed oplyse følgende, som denne er forpligtet til at videregive til de personer, der skal beskæftiges:
1. det krævede faglige niveau, herunder om særlige kvalifikationer er nødvendige, 2. eventuelle krav til helbredsattester og 3. arbejdets særlige art, herunder eventuelle faremomenter.
