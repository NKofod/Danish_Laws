Bekendtgørelse om uddannelsen til professionsbachelor i eksport og teknologi I medfør af §§ 22 og 30 i lov om erhvervsakademiuddannelser og professionsbacheloruddannelser, jf. lovbekendtgørelse nr. 1147 af 23. oktober 2014, som ændret ved lov nr. 633 af 12. maj 2015, fastsættes efter bemyndigelse:
 § 1. Formålet med uddannelsen til professionsbachelor i eksport og teknologi er at kvalificere den uddannede til at indgå i virksomhedens strategiske udvikling af kundegrundlag og kunderelationer gennem teknisk service, rådgivning og salg i relation til salg, eksport og teknik samt på et teoretisk og metodisk grundlag at kunne udarbejde og implementere salgs-, service- og markedsføringsplaner på et globalt marked.
 Stk. 2. Den uddannede skal have viden, færdigheder og kompetencer som angivet i bilag 1.
 § 2. Uddannelsen, der er en fuldtidsuddannelse, er normeret til 210 ECTS-point. 60 ECTS-point svarer til en fuldtidsstuderendes arbejde i 1 år.
Stk. 2. Uddannelsen giver den uddannede ret til at anvende titlen professionsbachelor i eksport og teknologi.
Den engelske titel er Bachelor of Export and Technology Management.
 Stk. 3. Uddannelsens engelske betegnelse er Bachelors Degree Programme in Export and Technology Management.
 § 3. Uddannelsen består af følgende:
 1) Obligatoriske uddannelseselementer med et samlet omfang på 150 ECTS-point.
 2) Praktik med et samlet omfang på 30 ECTS-point.
 3) Valgfri uddannelseselementer, der for den enkelte studerende har et samlet omfang på 15 ECTS-point.
 4) Bachelorprojekt på 15 ECTS-point.
 Stk. 2. Uddannelsens obligatoriske elementer tilrettelægges inden for følgende kerneområder:
 1) Kommunikation og kulturforståelse.
 2) Produktudvikling, produktion og innovation.
 3) Handel og marketing.
 § 4. I øvrigt gælder de regler om professionsbacheloruddannelser, der er fastsat i bekendtgørelse om erhvervsakademiuddannelser og professionsbacheloruddannelser.
§ 5. Styrelsen for Videregående Uddannelser kan tillade fravigelse af bekendtgørelsen som led i forsøg.
Ved forsøg fastsættes samtidig forsøgets varighed og rapporteringsform.
 Stk. 2. Styrelsen kan dispensere fra bekendtgørelsen, når det findes begrundet i usædvanlige forhold.
 § 6. Bekendtgørelsen træder i kraft den 1. august 2015.
 Stk. 2. Bekendtgørelse nr. 1033 af 3. november 2009 om uddannelsen til professionsbachelor i eksport og teknologi ophæves.
Styrelsen for Videregående Uddannelser, den 2. juli 2015 Nils Agerhus / Kirsten Lippert Bilag 1 Mål for læringsudbytte for uddannelsen til professionsbachelor i eksport og teknologi Mål for læringsudbyttet omfatter den viden, de færdigheder og kompetencer, som en professionsbachelor i eksport og teknologi skal opnå i uddannelsen.
Viden Den uddannede har viden om 1) anvendt praksis i eksportvirksomheder inden for de tekniske og merkantile fagområder, 2) anvendte teorier og metoder inden for eksportrelaterede dele af økonomi, markedsføring, supply chain management, jura samt udenrigshandel primært inden for business to business, 3) anvendte teorier og metoder inden for produktionsprocesser, produktudvikling og innovation og kan reflektere herover, 4) projektledelse og forhandlingsteknik, 5) forretningskultur og kommunikation, herunder inden for andre sprogområder, og 6) centrale brancher inden for f.eks. plast, jern og metal, it- og elektronik, møbler, fødevarer samt teknologiske industrier, eksempelvis på ernergi- og miljøområdet.
Færdigheder Den uddannede kan 1) anvende metoder og redskaber til indsamling og analyse af information vedrørende virksomheders kundegrundlag på eksportmarkedet samt anvende analyseresultaterne til at udvikle virksomheders eksportmarkeder gennem tilpasning til kundens behov, 2) udvikle eksportvirksomhedens serviceorganisation, 3) kommunikere på engelsk i eksportrelaterede sammenhænge, 4) vurdere teoretiske og praksisnære eksportrelaterede problemstillinger samt udvælge løsninger og handlinger, 5) dokumentere, formulere og formidle tekniske problemstillinger og løsninger til fagfæller og kunder og 6) udvikle løsninger i samarbejde med kunden og teknisk afdeling i egen virksomhed.
Kompetencer Den uddannede kan 1) selvstændigt håndtere industrivirksomhedens opgaver i forhold til eksport både internt i virksomheden og i udlandet, 2) håndtere komplekse og udviklingsorienterede problemstillinger inden for produktion og afsætning i relation til udenlandske kunder, 3) selvstændigt indgå i samarbejde med teknisk og merkantilt personale internt i virksomheden og i udlandet, 4) indgå i ledelsesmæssige funktioner i relation til virksomhedens eksport, 5) udvise kulturel indlevelsesevne i forbindelse med eksportopgaven og 6) identificere egne læringsbehov og udvikle egen viden og færdigheder i tilknytning til eksportområdet.
