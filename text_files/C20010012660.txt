Vejledning om behandling af klager over  

 Arbejdsskadestyrelsens afgørelser Indholdsfortegnelse Kapitel 1.	Indledning Kapitel 2.	Hvilke klager skal genvurderes Kapitel 3.	Genvurdering og retsvirkningerne heraf Kapitel 1 Indledning Arbejdsskadestyrelsen afgørelser kan indbringes for  

 Den Sociale Ankestyrelse inden for en frist på 4 uger, regnet fra  

 tidspunktet for modtagelsen af afgørelsen (fristen er 6 uger eller 3  

 måneder for personer, der henholdsvis opholder sig på  

 Færøerne eller resten af Europa uden for Danmark, eller uden for  

 Europa).
Med virkning for alle afgørelser efter lov om  

 sikring mod følger af arbejdsskade og lov om erstatning til skadelidte  

 værnepligtige m.fl. truffet den 1. juli 2001 eller senere er reglerne  

 for behandling af klager ændret, idet Arbejdsskadestyrelsen herefter  

 har pligt til at genvurdere de afgørelser, som borgeren,  

 forsikringsselskabet, arbejdsgiveren m.m. klager over.
Denne genvurdering kan  

 resultere i, at Arbejdsskadestyrelsen giver klageren helt eller delvist  

 medhold og træffer afgørelse herom.
Hvis Arbejdsskadestyrelsen  

 derimod fastholder den oprindelige afgørelse, sendes sagen til Den  

 Sociale Ankestyrelse.
Formålet med genvurderingspligten er, at  

 afgørelser, der indeholder faktuelle eller retlige fejl, hurtigt  

 bliver rettet til gavn for sagens parter.
Det er ikke hensigten, at  

 Arbejdsskadestyrelsen skal have mulighed for at ændre skønnet i  

 den indklagede afgørelse.
Kapitel 2 Hvilke afgørelser skal genvurderes Genvurderingspligten omfatter alene rettidige klager over  

 faktuelle eller retlige fejl ved afgørelsen.
 Genvurderingspligten omfatter således ikke klager  

 indgivet efter klagefristens udløb, klager over skønnet i en  

 afgørelse eller klager, der i realiteten er anmodninger om  

 genoptagelse efter de almindelige genoptagelsesregler i lov om sikring mod  

 følger af arbejdsskade eller efter almindelige forvaltningsretlige  

 principper.
 Derfor skal Arbejdsskadestyrelsen ved modtagelse af en  

 klage i første omgang vurdere, om klagefristen er overholdt.
Klagefristen regnes fra det tidspunkt, hvor meddelelsen om  

 afgørelsen er nået frem til adressaten.
Hvis meddelelsen er  

 sendt med posten til en adressat i Danmark, kan meddelelsen i almindelighed  

 anses for at være kommet frem dagen efter afsendelsen.
Kan adressaten  

 godtgøre, at meddelelsen først er kommet frem på et  

 senere tidspunkt, må dette tidspunkt lægges til grund.
Klagefristen udløber på 4-ugers-dagen  

 (6-ugers-/3-måneders-dagen) for modtagelsen.
Det betyder, at en  

 rettidig klage skal være kommet frem til Arbejdsskadestyrelsen senest  

 denne dag.
Udløber klagefristen på en lørdag, en  

 helligdag eller en dag med usædvanlig tidlig lukketid, forlænges  

 klagefristen til førstkommende hverdag ved kontortids  

 ophør.
 Hvis klagefristen ikke er overholdt, sendes klagen sammen  

 med sagens akter til Den Sociale Ankestyrelse med angivelse af, at  

 klagefristen ikke er overholdt.
 Er klagefristen overholdt, skal Arbejdsskadestyrelsen  

 vurdere, om der klages over faktuelle eller retlige fejl ved  

 afgørelsen, eller om der klages over skønnet i  

 afgørelsen.
 Vedrører klagen alene skønnet i en  

 afgørelse, sendes afgørelsen og sagens akter til Den Sociale  

 Ankestyrelse med angivelse af, at klagen vedrører skønnet i  

 afgørelsen og derfor ikke er omfattet af genvurderingspligten.
 Hvis klagen omhandler faktuelle eller retlige fejl ved  

 afgørelsen, skal Arbejdsskadestyrelsen genvurdere sagen.
 Er der ikke tale om en klage over afgørelsen, men  

 derimod om en anmodning om genoptagelse efter de almindelige  

 genoptagelsesregler i lov om sikring mod følger af arbejdsskade eller  

 efter almindelige forvaltningsretlige principper, skal sagen genoptages.
Eksempler på faktuelle og retlige fejl Som eksempel på faktuelle og retlige fejl ved en  

 afgørelse kan nævnes den situation, at Arbejdsskadestyrelsen  

 fejlagtigt afviser et ulykkestilfælde overgået en borger under  

 arbejdet med den begrundelse, at vedkommende var selvstændig  

 erhvervsdrivende, hvilket ikke var tilfældet, idet borgeren var ansat i  

 sit eget anpartsselskab og dermed omfattet af loven.
 Et andet eksempel på faktuelle og retlige fejl er,  

 at Arbejdsskadestyrelsen ved beregningen af årsløn ikke har  

 medregnet pensionsindbetalinger fra arbejdsgiver, enten fordi styrelsen har  

 overset oplysninger herom i sagens akter, eller fordi styrelsen ved  

 afgørelsen har anvendt reglen om årslønsberegning i lov  

 om sikring mod følger af arbejdsskade forkert.
Et tredje eksempel på faktuelle og retlige fejl er,  

 at en borger anmelder en skade uden at meddele, at vedkommende var  

 værnepligtig på tidspunktet for skadens indtræden.  

 Arbejdsskadestyrelsen behandler sagen efter lov om sikring mod følger  

 af arbejdsskade og træffer afgørelse om, at skaden ikke er  

 omfattet af skadebegreberne i lov om sikring mod følger af  

 arbejdsskade.
Var sagen blevet behandlet efter lov om erstatning til  

 skadelidte værnepligtige m.fl., ville skaden måske være  

 omfattet af det mere lempelige skadebegreb i denne lov.
Eksempel på skøn i en afgørelse Som eksempel på et skøn i en afgørelse  

 kan nævnes den situation, at Arbejdsskadestyrelsen ved  

 afgørelsen af méngrad skønsmæssigt vurderer, at  

 halvdelen af de nuværende gener i venstre knæ overvejende  

 sandsynligt skyldes forudbestående gener i knæet og dermed andre  

 forhold end arbejdsskaden.
Klager over dette skøn kan som udgangspunkt  

 ikke gives helt eller delvist medhold af Arbejdsskadestyrelsen.
Klages der  

 derimod over, at de forudbestående knægener var i højre  

 knæ og ikke i venstre knæ som anført i  

 Arbejdsskadestyrelsens afgørelse, er der ikke tale om en klage over  

 skønnet, men derimod om en klage begrundet i faktuelle fejl, der skal  

 genvurderes i Arbejdsskadestyrelsen.
Eksempel på anmodning om genoptagelse Arbejdsskadestyrelsen træffer ofte afgørelse  

 om varigt mén på 5 procent eller derover og samtidig  

 afgørelse om erhvervsevnetab på mindre end 15 procent.  

 Afgørelsen om erhvervsevnetab er typisk begrundet i, at arbejdet er  

 genoptaget i fuldt omfang.
Hvis borgeren i tilknytning til denne afgørelse  

 anmoder om genoptagelse med den begrundelse, at vedkommende  

 efterfølgende er blevet sygemeldt eller afskediget og derfor har et  

 indtægtstab, er der ikke tale om en klage over Arbejdsskadestyrelsens  

 afgørelse, idet afgørelsens indhold var korrekt på  

 afgørelsestidspunktet.
De nye oplysninger om borgerens  

 erhvervsmæssige situation kan derimod begrunde genoptagelse af  

 spørgsmålet om erhvervsevnetab efter de almindelige regler herom  

 i lov om sikring mod følger af arbejdsskade.
Kapitel 3 Genvurdering og retsvirkningerne heraf Tidsfrister Arbejdsskadestyrelsen skal inden 4 uger efter modtagelsen  

 af en rettidig klage over faktuelle eller retlige fejl tage stilling til, om  

 klageren kan gives medhold, eller om den indklagede afgørelse  

 fastholdes.
Fristen på 4 uger kan i særlige tilfælde  

 fraviges.
Det kan være tilfældet, hvis Arbejdsskadestyrelsen  

 eksempelvis må indhente yderligere oplysninger, vurderinger eller  

 lignende.
Hvis fristen fraviges, skal sagens parter have besked herom.  

 Samtidig skal Arbejdsskadestyrelsen oplyse, hvornår en ny  

 afgørelse kan forventes.
Hvis en klage efter en konkret vurdering må anses  

 for at være hastende, skal Arbejdsskadestyrelsen straks genvurdere  

 sagen og sende ny afgørelse herom til sagens parter.
Hvis  

 Arbejdsskadestyrelsen vurderer, at afgørelsen ikke skal ændres,  

 sendes sagen i disse tilfælde straks til Den Sociale Ankestyrelse.
 Som eksempel på en hastende klage kan nævnes  

 den situation, at der klages over en afgørelse, der stopper en hidtil  

 udbetalt månedlig ydelse.
Afslag Hvis Arbejdsskadestyrelsen fastholder den indklagede  

 afgørelse, sendes sagens akter til Den Sociale Ankestyrelse ledsaget  

 af en begrundelse for, hvorfor den oprindelige afgørelse  

 fastholdes.
I mange tilfælde vil det være  

 tilstrækkeligt at henvise til begrundelsen og redegørelsen for  

 faktum i den indklagede afgørelse.
Det vil eksempelvis være  

 tilfældet, hvis klagen ikke er begrundet, eller hvis klagen alene  

 henviser til oplysninger, der forelå ved den første  

 afgørelse.
I andre tilfælde vil det være  

 nødvendigt med en uddybende begrundelse.
Et eksempel herpå er  

 den situation, at klagen indeholder nye oplysninger, der efter klagerens  

 opfattelse viser, at den oprindelige afgørelse er behæftet med  

 faktuelle eller retlige fejl.
Fastholder Arbejdsskadestyrelsen den  

 oprindelige afgørelse i denne situation, skal oversendelsen til Den  

 Sociale Ankestyrelse ledsages af en begrundelse for, hvorfor  

 afgørelsen fastholdes.
Helt eller delvist medhold Hvis klageren kan gives helt eller delvist medhold,  

 træffer Arbejdsskadestyrelsen afgørelse herom under iagttagelse  

 af forvaltningslovens regler, herunder reglerne om partshøring,  

 begrundelsespligt og klagevejledning.
Den nye afgørelse træder i stedet for den  

 oprindelige afgørelse.
Det betyder, at den nye afgørelse har  

 virkning fra tidspunktet for den oprindelige afgørelse.
 Forvaltningslovens partshøringsregler  

 medfører, at sagens parter skal have mulighed for at kommentere  

 indholdet af en klage og eventuelle nye oplysninger i sagen, inden  

 Arbejdsskadestyrelsen træffer ny afgørelse, der giver klageren  

 helt eller delvist medhold.
Eventuelle klager over den nye afgørelse behandles  

 efter de almindelige klageregler, herunder reglerne om tidsfrister for  

 indsendelse af klage.
Det betyder, at der fra modtagelsen af en  

 genvurderingsafgørelse løber en ny klagefrist for klageren samt  

 for sagens øvrige klageberettigede parter.
Hvis Arbejdsskadestyrelsen giver klageren delvist medhold,  

 og klageren ikke kan acceptere den nye afgørelse, skal sagen sendes  

 til Den Sociale Ankestyrelse.
I denne situation har Arbejdsskadestyrelsen  

 ikke mulighed for at vurdere sagen på ny.
