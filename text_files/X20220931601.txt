Afgørelse efter lov om fremtidsfuldmagter § 7 Fremtidsfuldmagtsgiver klagede direkte til Civilstyrelsen over, at Statsforvaltningen den 3. januar 2019 havde givet afslag på at sætte fremtidsfuldmagt i kraft.
Afslag var givet med henvisning til en lægeerklæring, ifølge hvilken fremtidsfuldmagtsgivers helbredsmæssige forhold ikke opfyldte kravet om, at vedkommende skal være ude af stand til at varetage økonomiske og personlige forhold.
 Klager eftersendte en ny lægeerklæring af 15. januar 2019, hvoraf fremgik, at klager ikke længere kunne varetage sine økonomiske og personlige forhold.
 Civilstyrelsen hjemviste på baggrund af de nye oplysninger sagen til fornyet behandling i Statsforvaltningen.
 Statsforvaltningens afgørelse af 3. januar 2019:
 Statsforvaltningen afslår at sætte fremtidsfuldmagten af 6. juni 2018 i kraft.
Begrundelse Vi vurderer, at din helbredsmæssige tilstand ikke er svækket i en sådan grad som kræves i henhold til betingelserne i § 1 i lov om fremtidsfuldmagter.
 Vi har ved afgørelsen lagt vægt på oplysningerne fra lægeerklæringen, som er medsendt, hvoraf fremgår at lægen har erklæret, at du ikke skønnes som følge af sygdom, svækket mental funktion eller helbred el. lign. ikke længere at være i stand til at varetage dine økonomiske og personlige forhold.
 Vi henviser til§ 7, stk. 1, i lov om fremtidsfuldmagter, hvorefter Statsforvaltningen kan sætte en fremtids-fuldmagt i kraft, hvis fuldmagtsgiveren må anses at være i en tilstand som omhandlet i§ 1.
 Af § 1 fremgår at den, der er fyldt 18 år, og som er i stand til at handle fornuftsmæssigt, kan oprette en fremtidsfuldmagt til at træde i kraft, hvis den pågældende på et senere tidspunkt som følge af sygdom, svækket mental funktion eller helbred el. lign. ikke længere har evne til at varetage sine forhold inden for de områder, som er omfattet af fuldmagten, jf. § 2, stk. 1.
. . .  Fremtidsfuldmagtsgiver klagede over afgørelsen.
 Civilstyrelsens afgørelse af 22. marts 2019, sags.nr. 19-4410-00003:
 Civilstyrelsen har behandlet Deres klage over Statsforvaltningens afgørelse af 3. januar 2019, hvor Statsforvaltningen traf afgørelse om ikke at sætte fremtidsfuldmagten for Dem i kraft.
 Civilstyrelsen ændrer Statsforvaltningens afgørelse således, at sagen hjemvises til Statsforvaltningen med henblik på, at Statsforvaltningen sætter fremtidsfuldmagten af 6. juni 2018 i kraft, jf. § 13 i bekendtgørelse 2017-08-23 nr. 1018 om fremtidsfuldmagter.
 Civilstyrelsen har ved afgørelsen lagt vægt på sagens samlede omstændigheder, herunder særligt de lægelige oplysninger der fremgår af udtalelsen, dateret 15. januar 2019, udarbejdet af Deres læge, L.
 Det fremgår blandt andet af den lægelige udtalelse, at De på baggrund af en forværring af Deres helbreds-mæssige forhold ikke længere skønnes, at kunne varetage Deres økonomiske og personlige forhold.
 Kopi af dette brev er sendt til Statsforvaltningen.
