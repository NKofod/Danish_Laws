Fremsat den 9. oktober 2008 af velfærdsministeren (Karen Jespersen) Forslag til Lov om ændring af lov om social pension, lov om højeste, mellemste, forhøjet almindelig og almindelig førtidspension m.v., lov om individuel boligstøtte og lov om børnetilskud og forskudsvis udbetaling af børnebidrag (Ligestilling af dansk og udenlandsk udbytte m.v.) § 1 I lov om social pension, jf. lovbekendtgørelse nr. 484 af 29. maj 2007, som ændret ved § 1 i lov nr. 1586 af 20. december 2006, § 1 i lov nr. 445 af 9. juni 2008 og § 1 i lov nr. 446 af 9. juni 2008, foretages følgende ændring:
 1. I § 29, stk. 1, nr. 1 og i § 32 a, stk. 1, nr. 1, udgår », hvori der er indeholdt endelig udbytteskat.«.
§ 2 I lov om højeste, mellemste, forhøjet almindelig og almindelig førtidspension m.v., jf. lovbekendtgørelse nr. 485 af 29. maj 2007, som ændret ved § 14 i lov nr. 1587 af 20. december 2006, § 2 i lov nr. 445 af 9. juni 2008 og § 2 i lov nr. 446 af 9. juni 2008, foretages følgende ændring:
 1. I § 25, stk. 1, nr. 1, udgår », hvori der er indeholdt endelig udbytteskat.«.
§ 3 I lov om individuel boligstøtte, jf. lovbekendtgørelse nr. 981 af 1. oktober 2008, som ændret ved § 10 i lov nr. 346 af 18. april 2007, foretages følgende ændring:
 1. I § 8, stk. 1, 2. pkt., udgår », hvori der er indeholdt endelig udbytteskat.«.
§ 4 I lov om børnetilskud og forskudsvis udbetaling af børnebidrag, jf. lovbekendtgørelse nr. 909 af 3. september 2004, som ændret ved § 27 i lov nr. 431 af 6. juni 2005, § 8 i lov nr. 346 af 18. april 2007 og § 27 i lov nr. 523 af 6. juni 2007, foretages følgende ændringer:
 1. I § 10 c, stk. 7, nr. 2, udgår », hvori der er indeholdt endelig udbytteskat.«.
 2. I § 10 c, stk. 8, ændres »ligningslovens § 33 C« til: »§ 5 i lov om beskatning af søfolk«.
§ 5 Loven træder i kraft den 1. januar 2009.
Bemærkninger til lovforslaget Almindelige bemærkninger 1. Lovforslagets baggrund, formål og indhold Lovforslagets formål er at ligestille dansk og udenlandsk udbytte ved opgørelse af indtægtsgrundlaget for beregning af en række sociale ydelser.
Med en vedtagelse af lovforslaget sikres det, at retstilstanden på området er i overensstemmelse med EU-rettens regler om kapitalens frie bevægelighed.
Efter de gældende regler ses der, ved opgørelsen af indtægtsgrundlaget for beregning af en række sociale ydelser, bort fra aktieudbytte på op til 5.000 kr., hvori der er indeholdt endelig udbytteskat.
Indtægtsgrundlaget ligger til grund for indtægtsreguleringen af forskellige sociale ydelser, herunder social pension, boligstøtte og børnetilskud.
Da der ikke indeholdes endelig udbytteskat af udenlandske aktier, kan der ikke ses bort fra op til 5.000 kr. for udenlandsk aktieudbytte.
Indtægtsreguleringen af udbytte fra udenlandske aktier kan derfor blive hårdere end for udbytte af danske aktier.
Det er i strid med EU-rettens regler om kapitalens frie bevægelighed.
Ved lov nr. 335 af 7. maj 2008 om ændring af forskellige skattelove er der foretaget en EU-tilpasning i ejendomsværdiskatteloven.
Indtil lovændringen skulle der ved beregning af nedslaget for pensionister alene ses bort fra udbytteindkomst, hvor der er indeholdt endelig udbytteskat.
Efter lovændringen skal der ved beregningen af nedslaget for pensionister ses bort fra udbytteindkomst, uanset om der er indeholdt endelig udbytteskat eller ej.
Formålet var at sikre, at reglerne er i overensstemmelse med EU-rettens regler om kapitalens frie bevægelighed.
Det foreslås derfor at ophæve kravet om, at der skal være indeholdt endelig udbytteskat, for at kunne se bort fra aktieudbytte på op til 5.000 kr. ved opgørelsen af indtægtsgrundlaget, der ligger til grund for indtægtsreguleringen af social pension, boligstøtte og børnetilskud til uddannelsessøgende forældre.
Tilsvarende ændring foretages i en række bekendtgørelser på Velfærdsministeriets område om opgørelse af indtægtsgrundlaget.
Med en vedtagelse af lovforslaget ligestilles udbytte af henholdsvis danske og udenlandske aktier ved opgørelsen af indtægtsgrundlag for beregning af en række sociale ydelser.
Hermed sikres, at retstilstanden på området er i overensstemmelse med EU-rettens regler om kapitalens frie bevægelighed.
 Herudover foreslås en redaktionel ændring i § 10 c, stk. 8, i lov om børnetilskud og forskudsvis udbetaling af børnebidrag.
2. Økonomiske og administrative konsekvenser for stat, kommuner og regioner Forslaget har ikke administrative konsekvenser for stat, kommuner og regioner.
Forslaget skønnes at medføre merudgifter på ca. 0,2 mio. kr. årligt, hvoraf folkepension udgør 0,18 mio. kr. med 100 pct. statsrefusion.
De øvrige 0,002 mio. kr. vedrører blandt andet boligstøtte.
Lovforslagets økonomiske konsekvenser skal forhandles med de kommunale parter 3. Økonomiske og administrative konsekvenser for erhvervslivet Forslaget har ikke økonomiske eller administrative konsekvenser for erhvervslivet.
4. Administrative konsekvenser for borgerne Forslaget har ikke administrative konsekvenser for borgerne.
5. Miljømæssige konsekvenser Forslaget har ikke miljømæssige konsekvenser.
6. Forholdet til EU-retten Forslaget sikrer, at retstilstanden på området er i overensstemmelse med EU-rettens regler om kapitalens frie bevægelighed.
7. Hørte myndigheder og organisationer Lovforslaget har været i høring hos Ankestyrelsen, Sikringsstyrelsen, Statsforvaltningsdirektørerne, Finansrådet, Forsikring- og Pension, KL, Kommunernes Revision, Danske Handicaporganisationer, Dansk Socialrådgiverforening, Landsforeningen Ældre Sagen, Ældremobiliseringen, Det Centrale Handicapråd, Boligselskabernes Landsforening, Socialchefforeningen, Kommunale Tjenestemænd og Overenskomstansatte, Børnerådet og Rigsrevisionen.
8. Sammenfattende skema Vurdering af lovforslagets konsekvenser Bemærkninger til lovforslagets enkelte bestemmelser Til § 1 Til nr. 1 Med forslaget ophæves kravet om, at der skal være indeholdt endelig udbytteskat, for at kunne se bort fra aktieudbytte op til 5.000 kr. ved opgørelsen af indtægtsgrundlaget.
Herved ligestilles udbytte af henholdsvis danske og udenlandske aktier.
 Der henvises i øvrigt til lovforslagets almindelige bemærkninger.
Til § 2 Til nr. 1 Med forslaget ophæves kravet om, at der skal være indeholdt endelig udbytteskat, for at kunne se bort fra aktieudbytte op til 5.000 kr. ved opgørelsen af indtægtsgrundlaget.
Herved ligestilles udbytte af henholdsvis danske og udenlandske aktier.
 Der henvises i øvrigt til lovforslagets almindelige bemærkninger.
Til § 3 Til nr. 1 Med forslaget ophæves kravet om, at der skal være indeholdt endelig udbytteskat, for at kunne se bort fra aktieudbytte op til 5.000 kr. ved opgørelsen af indtægtsgrundlaget.
Herved ligestilles udbytte af henholdsvis danske og udenlandske aktier.
 Der henvises i øvrigt til lovforslagets almindelige bemærkninger.
Til § 4 Til nr. 1 Med forslaget ophæves kravet om, at der skal være indeholdt endelig udbytteskat, for at kunne se bort fra aktieudbytte op til 5.000 kr. ved opgørelsen af indtægtsgrundlaget.
Herved ligestilles udbytte af henholdsvis danske og udenlandske aktier.
 Der henvises i øvrigt til lovforslagets almindelige bemærkninger.
Til nr. 2 Der er tale om en redaktionel ændring som følge af, at reglen om de såkaldte DIS-indkomster (lønindkomst for personer, der arbejder på et skib, der er registreret i Dansk Internationalt Skibsregister) i ligningslovens § 33 C tidligere er ophævet og overflyttet til § 5 i lov om beskatning af søfolk.
Til § 5 Det forslås, at loven træder i kraft den 1. januar 2009.
