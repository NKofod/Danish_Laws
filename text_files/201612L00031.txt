Fremsat den 6. oktober 2016 af finansministeren (Claus Hjort Frederiksen) Forslag til Lov om tilskud til Færøernes hjemmestyre for 2016-2019 § 1. Staten yder for 2016 et samlet tilskud på 641,8 mio. kr. til Færøernes hjemmestyre.
 § 2. Staten yder for 2017 til 2019 et årligt tilskud på 641,8 mio. kr. til Færøernes hjemmestyre, jf. dog stk. 2.
 Stk. 2. Finansministeren kan efter aftale med Færøernes landsstyre fastsætte regler om at reducere tilskuddet, jf. bilag 1.
 § 3. Tilskud efter § 2 udbetales forskudsvis i lige store rater hver måned, jf. dog stk. 2.
 Stk. 2. Finansministeren kan efter aftale med Færøernes landsstyre fastsætte regler om ændrede udbetalingsterminer.
 § 4. Loven træder i kraft dagen efter bekendtgørelsen i Lovtidende.
 Stk. 2. Lov nr. 1602 af 26. december 2013 om tilskud til Færøernes hjemmestyre for 2014-2016 ophæves.
Bilag 1 Bemærkninger til lovforslaget Almindelige bemærkninger 1. Indledning og baggrund Lovforslaget indeholder forslag til regler om ydelse af statstilskud for 2017 til 2019 til Færøernes hjemmestyre inden for rammerne af lov nr. 137 af 23. marts 1948 om Færøernes hjemmestyre.
Med hjemmel i hjemmestyrelovens § 9 har Færøernes hjemmestyre tidligere overtaget den regelfastsættende og administrative kompetence på dele af henholdsvis det sociale område, sundhedsområdet og undervisningsområdet (skolevæsenet) med statsligt tilskud.
 Derudover indeholder lovforslaget forslag til størrelsen af det samlede tilskud for 2016.
Ved lov nr. 393 af 22. juni 1993 om tilskud til Færøernes hjemmestyre blev de daværende 7 tilskud og 4 refusionstilskud under en række ministerier omlagt til et generelt bloktilskud til Færøernes hjemmestyre under Finansministeriets finanslovsparagraf.
Omlægningen gav Færøernes hjemmestyre friere dispositionsmulighed for så vidt angår tilskuddet fra staten.
 Efter omlægningen til et generelt tilskud har bloktilskuddet efter aftale mellem regeringen og Færøernes landsstyre været fastholdt uændret realt frem til og med 2001, hvorved tilskuddet fra finansår til finansår blev reguleret i overensstemmelse med den gennemsnitlige reguleringsprocent for statens samlede driftsudgifter fra pris- og lønniveau for finansloven for et år til pris- og lønniveau for finansloven det følgende år.
 Det blev mellem regeringen og landsstyret aftalt, at bloktilskuddet i 2002 blev fastsat til 615,5 mio. kr.
 Regeringen og landsstyret indgik den 24. oktober 2002 en aftale om fastsættelse af statens tilskud til de bloktilskudsfinansierede områder på 615,5 mio. kr. nominelt årligt i perioden 2003 til og med 2006.
 Regeringen og landsstyret aftalte i oktober 2006 en uændret videreførelse af statens tilskud til de bloktilskudsfinansierede områder på 615,5 mio. kr. nominelt årligt i perioden 2007 og 2008.
 Regeringen og landsstyret har for hvert af årene 2009-2011 indgået ét-årige aftaler om en uændret videreførelse af statens tilskud til de bloktilskudsfinansierede områder på 615,5 mio. kr. nominelt.
Regeringen og landsstyret aftalte i 2012 samt i 2013 en real videreførelse (pristalsregulering) af statens tilskud til de bloktilskudsfinansierede områder.
Tilskuddet udgjorde 624,1 mio. kr. i 2012 og 632,2 mio. kr. i 2013 mio.
 Regeringen og landsstyret aftalte i 2013 en real videreførelse (pristalsregulering) af statens tilskud til de bloktilskudsfinansierede områder på 635,4 mio. kr. i 2014. Desuden blev det aftalt, at beløbet for 2015 og 2016 pris- og lønreguleres per 1. januar det pågældende år med den af Finansministeriet fastsatte sats for det generelle pris- og lønindeks inklusiv niveaukorrektion.
 Regeringen og landsstyret aftalte i april 2016, at statens tilskud fastholdes nominelt uændret på 641,8 mio. kr. i hvert af årene 2017, 2018 og 2019. Regeringen og landsstyret aftalte desuden, at tilskuddet for 2016 ligeledes udgør 641,8 mio. kr.
2. Lovforslagets indhold 2.1. Gældende ret Tilskuddet for 2016 er reguleret ved lov nr. 1602 af 26. december 2013 om tilskud til Færøernes hjemmestyre for 2014-2016. Det fremgår af lovens § 1, at staten for 2014-2016 yder et årligt tilskud på 635,4 mio. kr. til Færøernes hjemmestyre.
Beløbet reguleres den 1. januar 2015 og den 1. januar 2016 med det af Finansministeriet fastsatte generelle pris- og lønindeks inklusive niveaukorrektion.
2.2. Finansministeriets overvejelser I overensstemmelse med landsstyrets ønske aftalte regeringen og landsstyret i april 2016, at statens tilskud fastholdes nominelt uændret på 641,8 mio. kr. i hvert af årene 2017, 2018 og 2019. Regeringen og landsstyret aftalte desuden, at tilskuddet for 2016 ligeledes udgør 641,8 mio. kr.
2.3. Lovforslagets udformning Lovforslaget indeholder forslag til regler om ydelse af statstilskud for 2016 til 2019 til Færøernes hjemmestyre inden for rammerne af lov nr. 137 af 23. marts 1948 om Færøernes hjemmestyre.
3. Forelæggelse for færøske myndigheder Lovforslaget har været forelagt for landsstyret.
4. De økonomiske og administrative konsekvenser for det offentlige Lovforslaget vil indebære, at staten i 2016, 2017, 2018 og 2019 overfører 641,8 mio. kr. nominelt til Færøernes hjemmestyre.
Lovforslaget vil indebære statslige mindre udgifter på 0,6 mio. kr. i 2016.
 Lovforslaget har ingen administrative konsekvenser for det offentlige.
 5. De økonomiske og administrative konsekvenser for erhvervslivet mv.
 Lovforslaget har ikke økonomiske eller administrative konsekvenser for erhvervslivet.
6. De administrative konsekvenser for borgerne Lovforslaget har ikke administrative konsekvenser for borgerne.
7. De miljømæssige konsekvenser Lovforslaget har ikke miljømæssige konsekvenser.
8. Forholdet til EU-retten Lovforslaget indeholder ikke EU-retlige aspekter.
 9. Hørte myndigheder og organisationer mv.
 Lovforslaget har ikke været sendt i høring, men er offentliggjort på Høringsportalen.
Bemærkninger til lovforslagets enkelte bestemmelser Til § 1 Tilskuddet for 2016 er reguleret ved lov nr. 1602 af 26. december 2013 om tilskud til Færøernes hjemmestyre for 2014-2016.
Det fremgår af lovens § 1, at staten yder for 2014-2016 et årligt tilskud på 635,4 mio. kr. til Færøernes hjemmestyre.
Beløbet reguleres den 1. januar 2015 og den 1. januar 2016 med det af Finansministeriet fastsatte generelle pris- og lønindeks inklusive niveaukorrektion.
På den baggrund udgør tilskuddet for 2016 642,4 mio. kr.
 Det foreslås, at staten for 2016 i overensstemmelse med landsstyrets ønske yder et samlet tilskud på 641,8 mio. kr. til Færøernes hjemmestyre.
 Der henvises i øvrigt til pkt. 2.2. i lovforslagets almindelige bemærkninger.
Til § 2 Tilskud til Færøernes hjemmestyre for 2014-2016 er reguleret ved lov nr. 1602 af 26. december 2013.
 Det foreslås i stk. 1, at tilskuddet til Færøernes hjemmestyre fastsættes til 641,8 mio. kr. i hvert af årene 2017, 2018 og 2019. Tilskuddet fastholdes således nominelt uændret på 641,8 mio. kr. årligt.
 Det foreslås i stk. 2, at finansministeren efter aftale med Færøernes landsstyre kan fastsætte regler om at reducere tilskuddet.
 Der henvises i øvrigt til pkt. 2.2. i lovforslagets almindelige bemærkninger.
Til § 3 Efter § 2, stk. 1, i lov nr. 1602 af 26. december 2013 om tilskud til Færøernes hjemmestyre for 2014-2016 udbetales tilskuddet forskudsvis i lige store rater hver måned.
Efter stk. 2 kan finansministeren dog efter aftale med Færøernes landsstyre fastsætte regler om ændrede udbetalingsterminer.
 Det foreslås i stk. 1, at videreføre den nugældende ordning, hvorefter tilskuddet udbetales forskudsvis i lige store månedlige rater.
 Det foreslås i stk. 2, at videreføre den nugældende ordning, hvorefter finansministeren efter aftale med Færøernes landsstyre kan fastsætte regler om ændrede udbetalingsterminer.
Til § 4 Det foreslås i stk. 1, at loven træder i kraft dagen efter bekendtgørelsen i Lovtidende, så de foreslåede ændringer får virkning hurtigst muligt.
 I stk. 2 foreslås det, at lov nr. 1602 af 26. december 2013 om tilskud til Færøernes hjemmestyre for 2014-2016 ophæves.
