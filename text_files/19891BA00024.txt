Nr BSF 24 Forslag til folketingsbeslutning om konfiskation af motorkøretøj ved  

 spirituskørsel Fremsat af Inger Stilling Pedersen (KRF) Lysholm Christensen (KRF)  

 Glønborg (KRF) Kofod-Svendsen (KRF) den 7. november 1989 Folketinget pålægger regeringen at fremsætte lovforslag, som giver hjemmel for konfiskation af køretøj, hvis en trafikant gentagne gange fører motorkøretøj i spirituspåvirket tilstand.
Bemærkninger til forslaget Muligheden for at anvende konfiskation som sanktion, når en trafikant  

 gentagne gange har kørt i spirituspåvirket tilstand, vil efter  

 forslagsstillernes opfattelse have en omfattende almenpræventiv effekt, både  

 gennem de mærkbare økonomiske følger og gennem den pædagogiske og  

 psykologiske betydning af, at sanktionen er direkte knyttet til anvendelse af  

 den genstand, som er en forudsætning for forbrydelsen.
 Straffelovens regler om konfiskation finder også en anvendelse på  

 særlovsområdet, herunder færdselslovgivningen, jf. straffelovens § 2.
 Den vigtigste bestemmelse i relation til konfiskation af motorkøretøj ved  

 spirituskørsel er straffelovens § 75, stk. 2, der har følgende ordlyd:
»Stk. 2. Såfremt det må anses for påkrævet for at forebygge  

 yderligere lovovertrædelser, eller særlige omstændigheder i øvrigt taler  

 derfor, kan der ske konfiskation af 1) genstande, der har været brugt eller bestemt til at bruges ved en  

 strafbar handling, 2) genstande, der er frembragt ved en strafbar handling, og 3) genstande, med hensyn til hvilke der i øvrigt er begået en strafbar  

 handling.« Bestemmelsen dækker efter dens ordlyd et stort område.
Af motiverne  

 fremgår det, at bestemmelsen kun skal anvendes i en mindre del af det område,  

 som den efter ordlyden kunne bruges på.
Ligeledes fremgår det, at den  

 hidtidige tilbageholdende praksis i det væsentlige skal fastholdes. (Der  

 henvises herom til Vagn Greve og Poul Lodberg:  

 »Færdselsstrafferet«, Jurist- og Økonomforbundets Forlag, 1987,  

 side 289).
 Konsekvensen heraf har været, at motorkøretøjer, der har været brugt ved  

 almindelige færdselsovertrædelser, næsten aldrig er blevet konfiskeret.
 På denne baggrund mener forslagsstillerne, at der skal skabes udtrykkelig  

 hjemmel for konfiskation af motorkøretøjer, når trafikanten gentagne gange  

 kører i spirituspåvirket tilstand.
 Spørgsmålet om anvendelse af konfiskation af motorkøretøjer ved  

 overtrædelse af færdselsloven har bl.a. været drøftet i Europarådet, der har  

 peget på muligheden af at anvende konfiskation ved overtrædelse af  

 færdselslovgivningen.
 I Sverige er en lignende konfiskationsordning indført i 1987.  

 Forslagsstillerne finder det ubetænkeligt at indføre en sådan  

 konfiskationsordning, hvor en person i flere tilfælde har ført motorkøretøj i  

 spirituspåvirket tilstand, og hvor det vil være forbundet med betydelig  

 trafikrisiko at lade den pågældende beholde transportmidlet.
