 Sydals Kommune forespørger om, dels hvorvidt kommunen kan kræve, at  

 alle beboerne i et område skal sammensluttes i en forening eller lignende,  

 dels om en sådan forening i givet fald kan pålægges at overtage ejerskabet af  

 et af kommunen ejet programfordelingsanlæg i det pågældende område.  

 Generaldirektoratets afgør, at der ikke er mulighed for at pålægge alle  

 medlemskab af en sådan forening, samt at der ikke i henhold til reglerne for  

 fællesantenneanlæg er mulighed for at pålægge brugerne at overtage et anlæg.
 GENERALDIREKTORATETS AFGØRELSE:
 Ved brev af 4. maj 1990 har Sydals Kommune forespurgt om, dels hvorvidt  

 kommunen kan kræve, at alle beboerne i et område skal sammensluttes i en  

 forening eller lignende, dels om en sådan forening i givet fald kan pålægges  

 at overtage ejerskabet af et af kommunen ejet programfordelingsanlæg i det  

 pågældende område.
Hvad angår det første spørgsmål er det generaldirektoratets opfattelse, at  

 den ret, en fællesantenneejer har til at forlange, at brugerne sammensluttes  

 i en forening eller lignende, jf. § 13c stk. 5, i bekendtgørelsen om  

 fællesantenneanlæg m.v., kun kan gøres gældende i forbindelse med  

 beslutninger om programvalg.
Dertil kommer, at der ikke i den forbindelse kan  

 stilles krav om, at samtlige brugere er medlemmer af en sådan forening.  

 Brugere, som ikke ønsker at være medlemmer, har imidlertid givet afkald på  

 muligheden for at få medindflydelse på programvalget, idet kommunen, hvis den  

 har krævet en sådan forening oprettet, ikke har pligt til at inddrage  

 ikke-medlemmer i programvalgsbeslutningerne.
Kommunen kan derfor ikke - med henvisning til § 13c, stk. 5 - pålægge alle  

 beboerne i et område medlemskab af en sådan forening.
Dertil kommer, at  

 bestemmelsen ikke vedrører spørgsmålet om overdragelse af et  

 fællesantenneanlæg.
Reglerne om overdragelse af anlæg fremgår af bekendtgørelsens § 11, stk.  

 4, som afgrænser, til hvem en brugstilladelse kan overdrages.
Principielt er  

 der derfor ikke i henhold til bekendtgørelsen noget til hinder for, at det  

 kommunale anlæg - efter Teleinspektionens godkendelse - overdrages til  

 brugerne.
Brugerne skal for at kunne få overdraget anlægget, opfylde betingelserne i  

 bekendtgørelsens § 3, stk. 1. Heraf fremgår, at enten skal samtlige brugere  

 tegne anlægget, eller også skal brugerne have dannet en forening.
Er  

 sidstnævnte forhold tilfældet, følger det yderligere, at de brugere, som  

 ønsker at være programforsynet fra anlægget, skal være medlemmer af  

 foreningen.
 Imidlertid hjemler bekendtgørelsen ingen ret til, at kommunen kan  

 overdrage anlægget eller nogen pligt til, at brugerne skal acceptere en sådan  

 overdragelse.
 Svaret på kommunens 2. spørgsmål må derfor blive, at der ud fra  

 fællesantennebekendtgørelsen ikke er mulighed for, at kommunen kan forlange,  

 at de pågældende beboere skal sammensluttes i en forening, som skal overtage  

 ejerskabet af det af kommunen ejede programfordelingsanlæg.
 Den omstændighed, at der i en deklaration for det pågældende område er  

 fastsat tilslutningspligt til et fællesantenneanlæg i området, ændrer ikke  

 ved ovennævnte konklusioner, men vil naturligvis kunne indgå i de eventuelle  

 forhandlinger med brugerne om, på hvilke vilkår en eventuel overdragelse af  

 anlægget til brugerne vil kunne finde sted.
