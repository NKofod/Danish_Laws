Medlem udeblev fra jobsamtale hos anden aktør, indkaldt skriftligt og personligt, mødepligt og konsekvenser ved udeblivelse fremgik ikke af indkaldelsen, medlem udelukkes ikke fra ret til dagpenge på udeblivelsesdagen Ankenævnet har behandlet din klage på møde den 14. maj 2009.
Nævnet traf denne A F G Ø R E L S E Du har ret til dagpenge for den 6. oktober 2008.
 Ankenævnet ændrer således Arbejdsdirektoratets afgørelse af den 26. januar 2009.
B E G R U N D E L S E Ankenævnet har lagt til grund, at  anden aktør ved brev af den 3. oktober 2008 indkaldte dig skriftligt og personligt til en jobsamtale den 6. oktober 2008,  det ikke af indkaldelsesbrevet af den 3. oktober 2008 fremgik, at du havde pligt til at møde til samtalen,  det af indkaldelsesbrevet heller ikke fremgik, at det kunne få konsekvenser for din dagpengeret, hvis du ikke mødte op til samtalen, og  du ikke mødte op til den indkaldte samtale den 6. oktober 2008.
 Arbejdsdirektoratet har den 26. januar 2009 truffet afgørelse om, at du ikke har ret til dagpenge for den 6. oktober 2008, fordi du udeblev fra en samtale hos anden aktør.
 Det følger af reglerne, at staten og kommunen i jobcenteret kan overlade det til anden aktør at udføre opgaver og træffe afgørelser efter lov om en aktiv beskæftigelsesindsats.
 Anden aktør skal ved indkaldelse af den ledige til samtale eller aktiviteter, samt ved afgivelse af tilbud efter kapitel 10-12 i lov om en aktiv beskæftigelsesindsats, oplyse den ledige skriftligt om, at der ved udeblivelse, manglende medvirken eller afslag vil ske en underretning til den lediges arbejdsløshedskasse, og at det vil kunne få konsekvenser for den lediges ydelser.
 Ankenævnet finder, at du har ret til dagpenge for den 6. oktober 2008, idet anden aktør ikke har overholdt sin oplysningspligt.
 Ankenævnet har lagt vægt på, at du ikke i indkaldelsesbrevet af den 3. oktober 2008 blev oplyst om, at du havde pligt til at møde til samtalen, og at det kunne få konsekvenser for din dagpengeret, hvis du ikke mødte op til samtalen.
R E G L E R Ankenævnet henviser til  § 63 a, stk. 1 og stk. 4, i lov om arbejdsløshedsforsikring mv., jf. lovbekendtgørelse nr. 975 af 26. september 2008,  § 4 b og § 4 c, stk. 3, i lov om en aktiv beskæftigelsesindsats, jf. lovbekendtgørelse nr. 439 af 29. maj 2008,  § 1, stk. 12, og § 37, stk. 1, i Arbejdsdirektoratets bekendtgørelse nr. 178 af 19. februar 2007 om selvforskyldt ledighed med de ændringer, der følger af ændringsbekendtgørelse nr. 193 af 25. marts 2008, og  § 2, stk. 1, og § 15 i Beskæftigelsesministeriets bekendtgørelse nr. 1150 af 4. oktober 2007 om andre aktører m.fl.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra direktoratet.
På ankenævnets vegne Du kan læse om afgørelsens retlige grundlag på de følgende sider.
 Kopi til:
Arbejdsdirektoratet A-kassen Regler Lov om arbejdsløshedsforsikring mv., jf. lovbekendtgørelse nr. 975 af 26. september 2008:
§ 63 a.
Der kan ikke udbetales dagpenge til et medlem, som udebliver fra en jobsamtale hos staten i jobcenteret eller hos anden aktør eller fra en formidlings-, cv- eller rådighedssamtale i arbejdsløshedskassen.
Dagpenge kan tidligst udbetales, når medlemmet har henvendt sig til staten i jobcenteret eller anden aktør henholdsvis arbejdsløshedskassen om udeblivelsen, jf. dog stk. 2.
 Stk. 2. Et medlem, som inden for 12 måneder efter at være blevet udelukket fra ret til dagpenge efter stk. 1 uden fyldestgørende grund igen udebliver fra en jobsamtale, formidlings-, cv- eller rådighedssamtale, pålægges en karantæne på 2 uger, jf. dog stk. 3.
Stk. 3. Hvis medlemmet inden for 12 måneder efter at have fået en karantæne for at udeblive fra en samtale, jf. stk. 2, eller efter at have fået en karantæne for selvforskyldt ledighed, jf. § 63, stk. 4, 1. pkt., uden fyldestgørende grund på ny udebliver fra en jobsamtale, formidlings-, cv- eller rådighedssamtale, bortfalder retten til dagpenge, indtil 1) et fuldtidsforsikret medlem har haft mere end 300 timers arbejde inden for 10 uger, 2) et deltidsforsikret medlem har haft mindst 150 timers arbejde inden for 10 uger eller 3) et medlem i mindst 26 uger uafbrudt har drevet selvstændig virksomhed i væsentligt omfang.
 Stk. 4. Direktøren for Arbejdsdirektoratet fastsætter efter forhandling med Beskæftigelsesrådet de nærmere regler for anvendelsen af bestemmelserne i stk. 1-3.
 Lov om en aktiv beskæftigelsesindsats, jf. lovbekendtgørelse nr. 439 af 29. maj 2008:
Kapitel 2 a Inddragelse af andre aktører § 4 b.
Staten og kommunen i jobcenteret kan overlade det til andre at udføre opgaver og træffe afgørelse efter denne lov.
Ansvaret for indsatsen påhviler fortsat staten og kommunen.
§ 4 c.
Andre aktører, der af staten eller kommunen i jobcenteret har fået overladt opgaven med at varetage beskæftigelsesindsatsen for en person, forpligter på samme måde som staten og kommunen i jobcenteret personen til at møde til samtaler og deltage i aktiviteter og tilbud efter kapitel 10-12.
 Stk. 2. Andre aktører skal herved overholde samme regler, som gælder for staten og kommunen i jobcenteret i forbindelse med indkaldelse til samtaler, deltagelse i aktiviteter og afgivelse af tilbud efter kapitel 3, 7-14 og 16-18.
 Stk. 3. Beskæftigelsesministeren fastsætter regler om krav til andre aktørers sagsbehandling, herunder om frister og procedurer i forbindelse med sagsbehandlingen, og om, hvorledes staten og kommunen i jobcenteret fører tilsyn med andre aktører.
 Stk. 4. Beskæftigelsesministeren kan fastsætte regler om, hvordan beskæftigelsesindsatsen efter denne lov kan varetages af andre aktører, herunder hvordan personer, der er omfattet af loven, skal have mulighed for at vælge mellem flere aktører.
 Arbejdsdirektoratets bekendtgørelse nr. 178 af 19. februar 2007 om selvforskyldt ledighed med de ændringer, der følger af ændringsbekendtgørelse nr. 193 af 25. marts 2008:
Kapitel 1 Område og begreber mv.
 § 1. Ved »loven« forstås lov om arbejdsløshedsforsikring m.v.
 Stk. 2. Ved »arbejde« forstås ordinært arbejde, der er udbudt på almindelige løn- og arbejdsvilkår, og hvor der ikke gives offentlige løntilskud til lønnen.
 Stk. 3. Ved »jobcenter« forstås i denne bekendtgørelse staten i jobcenteret, jf. lov om en aktiv beskæftigelsesindsats.
 Stk. 4. Ved »anden aktør« forstås en anden offentlig eller privat samarbejdspartner, som jobcenteret har indgået aftale med.
 Stk. 5. Ved »samtale« forstås jobsamtale, formidlingssamtale, CV-samtale, rådighedssamtale, vejledningssamtale eller en samtale om et formidlet arbejde hos en arbejdsgiver.
 Stk. 6. Ved »jobsamtale« forstås alle samtaler, som jobcenteret indkalder et medlem til i jobcenteret eller hos anden aktør, jf. bekendtgørelse om en aktiv beskæftigelsesindsats.
 Stk. 7. Ved »formidlingssamtale« forstås samtaler, som a-kassen har indkaldt et medlem til med henblik på formidling af arbejde.
 Stk. 8. Ved »CV-samtale« forstås samtaler, som a-kassen har indkaldt et medlem til om oprettelse eller vedligeholdelse af CVet, jf. bekendtgørelse om en aktiv beskæftigelsesindsats.
 Stk. 9. Ved »tilbud« forstås et tilbud efter lov om en aktiv beskæftigelsesindsats.
 Stk. 10. Ved »udeblivelse« fra en samtale forstås, at et medlem inden en samtale melder afbud til eller afslår samtalen eller ikke møder til samtalen.
 Stk. 11. Ved »aktivitet« foreslås aktivitet efter lov om en aktiv beskæftigelsesindsats.
 Stk. 12. Anden aktør, jf. stk. 4, sidestilles i denne bekendtgørelse med jobcenter, jf. stk. 3, i det omfang anden aktør har fået overladt at varetage opgaver efter lov om en aktiv beskæftigelsesindsats i medfør af Arbejdsmarkedsstyrelsens bekendtgørelse om andre aktører m.fl.
Kapitel 5 Sanktioner Manglende ret til dagpenge i en periode på grund af udeblivelse fra jobsamtale, aktivitet, formidlingssamtale, CV-samtale, rådighedssamtale, vejledningssamtale § 37. Et medlem kan ikke få dagpenge, når medlemmet udebliver fra en jobsamtale eller en aktivitet, som jobcenteret har indkaldt medlemmet til skriftligt og personligt.
 Stk. 2. Et medlem kan ikke få dagpenge, når medlemmet udebliver fra en formidlingssamtale, CV-samtale, rådighedssamtale, vejledningssamtale eller møder mv., som har til formål at styrke medlemmets tilknytning til arbejdsmarkedet, og som a-kassen har indkaldt medlemmet til skriftligt og personligt og med angivelse af samtalens formål.
 Stk. 3. Medlemmet kan igen få dagpenge, når medlemmet har henvendt sig til afsenderen af indkaldelsen om udeblivelsen.
 Stk. 4. Henvender medlemmet sig før samtalen eller samme dag, som samtalen skulle have været afholdt, kan medlemmet ikke få dagpenge for den dag, hvor samtalen eller aktiviteten skulle have været afholdt.
 Beskæftigelsesministeriets bekendtgørelse nr. 1150 af 4. oktober 2007 om andre akt ører m.fl.:
Kapitel 2 Inddragelse af andre aktører § 2. Staten og kommunen i jobcenteret kan overlade det til andre at udføre opgaver og træffe afgørelser efter lov om en aktiv beskæftigelsesindsats.
Ansvaret for indsatsen påhviler fortsat staten og kommunen.
 Stk. 2. Hvis enten staten eller kommunen i jobcenteret skønner, at flere aktører er næsten lige effektive i forhold til at bringe personen i ordinær beskæftigelse, skal personen kunne vælge mellem disse aktører.
Stk. 3. Staten henholdsvis kommunen i jobcenteret kan henvise personen til en anden aktør.
Henvisningen til en anden aktør skal være skriftlig.
Personen kan klage over henvisningen til andre aktører.
Der henvises til §§ 5, stk. 1, og 200, stk. 3, i bekendtgørelse om en aktiv beskæftigelsesindsats.
Kapitel 5 Krav til sagsbehandlingen til anden aktør, der udfører opgaver for staten i jobcenteret § 15. Anden aktør skal ved indkaldelse af den ledige til samtale eller aktiviteter, samt ved afgivelse af tilbud efter kapitel 10-12 i lov om en aktiv beskæftigelsesindsats, oplyse den ledige skriftligt om, at der ved udeblivelse, manglende medvirken eller afslag vil ske en underretning til den lediges arbejdsløshedskasse, og at det vil kunne få konsekvenser for den lediges ydelser.
