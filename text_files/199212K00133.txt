Nr LSF 133 Forslag til Lov om beskyttelsesrum Fremsat af indenrigsministeren (Thor Pedersen) den 2. december 1992 Vedtaget ved tredjebehandling den 18. december 1992 Lov nr. 1055 af 23/12/1992 Kapitel 1 Offentlige beskyttelsesrum § 1. Kommunalbestyrelsen varetager opførelse, vedligeholdelse,  

 drift og klargøring af offentlige beskyttelsesrum.
 Stk. 2. Indenrigsministeren fastsætter regler om indretning af  

 offentlige beskyttelsesrum.
 § 2. Kommunalbestyrelsen kan påbyde, at der i nye bygninger og  

 anlæg skal opføres offentlige beskyttelsesrum.
 § 3. Offentlige beskyttelsesrum kan anvendes til andre formål, så  

 længe indenrigsministeren ikke har bestemt, at de skal klargøres, jf. § 8,  

 stk. 1. Denne benyttelse må ikke forringe rummenes brugbarhed som offentlige  

 beskyttelsesrum, og de skal kunne klargøres med kort varsel.
Kapitel 2 Sikringsrum § 4. Kommunalbestyrelsen kan påbyde, at der skal opføres  

 sikringsrum i nye bygninger med undtagelse af 1) fritliggende en- og tofamilieshuse og boligbyggeri på ikke over 2  

 etager, 2) bygninger, der er bestemt både til bolig for een husstand og til  

 virksomheder, hvor der ikke skal beskæftiges i alt mere end 5 personer  

 samtidig, jf. dog stk. 2, og 3) bygninger, hvor der ikke indrettes bolig og ikke skal beskæftiges mere  

 end 10 personer samtidig, jf. dog stk. 2.
 Stk. 2. Kommunalbestyrelsen kan påbyde, at der i bygninger, der er  

 omfattet af stk. 1, nr. 2 eller 3, skal opføres sikringsrum, hvis antallet af  

 beskæftigede personer inden 2 år efter, at bygningen er taget i brug,  

 overstiger det antal beskæftigede, der er nævnt i stk. 1, nr. 2 og 3.
 Stk. 3. Indenrigsministeren kan fastsætte regler om opførelse af  

 sikringsrum i nye trafikale anlæg af betydning for den almene samfærdsel.
 § 5. Indenrigsministeren fastsætter regler om indretning af  

 sikringsrum, herunder om beregningen af det antal personer, som et  

 sikringsrum skal kunne rumme.
 § 6. Sikringsrum kan anvendes til andre formål, så længe  

 indenrigsministeren ikke har bestemt, at de skal klargøres til  

 beskyttelsesrum, jf. § 8, stk. 2. Denne benyttelse må ikke forringe rummenes  

 brugbarhed som beskyttelsesrum, og de skal kunne klargøres til  

 beskyttelsesrum med kort varsel.
Kapitel 3 Murgennembrydninger § 7. Kommunalbestyrelsen kan påbyde, at der fra kælderen i en  

 bygning, hvori der opføres offentlige beskyttelsesrum eller sikringsrum, skal  

 være adgang til kælderen i en eventuel tilstødende bygning ved gennembrydning  

 af kældermurene mellem bygningerne.
 Stk. 2. Indenrigsministeren fastsætter regler om udførelsen af  

 murgennembrydninger og om lukning af disse.
Kapitel 4 Beredskabsbestemmelser § 8. Indenrigsministeren kan bestemme, at kommunalbestyrelsen  

 under krise eller krig skal klargøre offentlige beskyttelserum.
 Stk. 2. Indenrigsministeren kan fastsætte regler om, at  

 sikringsrum under krise eller krig skal klargøres til beskyttelsesrum.  

 Indenrigsministeren kan herunder fastsætte, at beskyttelsesrummet skal sikres  

 mod gas og sprængstykker m.v.
 § 9. Indenrigsministeren kan fastsætte regler om, at der i nye og  

 bestående bygninger og anlæg under krise eller krig skal indrettes  

 supplerende rum til beskyttelse.
 § 10. Kommunalbestyrelsen kan påbyde, at antallet af  

 tilstedeværende i en bygning, der skal benyttes til forsamlingslokale, under  

 krise eller krig skal begrænses svarende til antallet af de  

 beskyttelsesrumspladser, der hører til bygningen.
Kapitel 5 Finansiering m.v.
 § 11. Kommunalbestyrelsen afholder udgifterne til opførelse,  

 vedligeholdelse, drift og klargøring af offentlige beskyttelsesrum.
Stk. 2. Ejeren af en bygning eller et anlæg, hvori der er  

 indrettet offentlige beskyttelsesrum, har ret til erstatning for det tab,  

 ejeren lider ved, at rummene tages i brug som beskyttelsesrum.
I mangel af  

 mindelig overenskomst fastsættes erstatningen efter § 38 i beredskabsloven.  

 Udgiften afholdes af kommunalbestyrelsen.
§ 12. Ejeren af en bygning eller et anlæg, hvori der skal opføres  

 sikringsrum, skal opføre sikringsrummet og afholde udgifterne hertil.
Ejeren  

 skal ligeledes klargøre sikringsrum til beskyttelsesrum og afholde udgifterne  

 hertil.
 Stk. 2. Murgennembrydning foretages og betales af ejeren af  

 bygningen eller anlægget, hvori der opføres sikringsrum.
§ 13. Hvis ejeren ikke er i stand til at afholde udgifterne til  

 klargøring af sikringsrum til beskyttelsesrum, kan kommunalbestyrelsen yde  

 lån hertil.
Ydelse af lån kan gøres betinget af, at der stilles sikkerhed for  

 lånet i ejendommen.
 Stk. 2. Hvis ejerens økonomiske forhold er af en sådan karakter,  

 at tilbagebetaling af et lån ikke vil være mulig eller vil være forbundet med  

 væsentlige vanskeligheder, kan kommunalbestyrelsen yde tilskud til klargøring  

 af sikringsrum til beskyttelsesrum.
§ 14. Indenrigsministeren kan fastsætte regler om afholdelse af  

 udgifter, herunder om lån eller tilskud, til indretning af supplerende rum  

 til beskyttelse, jf. § 9, og om udbetaling af erstatning for anvendelse af  

 rummene.
Indenrigsministeren kan herunder fastsætte regler om  

 kommunalbestyrelsens deltagelse i udgifterne.
Kapitel 6 Tilsyns- og straffebestemmelser m.v.
 § 15. Kommunalbestyrelsen fører tilsyn med, at de  

 foranstaltninger, der er påbudt i medfør af loven eller i forskrifter, der er  

 udfærdiget i medfør af loven, bliver gennemført.
§ 16. Med bøde straffes den, der 1) benytter offentlige beskyttelsesrum eller sikringsrum på en sådan måde,  

 at benyttelsen forringer rummenes brugbarhed som beskyttelsesrum, eller  

 således, at de ikke kan klargøres med kort varsel, jf. § 3 og § 6, eller 2) ikke efterkommer påbud i henhold til § 2, § 4, stk. 1 og 2, § 7, stk.  

 1, og § 10.
 Stk. 2. I forskrifter, der udfærdiges i medfør af denne lov, kan  

 der fastsættes straf af bøde for overtrædelse af bestemmelser i  

 forskrifterne.
 Stk. 3. Er overtrædelsen begået ved udførelsen af et  

 bygningsarbejde, påhviler ansvaret den, der har forestået arbejdets  

 udførelse, eller den, som har udført det, efter omstændighederne dem begge.  

 Endvidere kan strafansvar gøres gældende mod den, der har ladet arbejdet  

 udføre, hvis den pågældende ved anvisning med hensyn til arbejdets udførelse  

 eller på anden måde har medvirket til overtrædelsen, eller hvis den  

 pågældende ikke kan opgive nogen anden, mod hvem strafansvaret kan gøres  

 gældende.
Stk. 4. Er overtrædelsen begået af et selskab, en forening, en  

 selvejende institution eller lignende, kan der pålægges den juridiske person  

 som sådan bødeansvar.
Er overtrædelsen begået af staten, en kommune eller et  

 kommunalt fællesskab, jf. § 60 i lov om kommunernes styrelse, kan der  

 pålægges staten, kommunen eller det kommunale fællesskab bødeansvar.
 § 17. Det påhviler ejeren af en bygning eller et anlæg at  

 berigtige et forhold, der er i strid med et påbud givet efter denne lov eller  

 i henhold til forskrifter, der er udfærdiget i medfør af loven.
Kapitel 7 Ikrafttrædelses-, ændrings- og overgangsbestemmelser § 18. Loven træder i kraft den 1. januar 1993. Den finder  

 anvendelse på nye bygninger eller anlæg, hvortil byggetilladelse meddeles  

 efter 1. januar 1993, medmindre ansøgningen om byggetilladelse er indgivet  

 før lovens ikrafttræden og byggeriet er påbegyndt inden 1 år efter, at  

 byggetilladelse er meddelt.
 Stk. 2. Samtidig ophæves lov om bygningsmæssige  

 civilforsvarsforanstaltninger, jf. lovbekendtgørelse nr. 536 af 3. november  

 1981, som ændret ved lov nr. 649 af 19. december 1984.
 Stk. 3. Administrative forskrifter, der er udstedt i medfør af lov  

 om bygningsmæssige civilforsvarsforanstaltninger, forbliver i kraft, indtil  

 de afløses af regler udstedt i medfør af denne lov.
 § 19. Kommunalbestyrelsen varetager vedligeholdelse, drift og  

 klargøring af offentlige beskyttelsesrum, der er opført før 1. januar 1993. §  

 3, § 8, stk. 1, § 11, stk. 2, og § 16 finder tilsvarende anvendelse på disse  

 offentlige beskyttelsesrum.
 Stk. 2. Offentlige beskyttelsesrum, der er opført som  

 betondækningsgrave, overdrages vederlagsfrit til kommunalbestyrelsen i den  

 kommune, hvor betondækningsgraven er beliggende.
Stk. 3. Indenrigsministeren fastsætter regler om fjernelse af  

 betondækningsgrave.
Kommunalbestyrelsen træffer afgørelse om fjernelse af  

 betondækningsgrave.
 § 20. Sikringsrum og murgennembrydninger, der er indrettet efter  

 den tidligere lovgivning, opretholdes som sådanne. § 6, § 8, stk. 2, § 12,  

 stk. 1, 2. pkt., § 13, § 15 og § 16 finder tilsvarende anvendelse på disse  

 sikringsrum.
 § 21. Ansøgninger om dispensation fra kravet om indretning af  

 sikringsrum og om fjernelse af betondækningsgrave, der er modtaget af  

 Civilforsvarsstyrelsen inden den 1. januar 1993, færdigbehandles af  

 Beredskabsstyrelsen efter de hidtil gældende regler.
Stk. 2. De dispensationer, som Civilforsvarsstyrelsen har meddelt  

 i medfør af § 23 i lov om bygningsmæssige civilforsvarsforanstaltninger,  

 opretholdes, indtil de udløber.
Kompetencen til at aflyse  

 dispensationsmeddelelser tilkommer kommunalbestyrelsen.
Kommunalbestyrelsen  

 kan samtidig påbyde, at der skal opføres sikringsrum i bygningen efter  

 bestemmelserne i § 4, stk. 1 og 2. Sikringsrum indrettes efter de regler, der  

 fastsættes af indenrigsministeren i medfør af § 5. § 6, § 7, § 8, stk. 2, §  

 12, stk. 1, 2. pkt., § 13, § 15 og § 16 finder tilsvarende anvendelse på  

 disse sikringsrum.
 § 22. Loven gælder ikke for Færøerne og Grønland, men kan ved  

 kongelig anordning sættes i kraft for disse landsdele med de afvigelser, som  

 de særlige færøske og grønlandske forhold tilsiger.
Oprindeligt fremsat forslag Kapitel 1 Offentlige beskyttelsesrum § 1. Kommunalbestyrelsen varetager opførelse, vedligeholdelse,  

 drift samt klargøring af offentlige beskyttelsesrum.
 Stk. 2. Indenrigsministeren fastsætter regler om indretning af  

 offentlige beskyttelsesrum.
 § 2. Kommunalbestyrelsen kan påbyde, at der i nye bygninger og  

 anlæg skal opføres offentlige beskyttelsesrum.
 § 3. Offentlige beskyttelsesrum kan anvendes til andre formål, så  

 længe indenrigsministeren ikke har bestemt, at de skal klargøres, jf. § 8,  

 stk. 1. Denne benyttelse må ikke forringe rummenes brugbarhed til offentlige  

 beskyttelsesrum, og de skal kunne klargøres med kort varsel.
Kapitel 2 Sikringsrum § 4. Kommunalbestyrelsen kan påbyde, at der skal opføres  

 sikringsrum i nye bygninger med undtagelse af 1) fritliggende een- og tofamiliehuse og boligbyggeri på ikke over 2  

 etager, 2) bygninger, der er bestemt både til bolig for een husstand og til  

 virksomheder, hvor der ikke skal beskæftiges i alt mere end 5 personer  

 samtidig, jf. dog stk. 2, og 3) bygninger, hvor der ikke indrettes bolig og ikke skal beskæftiges mere  

 end 10 personer samtidig, jf. dog stk. 2.
 Stk. 2. Kommunalbestyrelsen kan påbyde, at der i bygninger, der er  

 omfattet af stk. 1, nr. 2 eller 3, skal opføres sikringsrum, hvis antallet af  

 beskæftigede personer inden 2 år efter, at bygningen er taget i brug,  

 overstiger det antal beskæftigede, der er nævnt i stk. 1, nr. 2 og 3.
 Stk. 3. Indenrigsministeren kan fastsætte regler om opførelse af  

 sikringsrum i nye trafikale anlæg af betydning for den almene samfærdsel.
 § 5. Indenrigsministeren fastsætter regler om indretning af  

 sikringsrum, herunder om beregningen af det antal personer, som et  

 sikringsrum skal kunne rumme.
 § 6. Sikringsrum kan anvendes til andre formål, så længe  

 indenrigsministeren ikke har bestemt, at de skal klargøres til  

 beskyttelsesrum, jf. § 8, stk. 2. Denne benyttelse må ikke forringe rummenes  

 brugbarhed til beskyttelsesrum, og de skal kunne klargøres til  

 beskyttelsesrum med kort varsel.
Kapitel 3 Murgennembrydninger § 7. Kommunalbestyrelsen kan påbyde, at der fra kælderen i en  

 bygning, hvori der opføres offentlige beskyttelsesrum eller sikringsrum, skal  

 være adgang til kælderen i en eventuel tilstødende bygning ved gennembrydning  

 af kældermurene mellem bygningerne.
 Stk. 2. Indenrigsministeren fastsætter regler om udførelsen af  

 murgennembrydninger og om lukning af disse.
Kapitel 4 Beredskabsbestemmelser § 8. Indenrigsministeren kan bestemme, at kommunalbestyrelsen  

 under krise eller krig skal klargøre offentlige beskyttelserum.
 Stk. 2. Indenrigsministeren kan fastsætte regler om, at  

 sikringsrum under krise eller krig skal klargøres til beskyttelsesrum.  

 Indenrigsministeren kan herunder fastsætte, at beskyttelsesrummet skal sikres  

 mod gas og sprængstykker m.v.
 § 9. Indenrigsministeren kan fastsætte regler om, at der i nye og  

 bestående bygninger og anlæg under krise eller krig skal indrettes  

 supplerende rum til beskyttelse.
 § 10. Kommunalbestyrelsen kan påbyde, at antallet af  

 tilstedeværende i en bygning, der skal benyttes til forsamlingslokale, under  

 krise eller krig skal begrænses svarende til antallet af de  

 beskyttelsesrumspladser, der hører til bygningen.
Kapitel 5 Finansiering m.v.
 § 11. Kommunalbestyrelsen afholder udgifterne til opførelse,  

 vedligeholdelse, drift og klargøring af offentlige beskyttelsesrum.
Stk. 2. Ejeren af en bygning eller et anlæg, hvori der er  

 indrettet offentlige beskyttelsesrum, har ret til erstatning for det tab,  

 ejeren lider ved, at rummene tages i brug som beskyttelsesrum.
I mangel af  

 mindelig overenskomst fastsættes erstatningen efter § 38 i beredskabsloven.  

 Udgiften afholdes af kommunalbestyrelsen.
§ 12. Ejeren af en bygning eller et anlæg, hvori der skal opføres  

 sikringsrum, skal opføre sikringsrummet og afholde udgifterne hertil.
Ejeren  

 skal ligeledes klargøre sikringsrum til beskyttelsesrum og afholde udgifterne  

 hertil.
 Stk. 2. Murgennembrydning foretages og betales af ejeren af  

 bygningen eller anlægget, hvori der opføres sikringsrum.
§ 13. Hvis ejeren ikke er i stand til at afholde udgifterne til  

 klargøring af sikringsrum til beskyttelsesrum, kan kommunalbestyrelsen yde  

 lån hertil.
Ydelse af lån kan gøres betinget af, at der stilles sikkerhed for  

 lånet i ejendommen.
 Stk. 2. Hvis ejerens økonomiske forhold er af en sådan karakter,  

 at tilbagebetaling af et lån ikke vil være mulig eller vil være forbundet med  

 væsentlige vanskeligheder, kan kommunalbestyrelsen yde tilskud til klargøring  

 af sikringsrum til beskyttelsesrum.
§ 14. Indenrigsministeren kan fastsætte regler om afholdelse af  

 udgifter, herunder om lån eller tilskud, til indretning af supplerende rum  

 til beskyttelse, jf. § 9, og om udbetaling af erstatning for anvendelse af  

 rummene.
Indenrigsministeren kan herunder fastsætte regler om  

 kommunalbestyrelsens deltagelse i udgifterne.
Kapitel 6 Tilsyns- og straffebestemmelser m.v.
 § 15. Kommunalbestyrelsen fører tilsyn med, at de  

 foranstaltninger, der er påbudt i medfør af loven eller i forskrifter, der er  

 udfærdiget i medfør af loven, bliver gennemført.
§ 16. Med bøde straffes den, der 1) benytter offentlige beskyttelsesrum eller sikringsrum på en sådan måde,  

 at benyttelsen forringer rummenes brugbarhed til beskyttelsesrum eller  

 således, at de ikke kan klargøres med kort varsel, jf. § 3 og § 6, eller 2) ikke efterkommer påbud i henhold til § 2, § 4, stk. 1 og 2, § 7, stk.  

 1, og § 10.
 Stk. 2. I forskrifter, der udfærdiges i medfør af denne lov, kan  

 der fastsættes straf af bøde for overtrædelse af bestemmelser i  

 forskrifterne.
 Stk. 3. Er overtrædelsen begået ved udførelsen af et  

 bygningsarbejde, påhviler ansvaret den, der har forestået arbejdets  

 udførelse, eller den, som har udført det, efter omstændighederne dem begge.  

 Endvidere kan strafansvar gøres gældende mod den, der har ladet arbejdet  

 udføre, hvis den pågældende ved anvisning med hensyn til arbejdets udførelse  

 eller på anden måde har medvirket til overtrædelsen, eller hvis den  

 pågældende ikke kan opgive nogen anden, mod hvem strafansvaret kan gøres  

 gældende.
Stk. 4. Er overtrædelsen begået af et selskab, en forening, en  

 selvejende institution eller lignende, kan der pålægges den juridiske person  

 som sådan bødeansvar.
Er overtrædelsen begået af staten, en kommune eller et  

 kommunalt fællesskab, jf. § 60 i lov om kommunernes styrelse, kan der  

 pålægges staten, kommunen eller det kommunale fællesskab bødeansvar.
 § 17. Det påhviler ejeren af en bygning eller et anlæg at  

 berigtige et forhold, der er i strid med et påbud givet efter denne lov eller  

 i henhold til forskrifter, der er udfærdiget i medfør af loven.
Kapitel 7 Ikrafttrædelses-, ændrings- og overgangsbestemmelser § 18. Loven træder i kraft den 1. januar 1993. Den finder  

 anvendelse på nye bygninger eller anlæg, hvortil byggetilladelse meddeles  

 efter 1. januar 1993, medmindre ansøgningen om byggetilladelse er indgivet  

 før lovens ikrafttræden, og byggeriet er påbegyndt inden 1 år efter, at  

 byggetilladelse er meddelt.
 Stk. 2. Samtidig ophæves lov om bygningsmæssige  

 civilforsvarsforanstaltninger, jf. lovbekendtgørelse nr. 536 af 3. november  

 1981, som ændret ved lov nr. 649 af 19. december 1984.
 Stk. 3. Administrative forskrifter, der er udstedt i medfør af lov  

 om bygningsmæssige civilforsvarsforanstaltninger forbliver i kraft, indtil de  

 afløses af regler, udstedt i medfør af denne lov.
 § 19. Kommunalbestyrelsen varetager vedligeholdelse, drift samt  

 klargøring af offentlige beskyttelsesrum, der er opført før 1. januar 1993. §  

 3, § 8, stk. 1, § 11, stk. 2, og § 16 finder tilsvarende anvendelse på disse  

 offentlige beskyttelsesrum.
 Stk. 2. Offentlige beskyttelsesrum, der er opført som  

 betondækningsgrave, overdrages vederlagsfrit til kommunalbestyrelsen i den  

 kommune, hvor betondækningsgraven er beliggende.
Stk. 3. Indenrigsministeren fastsætter regler om fjernelse af  

 betondækningsgrave.
Kommunalbestyrelsen træffer afgørelse om fjernelse af  

 betondækningsgrave.
 § 20. Sikringsrum og murgennembrydninger, der er indrettet efter  

 den tidligere lovgivning, opretholdes som sådanne. § 6, § 8, stk. 2, § 12,  

 stk. 1, 2. pkt., § 13, § 15 og § 16 finder tilsvarende anvendelse på disse  

 sikringsrum.
 § 21. Ansøgninger om dispensation fra kravet om indretning af  

 sikringsrum og om fjernelse af betondækningsgrave, der er modtaget af  

 Civilforsvarsstyrelsen inden den 1. januar 1993, færdigbehandles af  

 Beredskabsstyrelsen efter de hidtil gældende regler.
Stk. 2. De dispensationer, som Civilforsvarsstyrelsen har meddelt  

 i medfør af § 23 i lov om bygningsmæssige civilforsvarsforanstaltninger,  

 opretholdes, indtil de udløber.
Kompetencen til at aflyse  

 dispensationsmeddelelser tilkommer kommunalbestyrelsen.
Kommunalbestyrelsen  

 kan samtidig påbyde, at der skal opføres sikringsrum i bygningen efter  

 bestemmelserne i § 4, stk. 1 og 2. Sikringsrum indrettes efter de regler, der  

 fastsættes af indenrigsministeren i medfør af § 5. § 6, § 7, § 8, stk. 2, §  

 12, stk. 1, 2. pkt., § 13, § 15 og § 16 finder tilsvarende anvendelse på  

 disse sikringsrum.
 § 22. Loven gælder ikke for Færøerne og Grønland, men kan ved  

 kongelig anordning sættes i kraft for disse landsdele med de afvigelser, som  

 de særlige færøske og grønlandske forhold tilsiger.
Bemærkninger til lovforslaget Almindelige bemærkninger 1. Baggrunden for lovforslaget I august 1989 nedsatte indenrigsministeren et udvalg, der fik til opgave  

 at undersøge, hvordan reglerne om opførelse af sikringsrum og beskyttelsesrum  

 og om fjernelse af betondækningsgrave kan smidiggøres.
Udvalget skulle stille  

 forslag til, hvordan kommunalbestyrelserne kan overtage den fulde kompetence  

 på området.
 Udvalget fik endvidere til opgave at gennemgå de enkelte bestemmelser i  

 lov om bygningsmæssige civilforsvarsforanstaltninger med henblik på en  

 forenkling og modernisering heraf.
 Udvalget blev nedsat som led i aftalen af 29. juni 1989 mellem  

 Socialdemokratiet, Det radikale Venstre, Det konservative Folkeparti,  

 Centrum-Demokraterne, Kristeligt Folkeparti og Venstre om civilforsvarets  

 ordning for 3-års perioden 1. januar 1989 til 31. december 1991  

 (CF-forliget).
 Udvalget, der bestod af repræsentanter for Indenrigsministeriet,  

 Boligministeriet, Civilforsvarsstyrelsen, Kommunernes Landsforening og  

 Københavns og Frederiksberg kommuner, afgav sin indstilling til  

 indenrigsministeren i maj 1990.
 Udvalget udarbejdede som led i sin indstilling et udkast til forslag til  

 lov om beskyttelsesrum, der skulle afløse den gældende lov om bygningsmæssige  

 civilforsvarsforanstaltninger.
 Indenrigsministeriet sendte i juni 1990 lovudkastet til høring hos en  

 række myndigheder og organisationer m.v.
Det foreliggende lovforslag adskiller sig på en række punkter fra  

 udvalgets lovudkast, særligt for så vidt angår bestemmelserne på  

 sikringsrumsområdet.
Udvalget foreslog, at der fortsat skal fastsættes  

 bestemmelser om, at der skal opføres sikringsrum i nye bygninger med  

 undtagelse af visse bygninger.
Kommunalbestyrelsen skulle have tillagt  

 kompetencen til at dispensere fra reglerne om opførelse af sikringsrum.
 I det foreliggende lovforslag er kompetencen på sikringsrumsområdet  

 henlagt til kommunalbestyrelserne således, at kommunalbestyrelserne kan  

 bestemme, hvorvidt og i hvilket omfang der skal opføres sikringsrum i nye  

 bygninger med undtagelse af visse bygninger.
 Hovedsynspunktet er, at kommunalbestyrelsen selv bedst kan vurdere behovet  

 for sikringsrum i kommunen bl.a. på baggrund af en lokal vurdering af  

 bebyggelsens tæthed og kommunens beliggenhed, »udsathedsgraden« og  

 særlige risici.
Lovforslaget har været drøftet i Styregruppen til opfølgning af  

 betænkningen om katastrofeberedskabet.
Styregruppen er omtalt i de  

 almindelige bemærkninger til det samtidigt fremsatte forslag til  

 beredskabsloven.
2. Lovforslagets formål Formålet med lovforslaget er at henlægge kompetencen på sikringsrums- og  

 beskyttelsesrumsområdet til kommunalbestyrelserne.
 Formålet er endvidere at smidiggøre reglerne om opførelse af sikringsrum  

 og om fjernelse af betondækningsgrave.
 Formålet er endelig at samle alle lovregler om sikringsrum og offentlige  

 beskyttelsesrum i een lov og at modernisere og forenkle reglerne.
 Lovforslaget fremsættes i tilslutning til fremsættelsen af forslaget til  

 beredskabsloven.
3. Det gældende retsgrundlag for beskyttelsesrum 3.1. Lovreglerne »Beskyttelsesrum« anvendes som en samlet betegnelse for  

 offentlige beskyttelsesrum og sikringsrum.
 De gældende lovregler om beskyttelsesrum findes dels i lov om  

 bygningsmæssige civilforsvarsforanstaltninger, jf. lovbekendtgørelse nr. 536  

 af 3. november 1981, som ændret ved lov nr. 649 af 19. december 1984, dels i  

 § 19 i civilforsvarsloven, jf. lovbekendtgørelse nr. 517 af 28. juli 1987.
3.2. Vedrørende opførelse af offentlige beskyttelsesrum Offentlige beskyttelsesrum er rum i bygninger og anlæg, først og fremmest  

 beregnet for trafikanter og for beboere fra bykvarterer, hvor der ikke er et  

 tilstrækkeligt antal sikringsrum.
Betegnelsen offentlige beskyttelsesrum  

 hænger sammen med, at de er finansieret af det offentlige (staten).
Offentlige beskyttelsesrum omfatter de såkaldt kombinerede offentlige  

 beskyttelsesrum.
I »kombinerede« ligger, at beskyttelsesrummet også  

 kan anvendes til fredstidsformål.
Der er tale om bygningsmæssigt  

 færdigtindrettede rum, der kan tages i brug som beskyttelsesrum med kort  

 varsel.
Der findes i dag ca. 75.000 pladser i de kombinerede offentlige  

 beskyttelsesrum.
 Herudover omfatter offentlige beskyttelsesrum de såkaldte  

 betondækningsgrave, jf. nedenfor under pkt. 3.3, samt de såkaldt supplerende  

 offentlige beskyttelsesrum og de såkaldt offentlige nødbeskyttelsesrum.  

 Retsgrundlaget for de sidstnævnte beskyttelsesrum findes i den gældende lovs  

 § 12.
Ifølge § 14, stk. 1, i den gældende lov kan indenrigsministeren påbyde, at  

 der i nye bygninger og anlæg udføres særlige rum, der senere kan benyttes som  

 offentlige beskyttelsesrum.
Efter stk. 2 er ejeren berettiget til fuld  

 erstatning for merudgifterne efter reglerne i civilforsvarsloven.
 Der er ikke opført offentlige beskyttelsesrum efter lovens § 14. De hidtil  

 opførte offentlige beskyttelsesrum i nybygninger er opført efter aftale  

 mellem bygherrerne og staten (Civilforsvarsstyrelsen).
Indtil 1973 ydede staten med hjemmel på finansloven tilskud til opførelse  

 af kombinerede offentlige beskyttelsesrum.
Fra 1973-1984 blev der ikke ydet  

 tilskud af besparelsesmæssige årsager.
I årene 1985-1991 blev der som følge  

 af CF-forligene i 1984 og 1989 igen ydet tilskud fra staten til opførelse af  

 offentlige beskyttelsesrum.
 Det koster ca. 2.200 kr. pr. plads ekskl. moms at opføre kombinerede  

 offentlige beskyttelsesrum.
 Kommunalbestyrelsen varetager i dag efter civilforsvarslovens § 19  

 vedligeholdelse og drift af offentlige beskyttelsesrum.
3.3. Vedrørende fjernelse af betondækningsgrave Betondækningsgrave er fritliggende offentlige beskyttelsesrum hver  

 beregnet for 50 personer.
De blev opført under 2. verdenskrig i årene 1944-45  

 og i 1951 under indtryk af Korea-krigen.
Staten afholdt størstedelen af udgifterne til opførelsen af  

 betondækningsgravene, og de er som følge heraf statslig ejendom.
Der findes i  

 dag ca. 3.650 betondækningsgrave med i alt ca. 179.500 pladser.
 Med henblik på opførelsen af betondækningsgravene var det nødvendigt at  

 ekspropriere privat ejendom, hvorpå betondækningsgravene blev opført.  

 Ekspropriationen skete til brug, og der betales fortsat en årlig  

 afsavnsgodtgørelse (erstatning) til ejerne af ejendomme, hvor der er opført  

 betondækningsgrave.
 Der blev tidligere ført en meget restriktiv praksis med hensyn til  

 fjernelse af betondækningsgrave.
 Denne praksis er siden 1990 blevet lempet på baggrund af udvalgets forslag  

 i indstillingen til ny praksis på området.
 Ifølge den nye praksis kan en betondækningsgrav altid tillades fjernet,  

 hvis det sker for bygherrens regning, og hvis bygherren ligeledes for egen  

 regning opfører et erstatningsrum.
En betondækningsgrav vil i særlige tilfælde kunne tillades fjernet efter  

 ansøgning, uden at der skal opføres erstatningsrum, men på betingelse af, at  

 bygherren betaler for fjernelsen.
Tilladelsen gives efter en konkret  

 vurdering i det enkelte tilfælde.
Tilladelse til fjernelse af en betondækningsgrav for statens regning vil  

 kun blive givet, hvis betondækningsgraven udgør en absolut hindring for et  

 aktuelt byggeri eller vejanlægsarbejde.
Ved en absolut hindring forstås som  

 hidtil, at det ikke ved en ændring af projektet eller en ændret placering af  

 dette er muligt at gennemføre et påtænkt nybyggeri.
I denne vurdering indgår  

 ikke en bedømmelse af, hvorvidt projektet er hensigtsmæssigt eller ej, kun en  

 vurdering af, om det er muligt at placere et nybyggeri af den påtænkte art på  

 grunden.
 Indenrigsministeriet afgør efter indstilling fra Civilforsvarsstyrelsen,  

 om en ansøgning om tilladelse til fjernelse af en betondækningsgrav kan  

 imødekommes.
Indenrigsministeriet lægger betydelig vægt på den kommunale indstilling i  

 disse sager.
Inden Indenrigsministeriet træffer afgørelse, forelægges sagerne  

 derfor vedkommende kommunalbestyrelse til udtalelse.
Det koster i dag ca. 25.000 kr. at fjerne en betondækningsgrav til 50  

 personer.
Opførelsen af erstatningsrum koster ca. 2.200 kr. ekskl. moms pr.  

 plads, hvis erstatningsrummene kan indplaceres i en planlagt kælder i et  

 nybyggeri.
Det koster ca. 700.000 kr. ekskl. moms - dvs. ca. 14.000 kr. pr.  

 plads - hvis erstatningsrummene skal opføres som fritliggende rum.
 På de årlige finanslove har Civilforsvarsstyrelsen en bevilling til  

 betaling for fjernelse af betondækningsgrave.
3.4. Vedrørende indretning af sikringsrum De gældende bestemmelser om sikringsrum er indeholdt i lov om  

 bygningsmæssige civilforsvarsforanstaltninger og i bekendtgørelse nr. 650 af  

 19. december 1984 om sikringsrum.
 Medens loven hovedsagelig fastsætter regler om sikringsrumspligtens  

 udstrækning i relation til bygningens beliggenhed og type, indeholder  

 bekendtgørelsen detaljerede regler om de tekniske krav til indretning af  

 sikringsrum.
 Sikringsrum er ufærdige beskyttelsesrum, beregnet til beboere,  

 beskæftigede samt personer, som normalt opholder sig i bygningen.
 Sikringsrum er udført i en forstærket betonkonstruktion og med en sådan  

 udformning, at de i tilfælde af krise eller krig kan indrettes til egentlige  

 beskyttelsesrum, når indenrigsministeren påbyder det.
 Der er i dag ca. 3,5 millioner pladser i sikringsrum.
Ifølge § 6, stk. 1, i den gældende lov skal der indrettes sikringsrum i  

 alle nye bygninger med undtagelse af 1) bygninger, der udelukkende er bestemt til bolig for højst 2 husstande, 2) bygninger, der er bestemt både til bolig for 1 husstand og til  

 virksomheder, hvor der ikke påregnes beskæftiget i alt mere end 5 personer  

 samtidig, og 3) bygninger, hvor der ikke indrettes bolig og ikke påregnes beskæftiget  

 mere end 10 personer samtidig.
Sikringsrumspligten gælder således i første række for større boligblokke,  

 erhvervsvirksomheder og institutioner m.v.
Derimod er rækkehuse, kædehuse,  

 gruppehuse og lignende som udgangspunkt undtaget fra sikringsrumspligt.
Indtil 1. januar 1985 gjaldt sikringsrumspligten kun i særligt udpegede  

 byzoner.
Ved lov nr. 649 af 19. december 1984 blev sikringsrumspligten som  

 led i Civilforsvarsforliget af 1984 udvidet til at gælde hele landet.
 Sikringsrum skal først indrettes til egentlige beskyttelsesrum, når  

 indenrigsministeren under krise eller krig udsender en bekendtgørelse herom.
Ejeren af bygningen skal opføre sikringsrum og afholde udgifterne til  

 opførelsen.
Det koster i gennemsnit i dag ca. 1.800 kr. ekskl. moms pr. plads  

 at opføre sikringsrum.
 De kommunale bygningsmyndigheder varetager er række administrative opgaver  

 på sikringsrumsområdet og fører herunder tilsyn med sikringsrum.
 I den gældende lovs § 12 er omhandlet de såkaldt supplerende sikringsrum.
3.5. Vedrørende reglerne om dispensation fra krav om indretning af  

 sikringsrum Den væsentligste bestemmelse om dispensation fra reglerne om indretning af  

 sikringsrum findes i § 23 i den gældende lov.
Ifølge bestemmelsen kan  

 indenrigsministeren, når vægtige grunde skønnes at tale for det, tillade, at  

 bestemmelserne i loven fraviges i særegne tilfælde.
 Beføjelsen er ved bekendtgørelse nr. 39 af 19. januar 1987 delegeret til  

 Civilforsvarsstyrelsen, hvis afgørelse kan indbringes for  

 Indenrigsministeriet.
På baggrund af bestemmelsen har der udviklet sig en dispensationspraksis,  

 ifølge hvilken der som hovedregel kun kan gives udsættelse med hensyn til  

 indretning af sikringsrum.
Kun i særlige tilfælde kan der gives en egentlig  

 fritagelse.
Ifølge praksis kan der meddeles indtil 5 års udsættelse - i ganske særlige  

 tilfælde 7 år - for sikringsrumspligten til en etape af et byggeri, der er  

 planlagt udført i flere etaper.
Tilsvarende gælder ved midlertidigt byggeri.
 Herudover findes der såvel i loven som i sikringsrumsbekendtgørelsen  

 enkelte dispensationslignende bestemmelser.
Den førte dispensationspraksis har været kritiseret for at være meget  

 restriktiv.
Indenrigsministeriet og Civilforsvarsstyrelsen har løbende søgt  

 at smidiggøre dispensationspraksis, men formuleringen af bestemmelsen i § 23  

 giver kun begrænsede muligheder herfor.
4. Lovforslagets hovedindhold 4.1. Vedrørende offentlige beskyttelsesrum Hovedindholdet er, at - ansvaret for opførelse af offentlige beskyttelsesrum henlægges til  

 kommunalbestyrelserne (§ 1). Kommunalbestyrelserne skal herefter varetage den  

 fulde administration af offentlige beskyttelsesrum, dvs. at de, udover drift  

 og vedligeholdelse som i dag, også skal varetage administrationen i  

 forbindelse med opførelse af nye offentlige beskyttelsesrum.  

 Kommunalbestyrelserne skal som udgangspunkt finansiere opførelsen af nye  

 offentlige beskyttelsesrum.
Lovforslaget indebærer ikke en pligt for  

 kommunalbestyrelserne til at opføre offentlige beskyttelsesrum.
Staten vil  

 kunne yde tilskud til opførelsen af offentlige beskyttelsesrum i det omfang,  

 der fastsættes beløb til dette formål på finansloven, - indenrigsministeren fastsætter regler om indretning af offentlige  

 beskyttelsesrum i et beskyttelsesrumsreglement svarende til Boligministeriets  

 bygningsreglementer.
Reglerne vil blive udformet så fleksible, at bygherren  

 får flere valgmuligheder (§ 1, stk. 2), - betondækningsgravene overføres vederlagsfrit til kommunalbestyrelserne.  

 Kommunalbestyrelserne skal herefter varetage den fulde administration af  

 disse, dvs. at de - udover drift og vedligeholdelse som i dag - også skal  

 udbetale afsavnsgodtgørelse til ejerne af de ejendomme, hvorpå  

 betondækningsgravene er beliggende (§ 19, stk. 2), - indenrigsministeren fastsætter regler om fjernelse af  

 betondækningsgrave.
Kommunalbestyrelserne får tillagt kompetencen til at  

 træffe afgørelse om, at en betondækningsgrav kan fjernes (§ 19, stk. 3).
 Kommunalbestyrelsernes påbud og afgørelser for så vidt angår offentlige  

 beskyttelsesrum kan ikke indbringes for anden administrativ myndighed.  

 Spørgsmålet om, hvorvidt kommunerne har tilsidesat lovgivningen, kan dog  

 indbringes for de kommunale tilsynsmyndigheder, jf. § 61 i den kommunale  

 styrelseslov.
4.2. Vedrørende sikringsrum Hovedindholdet er, at - kommunalbestyrelsen får kompetence til at påbyde, at der skal opføres  

 sikringsrum og udføres murgennembrydninger i nye bygninger.
De gældende  

 kriterier for, hvilke bygninger der er undtaget fra sikringsrumspligten,  

 opretholdes.
Det foreslås dog, at undtagelsesbestemmelsen om det  

 »tæt/lave« byggeri bliver præciseret.
Dette er en lempelse i  

 sikringsrumspligten og vil lette den kommunale administration (§ 4, stk. 1).  

 Indenrigsministeren fastsætter de nærmere tekniske krav til indretning af  

 sikringsrum.
Reglerne vil blive smidiggjort i forhold til de gældende regler  

 (§ 5).
 - kommunalbestyrelserne skal fortsat føre tilsyn med, at påbudene  

 overholdes (§ 15).
Kommunalbestyrelsens påbud kan ikke indbringes for anden administrativ  

 myndighed.
Spørgsmålet om, hvorvidt kommunerne har tilsidesat lovgivningen,  

 kan dog indbringes for de kommunale tilsynsmyndigheder, jf. § 61 i den  

 kommunale styrelseslov.
4.3. Vedrørende modernisering af loven Lov om bygningsmæssige civilforsvarsforanstaltninger er oprindelig fra  

 1950. Der er siden sket en række ændringer af loven, men størstedelen af de  

 oprindelige bestemmelser er fortsat gældende.
Der har derfor været behov for  

 en regelforenkling og en sproglig modernisering af bestemmelserne.
En række  

 af lovens bestemmelser har i øvrigt aldrig - eller stort set aldrig - været  

 anvendt og er derfor ikke medtaget i lovforslaget.
5. Lovforslagets økonomiske og administrative konsekvenser Lovforslaget medfører, at administrationen af reglerne om sikringsrum og  

 offentlige beskyttelsesrum overføres fra Indenrigsministeriet og  

 Civilforsvarsstyrelsen til kommunalbestyrelserne.
 De administrative konsekvenser af lovforslaget for kommunalbestyrelsernes  

 kan beskrives således:
Kommunalbestyrelserne - skal varetage opførelse af offentlige beskyttelsesrum, herunder føre  

 forhandlinger med bygherren om projektet, - skal varetage drift og vedligeholdelse af offentlige beskyttelsesrum, - skal administrere betondækningsgravsområdet og kan herunder træffe  

 afgørelse om fjernelse af betondækningsgrave og skal forestå udbetalingen af  

 afsavnsgodtgørelser, - skal klargøre offentlige beskyttelsesrum.
Kommunalbestyrelserne skal endvidere administrere sikringsrumsreglerne og - kan påbyde, at der skal opføres sikringsrum i nye bygninger, dog med  

 undtagelse af visse mindre bygninger, - skal føre tilsyn med, at der indrettes sikringsrum, - skal rådgive bygherrer m.v. om sikringsrumsreglerne og - skal føre tilsyn med klargøring af sikringsrum til beskyttelsesrum.
 Kommunalbestyrelserne varetager allerede i dag en række af de nævnte  

 opgaver.
 De statslige opgaver på beskyttelsesrumsområdet bliver herefter især at  

 udarbejde reglementer om indretning af offentlige beskyttelsesrum, om den  

 tekniske indretning af sikringsrum samt om udførelsen af murgennembrydninger.  

 Hertil kommer rådgivning af kommunalbestyrelserne, fordeling af eventuelle  

 statstilskud til opførelse af offentlige beskyttelsesrum til kommunerne samt  

 planlægning med hensyn til beskyttelsesrumsberedskabet.
Kommunalbestyrelserne skal som nævnt som led i administrationen af  

 offentlige beskyttelsesrum forestå udbetalingen af afsavnsgodtgørelse til  

 ejere af de ejendomme, hvorpå der ligger betondækningsgrave.  

 Civilforsvarsstyrelsen har i dag en bevilling hertil på 200.000 kr. på de  

 årlige finanslove.
Beløbet foreslås overført til kommunerne.
Kommunalbestyrelserne skal som nævnt endvidere kunne tillade fjernelse af  

 betondækningsgrave.
Civilforsvarsstyrelsen har i gennemsnit over en årrække  

 anvendt ca. 75.000 kr. årligt til dette formål.
Beløbet foreslås overført til  

 kommunerne.
Det er en del af lovforslaget, at betondækningsgravene overføres til  

 kommunalbestyrelserne.
Værdien af disse betondækningsgrave kan skønsmæssigt  

 anslås til ca. 1,1 mia. kr.
På finanslovens § 13 er der fra og med 1990 gennemført statslige  

 besparelser på 1,7 mio. kr. som følge af de opgaver, der bortfalder i  

 Civilforsvarsstyrelsen.
Besparelsen svarer til 6 årsværk.
Når besparelsen er  

 gennemført i 1990, skyldes det, at henlæggelsen af opgaverne til  

 kommunalbestyrelserne var forudsat gennemført pr. 1. januar 1990.  

 Lovforslaget vil ikke medføre yderligere statslige besparelser.
Kompensation over bloktilskuddet vil blive gennemført i henhold til det  

 udvidede totalbalanceprincip, og forhandlinger med de kommunale parter herom  

 er påbegyndt.
Der er med Kommunernes Landsforening enighed om en samlet  

 kompensation til kommunerne på 2 mio. kr. pr. år fra og med 1994.
 6. Hørte myndigheder m.v.
 Lovforslaget har været forelagt for samtlige ministerier, en række  

 styrelser og organisationer m.v.
Bemærkninger til de enkelte bestemmelser Til § 1 Ifølge § 19 i civilforsvarsloven varetager kommunalbestyrelsen  

 vedligeholdelse og drift af offentlige beskyttelsesrum.
Kommunalbestyrelsen  

 skal endvidere klargøre offentlige beskyttelsesrum.
 Staten varetager i dag opførelse af offentlige beskyttelsesrum.
Det foreslås i § 1, at kommunalbestyrelsen skal varetage opførelse,  

 vedligeholdelse, drift og klargøring af nye offentlige beskyttelsesrum.
For  

 så vidt angår kommunalbestyrelsens opgaver med hensyn til de eksisterende  

 offentlige beskyttelsesrum henvises til forslagets § 19, stk. 1.
 Kommunalbestyrelserne får således tillagt ansvaret for den samlede  

 administration af såvel de nye som eksisterende offentlige beskyttelsesrum.
Kommunalbestyrelsen kan som led i varetagelsen af opførelsen af offentlige  

 beskyttelsesrum selv stå som bygherre.
Der pålægges ikke kommunalbestyrelsen  

 en pligt til at opføre offentlige beskyttelsesrum.
Bygherren kan også være en  

 anden offentlig myndighed eller en privat bygherre m.v.
Udgifterne til opførelse af nye offentlige beskyttelsesrum påhviler som  

 udgangspunkt kommunerne, jf. forslagets § 11. Indenrigsministeren fastsætter  

 i medfør af stk. 2 regler om indretning af offentlige beskyttelsesrum.
Dette  

 vil ske i et reglement svarende til Boligministeriets bygningsreglementer.  

 Reglerne vil blive udformet så fleksible, at bygherren får flere  

 valgmuligheder.
 Der henvises til bemærkningerne til forslagets § 19, stk. 2, om  

 overdragelse af betondækningsgravene til kommunalbestyrelserne.
 Der henvises endvidere til bemærkningerne til § 9 i forslaget om  

 supplerende rum til beskyttelse, herunder de såkaldt offentlige  

 nødbeskyttelsesrum og supplerende offentlige beskyttelsesrum.
Til § 2 Bestemmelsen svarer til bestemmelsen i § 14 i den gældende lov, idet det  

 dog foreslås, at indenrigsministerens kompetence til at pålægge ejere af nye  

 bygninger eller anlæg at opføre offentlige beskyttelsesrum henlægges til  

 kommunalbestyrelserne.
Bestemmelsen åbner mulighed for, at kommunalbestyrelsen i forbindelse med,  

 at en bygning eller et anlæg opføres, kan pålægge ejeren af bygningen eller  

 anlægget at opføre offentlige beskyttelsesrum.
De offentlige beskyttelsesrum  

 indrettes efter de regler, der fastsættes i medfør af § 1, stk. 2, om  

 indretning af offentlige beskyttelsesrum.
 Et påbud om, at der skal opføres offentlige beskyttelsesrum i medfør af §  

 2, skal meddeles som et vilkår i byggetilladelsen.
Det forudsættes, at offentlige beskyttelsesrum som i dag vil blive opført  

 efter aftale med bygherren.
Der kan dog fortsat være behov for at påbyde, at  

 der indrettes offentlige beskyttelsesrum mod fuld dækning af merudgifterne.  

 Bestemmelsen forudsættes dog kun anvendt i særlige tilfælde.
Til § 3 Bestemmelsen er ny.
Det foreslås, at offentlige beskyttelsesrum kan  

 anvendes til andre formål i fredstid.
Dette svarer til det, der gælder med  

 hensyn til sikringsrum, jf. forslagets § 6. Ved kort varsel forstås 24 timer.
Til § 4 Med stk. 1 får kommunalbestyrelsen tillagt kompetencen til at bestemme,  

 hvorvidt og i hvilket omfang der skal opføres sikringsrum i kommunen.
Kommunalbestyrelserne kan påbyde, at der skal opføres sikringsrum i nye  

 bygninger.
For en række mindre bygningers vedkommende kan der fortsat ikke  

 påbydes opførelse af sikringsrum.
Bestemmelserne herom svarer med  

 redaktionelle ændringer til bestemmelsen i § 6, stk. 1, i den gældende lov.
 Formuleringen af bestemmelsen i stk. 1, nr. 1, er dog ændret i forhold til  

 den gældende lovs § 6, stk. 1, nr. 1.
Der er i 1991 foretaget en ændring af fortolkningen af § 6, stk. 1, nr. 1,  

 hvorefter »bygninger der udelukkende er bestemt til bolig for højst 2  

 husstande« er fritaget for sikringsrumspligt.
Efter den hidtil gældende  

 fortolkning var dobbelthuse, rækkehuse, kædehuse, gruppehuse og lignende  

 fritaget for sikringsrumspligt, hvis de udelukkende var bestemt til bolig for  

 højst 2 husstande og fuldt adskilt med en væg uden åbninger.
Hvis de enkelte  

 husstande var indbyrdes forbundne på 1. sal med trappe, altangang eller  

 lignende, var husene efter den tidligere fortolkning ikke fuldt adskilte og  

 var derfor sikringsrumspligtige.
Det har været vanskeligt at administrere bestemmelsen efter den hidtidige  

 fortolkning.
Denne er derfor ændret således, at fritliggende 1- og 2-  

 familiehuse samt boligbyggeri på ikke over 2 etager nu er fritaget for  

 sikringsrumspligt.
Formuleringen af stk. 1, nr. 1, i lovforslaget svarer til  

 den ændrede fortolkning.
Det vil være hensigtsmæssigt, at kommunalbestyrelsen udarbejder et  

 regulativ på sikringsrums- og beskyttelsesrumsområdet for kommunen.
Dette  

 regulativ kan så lægges til grund, når bygningsmyndigheden skal behandle en  

 ansøgning om byggetilladelse.
Kommunalbestyrelsen bør ved påbud om opførelse af sikringsrum bl.a. lægge  

 vægt på, at sikringsrum opføres i områder, hvor der ikke i forvejen er et  

 tilstrækkeligt antal beskyttelsesrumspladser.
Der bør endvidere lægges vægt  

 på bebyggelsens tæthed, kommunens beliggenhed, og i hvor høj grad kommunen er  

 udsat for særlige risici.
 Et påbud om, at der skal opføres sikringsrum, skal meddeles som et vilkår  

 i byggetilladelsen.
Stk. 2 er ny, men svarer til den praksis, der har udmøntet sig  

 gennem årene.
Også her er det kommunalbestyrelsen, der får kompetence til at  

 meddele påbud om opførelse af sikringsrum.
Stk. 3 om sikringsrum i nye trafikale anlæg erstatter bestemmelsen  

 i § 6, stk. 2, i den gældende lov, hvorefter der i nye havne,  

 jernbanestationer, lufthavne og lignende anlæg af betydning for den almene  

 samfærdsel indrettes sikringsrum efter regler, der fastsættes af  

 indenrigsministeren efter forhandling med trafikministeren.
Der har ikke  

 hidtil være fastsat regler om indretning af sikringsrum i sådanne trafikale  

 anlæg.
Kommunalbestyrelsen kan efter lovforslagets § 4, stk. 1, påbyde, at der i  

 nye bygninger, der opføres som et trafikalt anlæg eller i bygninger, der  

 opføres i forbindelse med trafikale anlæg, skal opføres sikringsrum eller  

 ekstra sikringsrumspladser udover det antal, som bygningen eller anlægget  

 normalt er indrettet til.
Det vil sige, at der kan gives påbud om opførelse  

 af sikringsrum eller et ekstra antal sikringsrumspladser i bygninger, der  

 opføres på havnearealer, i lufthavne eller jernbanestationer, medmindre  

 bygningen er omfattet af en af undtagelsesbestemmelserne i forslagets § 4,  

 stk. 1, nr. 1 - 3.
Hensigten med stk. 3 er, at indenrigsministeren får mulighed for at  

 fastsætte regler om, at der kan gives påbud om opførelse af sikringsrum i  

 trafikale anlæg, der ikke er bygninger i lovens forstand, jf. bestemmelsen i  

 forslagets § 4, stk. 1, f.eks. en bro eller en tunnel.
Der kan herudover  

 fastsættes regler om antallet af sikringsrumspladser til f.eks. de rejsende,  

 som skal med en færge, som opholder sig på jernbanestationer eller i  

 lufthavne m.v.
Endelig kan der fastsættes regler om de tekniske krav til  

 sikringsrummet.
 Eventuelle regler i medfør af bestemmelsen vil blive forhandlet med  

 trafikministeren og andre berørte myndigheder og organisationer m.v.
Til § 5 Bestemmelsen svarer med redaktionelle ændringer til § 8, stk. 1, og § 9,  

 stk. 3, i den gældende lov.
 Reglerne om sikringsrum vil blive fastsat i et reglement svarende til  

 Boligministeriets bygningsreglementer og vil blive smidiggjort i forhold til  

 de gældende regler.
 Sikringsrum skal fortsat være indrettet således med hensyn til placering,  

 adgangsveje, dimensionering, murtykkelse, loft og lignende, at de kan  

 klargøres til beskyttelsesrum, når indenrigsministeren påbyder det, jf.  

 forslagets § 8, stk. 2.
 Sikringsrum vil som hidtil fortrinsvis være beregnet til beboere,  

 beskæftigede samt andre personer, som opholder sig i bygningen, og skal  

 fortsat kunne rumme det største antal personer, der normalt er til stede i  

 bygningen.
Til § 6 Bestemmelsen om anvendelse af sikringsrum i fredstid svarer med  

 redaktionelle ændringer til § 10 i den gældende lov.
Ved kort varsel forstås  

 24 timer.
Til § 7 Bestemmelsen om murgennembrydninger afløser §§ 17-20 i den gældende lov.  

 Murgennembrydninger giver mulighed for, at personer i et beskyttelsesrum,  

 hvor de normale nødudgange er spærret af nedstyrtede bygningsdele, kan komme  

 ud gennem nabobygningens kældre.
Murgennembrydninger vil endvidere lette  

 redningsarbejdet, hvis en bygning styrter sammen over en kælder med  

 beskyttelsesrum.
Det er efter bestemmelsen kommunalbestyrelsen, der meddeler påbud om  

 gennemførelse af murgennembrydninger.
Et sådant påbud indebærer, at ejeren af  

 den tilstødende bygning er pligtig at tåle, at der sker gennembrydning af  

 muren i den tilstødende bygning.
 Påbud om murgennembrydning skal meddeles i forbindelse med behandlingen af  

 en byggeansøgning.
Ifølge bestemmelsen kan kommunalbestyrelsen også påbyde, at der skal  

 gennemføres murgennembrydninger i nybygninger, hvor der opføres offentlige  

 beskyttelsesrum.
Der er i dag ikke krav om murgennembrydninger i forbindelse  

 med offentlige beskyttelsesrum.
Men også her kan der være behov for sådanne  

 murgennembrydninger.
 Indenrigsministeren fastsætter i medfør af stk. 2 regler om de tekniske  

 krav til udførelsen af murgennembrydninger og om lukning af disse.
Til § 8 Stk. 1 om klargøring af offentlige beskyttelsesrum er ny, men  

 svarer til gældende praksis.
 Stk. 2 om klargøring af sikringsrum til beskyttelsesrum svarer med  

 redaktionelle ændringer til bestemmelsen i § 13 i den gældende lov.
Til § 9 § 9 om supplerende rum til beskyttelse erstatter § 12 i den gældende lov.  

 Det foreslås dog, at bestemmelsen også skal gælde for bygninger og anlæg, der  

 er under opførelse.
Hensigten med bestemmelsen er, at der i nye og bestående bygninger og  

 anlæg under krise eller krig kan indrettes rum, der kan supplere de  

 offentlige beskyttelsesrum og sikringsrum.
Disse rum vil ikke kunne yde samme  

 beskyttelse som egentlige sikringsrum og offentlige beskyttelsesrum.
Men  

 rummene vil efter klargøring kunne yde en rimelig beskyttelse mod  

 nedstyrtende bygningsdele, sprængstykker, radioaktiv stråling og i et vist  

 omfang mod brand.
 I dag opereres der med 3 typer af supplerende rum, nemlig de såkaldt  

 supplerende sikringsrum, supplerende offentlige beskyttelsesrum og offentlige  

 nødbeskyttelsesrum.
Kommunerne er ved at afslutte en rekognocering efter egnede kælderrum til  

 supplerende sikringsrum og offentlige nødbeskyttelsesrum.
Det overskud af  

 pladser, der i mange tilfælde fremkommer ved rekognoceringen efter  

 supplerende sikringsrum, anvendes som offentlige nødbeskyttelsesrum.  

 Kommunerne har ligeledes foretaget en rekognocering efter og udpegning af  

 egnede kælderrum til supplerende offentlige beskyttelsesrum i særlig stærke  

 kældre.
Der kan på denne måde kompenseres for manglende sikringsrum i de  

 bygninger, der er opført, før der var sikringsrumspligt.
Desuden har mange af  

 de erhvervs- og institutionsbygninger, der er blevet opført efter  

 sikringsrumspligtens indførelse, i dag for få sikringsrumspladser, idet  

 personantallet er blevet forøget, siden bygningerne blev taget i brug.
Der  

 skal også til disse skaffes supplerende sikringsrumspladser i muligt omfang.
Der er ikke i fredstid forpligtelser forbundet med de supplerende rum.
De  

 skal først indrettes under krise eller krig.
 Da der kan opstå behov for at indføre nye typer supplerende rum til  

 beskyttelse, er betegnelsen »supplerende rum til beskyttelse«  

 anvendt i bestemmelsen.
Til § 10 Bestemmelsen svarer stort set til § 9, stk. 4, i den gældende lov.  

 Bestemmelsen omfatter dog nu alle bygninger uanset opførelsestidspunkt og  

 uanset, om der er tinglyst deklaration eller ej.
Herved opnås der ens vilkår  

 på området.
 Ved bygninger, der skal benyttes til forsamlingslokale forstås fortsat  

 bygninger, der skal benyttes til teater, biograf, restauration, udstillings-  

 og forlystelseslokale, lokaler til afholdelse af møder, forsamlinger og  

 lignende.
Til § 11 Det følger af stk. 1, at kommunalbestyrelsen skal afholde de udgifter, der  

 er forbundet med opførelsen af offentlige beskyttelsesrum efter forslagets §  

 1, stk. 1, og § 2.
Hvis kommunalbestyrelsen indgår aftale om eller påbyder, at der skal  

 opføres offentlige beskyttelsesrum i nye bygninger eller anlæg, skal ejeren  

 af bygningen eller anlægget have dækning for merudgifterne ved indretning af  

 det offentlige beskyttelsesrum.
I tilfælde af, at der i forvejen skal  

 etableres en kælder i bygningen eller anlægget, skal ejeren have dækket  

 merudgifterne ved omdannelsen af kælderen til offentligt beskyttelsesrum.  

 Hvis der ikke i forvejen er planlagt en kælder, skal ejeren have dækket  

 udgifterne til hele kælderen.
 Staten vil kunne yde tilskud til opførelse af offentlige beskyttelsesrum i  

 det omfang, der fastsættes beløb til dette formål på finansloven.
 Kommunalbestyrelsen skal som i dag afholde udgifterne til vedligeholdelse  

 og drift samt klargøring af offentlige beskyttelsesrum.
 Ejeren af en bygning eller anlæg, hvori der er opført offentligt  

 beskyttelsesrum, har efter stk. 2 ret til erstatning for det tab, ejeren  

 lider ved, at rum i bygningen eller anlægget tages i brug som offentligt  

 beskyttelsesrum.
 Det kan f.eks. være tab som følge af, at det offentlige beskyttelsesrum er  

 opført i en kælder, der ikke længere kan lejes ud til parkeringskælder.
Erstatningen fastsættes som udgangspunkt ved aftale mellem ejeren og  

 kommunalbestyrelsen.
Hvis der ikke kan opnås enighed, fastsættes erstatningen  

 i overenstemmelse med i § 38 i forslaget til beredskabsloven.
Til § 12 Stk. 1 fastslår - ligesom bestemmelsen i § 21, stk. 1, i den  

 gældende lov - at det er ejeren af den sikringsrumspligtige bygning eller  

 anlæg, der er forpligtet til at opføre sikringsrum og til at klargøre  

 sikringsrum til egentlige beskyttelsesrum.
Udgifterne afholdes af ejeren  

 selv, jf. dog forslagets § 13 og bemærkningerne hertil.
Efter de gældende regler om murgennembrydninger afholder ejerne af  

 bygningerne hver for sig de udgifter, der vedrører deres bygning.
Foretages  

 murgennembrydningen ikke samtidig med bygningens opførelse, refunderer staten  

 udgifterne hertil.
Udgifterne har i de seneste 10 år været ubetydelige.
Det foreslås i stk. 2, at ejeren af bygningen eller anlægget, hvori der  

 skal opføres sikringsrum skal afholde samtlige udgifter ved  

 murgennembrydning, herunder gennembrydningen af muren i nabobygningen.
Der  

 vil kun blive tale om ubetydelige udgifter.
 Murgennembrydninger i forbindelse med opførelse af offentlige  

 beskyttelsesrum betales af kommunalbestyrelsen, jf. forslagets § 11, stk. 1.
Til § 13 Ifølge § 21, stk. 2, i den gældende lov bestemmer indenrigsministeren med  

 tilslutning fra Folketingets Finansudvalg, hvorvidt og i hvilket omfang  

 staten skal deltage i udgifterne bl.a. til klargøring af sikringsrum til  

 beskyttelsesrum og indretning af supplerende sikringsrum.
Der er ikke fastsat  

 regler herom i medfør af bestemmelsen.
 Baggrunden for bestemmelsen er, at det kan være økonomisk belastende for  

 ejeren af en bygning eller anlæg at skulle afholde sådanne udgifter.
 Det foreslås i § 13, at kommunalbestyrelsen kan yde lån eller tilskud til  

 klargøring af sikringsrum til beskyttelsesrum.
 Bestemmelsen er begrundet i, at det under krise eller krig er af afgørende  

 betydning, at der kan klargøres sikringsrum til beskyttelsesrum.
Det forudsættes fortsat, at ejeren selv skal afholde udgifterne.
Stk. 1  

 giver kommunalbestyrelsen hjemmel til at yde lån til klargøring af  

 sikringsrum til beskyttelsesrum, hvis ejeren ikke selv er i stand til at  

 afholde udgifterne på een gang.
Lånet skal tilbagebetales og kan eventuelt  

 ydes mod sikkerhed i ejendommen.
 Kommunalbestyrelsen kan i medfør af stk. 2 yde tilskud, hvis det skønnes,  

 at ejeren ikke vil kunne tilbagebetale et lån eller det skønnes, at det vil  

 være forbundet med væsentlige vanskeligheder at tilbagebetale et lån.
Til § 14 § 14 giver indenrigsministeren bemyndigelse til at fastsætte regler om  

 afholdelse af udgifter til indretning af supplerende rum til beskyttelse, jf.  

 forslagets § 9.
 Efter den gældende praksis skal kommunalbestyrelsen under krise eller krig  

 indrette de såkaldt supplerende offentlige beskyttelsesrum og afholde  

 udgifterne hertil.
 Ejeren af en bygning eller anlæg, hvori der er udpeget de såkaldt  

 supplerende sikringsrum, skal foretage indretningen og som udgangspunkt selv  

 dække udgifterne.
 Ejeren af en bygning eller anlæg, hvori der er udpeget såkaldt offentlige  

 nødbeskyttelsesrum, skal ligeledes foretage indretningen, men udgifterne  

 hertil refunderes af kommunalbestyrelsen.
Da der kan opstå behov for at indføre nye typer supplerende rum til  

 beskyttelse, er det ikke hensigtsmæssigt at fastlægge regler om finansiering  

 af de eksisterende typer supplerende beskyttelsesrum.
Det foreslås derfor, at  

 indenrigsministeren får bemyndigelse til på et senere tidspunkt at kunne  

 fastsætte regler om finansieringen m.v. af disse, herunder til at fastsætte,  

 at kommunalbestyrelsen skal finansiere visse typer supplerende rum til  

 beskyttelse.
Til § 15 Bestemmelsen om kommunalbestyrelsens tilsynsopgaver svarer med  

 redaktionelle ændringer til § 22 i den gældende lov.
Til § 16 Stk. 1 erstatter § 24, stk. 1, i den gældende lov.
Stk. 2 svarer til § 24, stk. 2, i den gældende lov.
Det fastslås i  

 bestemmelsen, at strafansvar kan gøres gældende mod andre end bygningens  

 ejer.
 Erstatningsansvar ved forsømmelse i forbindelse med bygningsarbejdet  

 følger af andre regler.
 Stk. 3 fastslår strafansvar for de nævnte selskaber og myndigheder  

 m.v.
Til § 17 Bestemmelsens indhold svarer til § 25, stk. 1, 1. punktum, i den gældende  

 lov.
2. punktum i loven er udeladt, idet det ikke er fundet hensigtsmæssigt at  

 opretholde adgangen til at erlægge en pengeydelse i stedet for at opfylde  

 lovens krav.
Denne bestemmelse har i øvrigt ikke været anvendt i praksis.
Til § 18 Det foreslås i bestemmelsen, at loven træder i kraft den 1. januar 1993.  

 Samtidig ophæves lov om bygningsmæssige civilforsvarsforanstaltninger.
Den  

 gældende civilforsvarslov indeholder i § 19 en bestemmelse om vedligeholdelse  

 og drift af offentlige beskyttelsesrum.
Bestemmelsen bortfalder med  

 beredskabslovens ikrafttræden den 1. januar 1993.
Til § 19 Stk. 1 svarer til § 19 i civilforsvarsloven.
 Kommunalbestyrelsen skal i medfør af stk. 1 fortsat varetage  

 vedligeholdelse, drift samt klargøring af de eksisterende offentlige  

 beskyttelsesrum.
 Det foreslås i stk. 2, at betondækningsgravene, der tilhører staten,  

 overdrages vederlagsfrit til kommunalbestyrelserne, der i forvejen varetager  

 drift og vedligeholdelse af disse.
Kommunalbestyrelserne skal herefter varetage den fulde administration af  

 betondækningsgravene.
Som led i administrationen skal kommunalbestyrelserne  

 som noget nyt varetage udbetaling af afsavnsgodtgørelse til ejerne af  

 ejendomme, hvorpå der ligger betondækningsgrave.
 Kommunalbestyrelserne får i stk. 3 tillagt kompetencen til at træffe  

 afgørelse om fjernelse af betondækningsgrave.
 Det foreslås, at indenrigsministeren bemyndiges til at fastsætte nærmere  

 regler om fjernelse af betondækningsgrave.
 Den gældende praksis om fjernelse af betondækningsgrave er beskrevet i  

 pkt. 3.3. under de almindelige bemærkninger.
 Reglerne om fjernelse af betondækningsgrave vil blive udarbejdet i  

 overenstemmelse med principperne i den gældende praksis.
 Statens forpligtelse til i visse tilfælde at afholde udgifterne til  

 fjernelse af en betondækningsgrav overgår til kommunalbestyrelserne.
Til § 20 Bestemmelsen omhandler sikringsrum og murgennembrydninger, der er  

 indrettet ifølge den tidligere lovgivning.
Til § 21 Ifølge stk. 1 behandles ansøgninger om dispensation fra kravet om  

 opførelse af sikringsrum og om fjernelse af betondækningsgrave af  

 Beredskabsstyrelsen efter de hidtidige regler, hvis ansøgningen er modtaget  

 af Civilforsvarsstyrelsen inden den 1. januar 1993. Beredskabsstyrelsen  

 oprettes i forbindelse med nedlæggelsen af Civilforsvarsstyrelsen og Statens  

 Brandinspektion.
 Ved lovens ikrafttræden den 1. januar 1993 vil der være en række sager,  

 hvor Civilforsvarsstyrelsen har givet udsættelse med indretning af  

 sikringsrum.
 Disse dispensationer berøres ikke af lovforslaget, men udløber i  

 overensstemmelse med deres indhold.
 Kommunalbestyrelserne sørger i dag i forbindelse med meddelelse af  

 dispensationen for, at der tinglyses en dispensationsmeddelelse på bygningen  

 for bygherrens regning i henhold til byggelovens § 27. Originalen opbevares  

 hos bygningsmyndigheden og en kopi hos Civilforsvarsstyrelsen, der er  

 påtaleberettiget myndighed.
Når dispensationen til sin tid udløber, er det kommunalbestyrelsen, der  

 som administrerende myndighed vil være påtaleberettiget i stedet for  

 Civilforsvarsstyrelsen.
Kommunalbestyrelsen får i stk. 2 tillagt kompetencen  

 til at aflyse dispensationsmeddelelserne i stedet for Civilforsvarsstyrelsen.
 Kommunalbestyrelsen kan samtidig påbyde, at der skal opføres sikringsrum i  

 bygningen efter lovens bestemmelser.
