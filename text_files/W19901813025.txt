 Landsskatteretten stadfæstede en bindende forhåndsbesked, hvorefter et  

 aktieselskab, der som indkøbsforening blev beskattet efter  

 selskabsskattelovens § 1, stk. 1, nr. 3 a, ville blive beskattet efter lovens  

 § 1, stk. 1, nr. 1, såfremt en reservefonds midler blev anbragt i  

 værdipapirer, herunder aktier i medlemsvirksomhederne.
A A/S klagede over den af Ligningsrådet som bindende forhåndsbesked trufne  

 afgørelse om, hvorvidt det påvirkede selskabets skattepligt som  

 indkøbsforening i henhold til selskabsskattelovens § 1, stk. 1, nr. 3 a, hvis  

 selskabets bestyrelse traf beslutning om anbringelse af indeståendet på de  

 medlemmerne tilhørende sikringskonti i værdipapirer, herunder aktier i  

 medlemsvirksomhederne.
Ligningsrådet havde ved den påklagede afgørelse anset  

 selskabet for at ville være omfattet af selskabsskattelovens § 1, stk. 1, nr.  

 1. Det var oplyst at selskabet som havde 43 medlemmer - aktionærer i  

 indkøbsforeningen - i 1983 havde oprettet en reservefond, betegnet som en  

 sikringskonto.
Reservefonden blev oprettet til imødegåelse af debitortab, og  

 indkøbsforeningens aktionærer - medlemmer - havde ved salg af den pågældendes  

 aktier ret til et beløb fra denne reservefond, løbende beregnet på grundlag  

 af medlemmets omsætning i selskabet og svarende til den  

 »teoretiske« aktionærkonto, som hvert enkelt medlem havde i  

 indkøbsforeningen.
Bidrag til reservefonden opkrævedes af indkøbsforeningen  

 ligeledes på baggrund af det enkelte medlems omsætning med foreningen.  

 Ligningsrådet havde ved afgørelsen fundet, at indkøbsforeningen ved den  

 skitserede beslutning ville blive tilført en ny aktivitet hvormed den ville  

 miste karakteren af at være et kooperativt selskab.
Klagerens advokat gjorde  

 gældende, at der ikke ved den nævnte beslutning ville være tale om en ændring  

 af selskabets vedtægtsmæssige og faktiske formål, hvorfor selskabet stadig  

 ville kunne betegnes som kooperativt.
Endvidere fandtes der ikke at være  

 hjemmel, hverken i lovgivningen eller praksis, for at fastlægge denne  

 indskrænkning med hensyn til selskabets muligheder for at disponere over  

 indeståendet på sikringskontoen.
Landsskatteretten fandt at anbringelsen af  

 sikringskontoens midler i aktier i medlemsvirksomhederne ikke kunne anses for  

 et led i en normal forrentning, ligesom den påtænkte anbringelse ville åbne  

 mulighed for besiddelse eller kontrol af medlemsvirksomheder, hvorved der  

 ville skabes økonomisk afhængighed mellem medlemmet og indkøbsforeningen.  

 Landsskatteretten stadfæstede herefter den bindende forhåndsbesked.
LV 1989,  

 SA 1.4.
