I dette cirkulære er gengivet reglerne for udlændinges ret til hjælp efter  

 forsorgslovgivningen, d.v.s. forsorgsloven og børneforsorgsloven, samt, for  

 tiden efter 1. april 1976, loven om social bistand.
Cirkulæret uddyber  

 reglerne i punkt 4-5 i socialministeriets cirkulære af 15. august 1975 om  

 bistandslovens almindelige bestemmelser.
 Til orientering for de sociale myndigheder er efter aftale med  

 justitsministeriet som indledning givet en oversigt over reglerne om opholds-  

 og arbejdstilladelser for udlændinge her i landet.
 I.
 REGLERNE OM OPHOLDS- OG ARBEJDSTILLADELSE.
A.
Statsborgere fra de nordiske lande.
 1. Statsborgere fra Finland, Island, Norge og Sverige  

 har ret til at opholde sig og tage beskæftigelse her i landet uden opholds-  

 og arbejdstilladelse og uden at have pas eller anden rejselegimation.
B.
EF-statsborgere.
 2. Statsborgere i de øvrige EF-medlemslande - Belgien,  

 Det forenede Kongerige Storbritannien og Nordirland, Frankrig, Holland,  

 Irland, Italien, Luxembourg og Forbundsrepublikken Tyskland - har ret til at  

 opholde sig her i 3 måneder uden særlig tilladelse i hvilket tidsrum de også  

 har ret til at tage beskæftigelse eller etablere sig som selvstændige inden  

 for visse erhverv.
Inden udløbet af 3 måneders-perioden skal de pågældende søge politiet om  

 opholdstilladelse.
Ved periodens udløb udsteder Tilsynet med Udlændinge en  

 EF-opholdstilladelse, såfremt ansøgeren godtgør - ved en erklæring fra  

 arbejdsgiveren - at have lønnet beskæftigelse på dette tidspunkt eller - for  

 så vidt angår selvstændige - at have tilstrækkelige pengemidler og  

 indtægtsmuligheder til at forsørge sig selv.
Indtægten ved beskæftigelsen må  

 dog være så stor, at den sætter den pågældende i stand til at opretholde en  

 efter danske forhold sædvanlig tilværelse.
EF-opholdstilladelsen udstedes  

 normalt som et selvstændigt EF-opholdsbevis, der er tidsbegrænset.
Ifølge reglerne i EF-kommissionens forordning 1251/70 for arbejdstagere og  

 rådsdirektiv 75/34/EØF for selvstændige gælder bl.a., at de berørte  

 EF-statsborgere, der når pensionsalderen efter mindst 3 års ophold og 12  

 måneders umiddelbart forudgående beskæftigelse her i landet, har ret til at  

 blive boende her.
Personer, der bliver varigt uarbejdsdygtige her, opnår  

 denne ret, hvis de pågældende har haft bopæl og beskæftigelse her i landet i  

 2 år.
Skyldes uarbejdsdygtigheden en arbejdsulykke eller en erhvervssygdom,  

 stilles dog ingen betingelser om det forudgående opholds varighed.
 Har en EF-borger opholdt sig her i mere end 5 år, vil vedkommende normalt  

 have EF-opholdsbevis med tidsubegrænset gyldighed.
 EF-opholdstilladelsen (opholdsbeviset) bortfalder, når udlændingen har  

 opholdt sig uden for landet i mere end 6 måneder, med mindre opholdet i  

 udlandet skyldes aftjening af værnepligt eller tjeneste, der træder i stedet  

 herfor.
 Slægtninge.
3. EF-statsborgere med EF-opholdstilladelse (bevis)  

 har ret til at have ægtefælle, børn under 21 år samt egne og ægtefællens  

 forældre og bedsteforældre boende hos sig.
Det er en betingelse, at de har  

 fælles bolig, og at EF-statsborgerne påtager sig at forsørge slægtningene.
C.
Andre udlændinge.
4. Andre udlændinge end nordiske statsborgere og  

 EF-statsborgere kan opholde sig her i landet i 3 måneder som turister uden  

 særlig tilladelse (for statsborgere i visse lande kræves dog visum). Hvis de  

 vil opholde sig her i mere end 3 måneder, kræves opholdstilladelse, og for at  

 opnå ret til at udøve beskæftigelse kræves tillige arbejdstilladelse.
Disse  

 tilladelser skal normalt være erhvervet inden indrejsen her i landet.
Opholds- og arbejdstilladelsen vil enten være indstemplet i udlændingens  

 pas eller være givet som et selvstændigt bevis for opholds- og  

 arbejdstilladelse.
I de første 4-5 år af en udlændings ophold vil tilladelsen  

 være tidsbegrænset og normalt være indstemplet i den pågældendes pas.
I de første 2 år af opholdet vil en arbejdstilladelse normalt være  

 stedfæstet til et bestemt arbejde hos en bestemt arbejdsgiver, og tilladelse  

 til at skifte arbejde kræves fra arbejdsformidlingen eller Tilsynet med  

 Udlændinge.
Efter 2 års ophold vil tilladelsen normalt give ret til enhver  

 form for beskæftigelse.
 Opholdstilladelse bortfalder som for EF-borgere ved ophold uden for landet  

 i mere end 6 måneder.
D.
Flygtninge.
 5. Udlændinge, der er anerkendt som flygtninge i  

 Danmark i henhold til konventionen af 28. juli 1951 om flygtninges  

 retsstilling, får udstedt opholdstilladelse samt et såkaldt konventionspas  

 (rejsedokument).
 Personer, der af andre stater er anerkendt som flygtninge, har med et  

 konventionspas som legitimation samme ret til ophold i Danmark som  

 »andre udlændinge«.
 II.
 HJÆLP EFTER FORSORGSLOVGIVNINGEN.
6. Hvis en udlænding allerede ved ankomsten hertil må  

 betragtes som subsistensløs, eller hvis han må anses for at være forfalden  

 til misbrug af alkohol eller narkotika, kan der ydes en ganske kortvarig  

 hjælp, idet der samtidig rettes henvendelse til politiet med henblik på  

 hjemsendelse.
Hjælp kan i andre tilfælde ydes efter følgende regningslinier  

 idet det som almindelig regel gælder, at 6.1. Når der efter nedennævnte regler skal ske indberetning til socialministeriet/socialstyrelsen, er dette kun nødvendigt, når det anses sandsynligt, at hjælpen vil vare mere end 1 år.
6.2. Hvis en person, der i øvrigt må henvises til politiet, er uden midler, kan der ydes en ganske kortvarig underholdshjælp.
6.3. En ubegrænset opholds- og arbejdstilladelse giver ikke i sig selv en udlænding krav på hjælp.
A.
Nordiske statsborgere.
7. I henhold til den nordiske konvention om social  

 tryghed har nordiske statsborgere efter 5 års ophold her ret til vedvarende  

 hjælp efter forsorgsloven.
Ydes hjælp til en person, der har haft mindre end  

 5 års ophold her i landet, afgør socialministeriet/socialstyrelsen, jfr. pkt.  

 36, efter indberetning, om der bør ske hjemsendelse.
Skønnes det, at  

 varigheden af hjælpen vil strække sig over 1 år, vil der kunne blive tale om  

 hjemsendelse, men bortset herfra vil hjemsendelse kun sjældent ske.
Opholder nordiske statsborgere sig her rent midlertidigt, kan der ydes  

 hjælp til hjemrejse.
Hjælp kan eventuelt ydes med tilbagebetalingspligt  

 (efter forsorgslovens § 62, efter bistandslovens § 26, stk. 1, nr. 3), og der  

 kan rettes henvendelse til vedkommendes hjemstedskommune om bistand til at få  

 hjælpen tilbagebetalt.
For ikke at belaste vedkommende fremmede kommune  

 unødigt, må beløbet afskrives, når hjemkommunen meddeler, at beløbet ikke kan  

 inddrives.
B.
EF-statsborgere.
 8. Som nævnt i pkt. 2 har EF-statsborgere ret til at  

 opholde sig her i indtil 3 måneder uden særlig tilladelse, og i dette tidsrum  

 har de også ret til at søge arbejde.
 Der skelnes derfor i det følgende mellem EF-statsborgere, der endnu ikke  

 har været her i 3 måneder, jfr. pkt 10-13, og EF- statsborgere, der har været  

 her i længere tid, jfr. pkt. 14-17.
 9. Før der ydes hjælp til EF-statsborgere, må følgende  

 iagttages:
9.l.
Den hjælpsøgende må forevise pas eller identitetskort som  

 dokumentation for sin nationalitet.
Indehavere af britiske pas skal på side 5  

 i passet have enten et mærkat påtrykt eller påstemplet »Holder has the  

 right of abode in the U.K.« eller »Certificate of Patriality«,  

 da han eller hun ellers ikke er omfattet af EF-reglerne om ret til at flytte  

 inden for EF for at søge beskæftigelse.
 9.2. Den hjælpsøgende må give oplysning om det tidspunkt, han er indrejst  

 i Danmark.
 9.3. Det bør undersøges, om den pågældende er tilmeldt arbejdsformidlingen  

 og i øvrigt må betragtes som reelt arbejdssøgende.
9.4. I de første 3 måneder efter indrejsen i Danmark bør det undersøges,  

 om den pågældende har ret til arbejdsløshedsdagpenge fra seneste  

 EF-opholdsland.
Kan den pågældende sandsynliggøre dette, f.eks. ved  

 fremvisning af medlemsbevis, kan arbejdsformidlingen hjælpe med at undersøge  

 forholdet.
 9.5. Det bør undersøges, om den pågældende har ret til danske sygedagpenge  

 eller arbejdsløshedsdagpenge - herunder om der er ret til hjælp fra  

 arbejdsløshedskassen til hjemrejse.
9.6. Efter 3 måneder fra indrejsen i Danmark må det undersøges, om den  

 pågældende har opholdstilladelse.
Om nødvendigt må der rettes henvendelse til  

 Tilsynet med Udlændinge.
 Opholdet i Danmark har varet i mindre end 3 måneder.
 10. EF-statsborgere, der er her i landet som turister,  

 kan rent undtagelsesvis få hjælp til hjemrejse, såfremt det skønnes, at de  

 ikke på anden måde kan skaffe sig midler til hjemtransport.
11. Andre EF-statsborgere har heller ikke efter  

 EF-reglerne ret til hjælp her i landet i 3 måneders-perioden.
Der kan dog i  

 alle tilfælde ydes en kortvarig hjælp, og der kan tilbydes hjælp til  

 hjemrejse. Ønsker den pågældende ikke at modtage hjælp til hjemrejse, må  

 udbetaling af anden hjælp ophøre, og der må rettes henvendelse til politiet  

 om hjemsendelse.
 Det anførte gælder også for personer, der har haft arbejde i 3  

 måneders-perioden, men som nu er blevet arbejdsløse.
12. Mener den pågældende, at han eller hun er  

 berettiget til tilstrækkelige arbejdsløshedsdagpenge fra seneste  

 EF-opholdsland vil arbejdsformidlingen som nævnt i pkt. 9, 4 være behjælpelig  

 med at undersøge forholdet.
Der kan da for et kort tidsrum ydes hjælp med  

 tilbagebetalingspligt.
Viser det sig, at den pågældende ikke er berettiget  

 til arbejdsløshedsdagpenge, eller lykkes det ikke inden for en rimelig frist  

 (normalt højst en uge) at skaffe bekræftelse fra det seneste EF-opholdsland  

 på, at den pågældende er berettiget til arbejdsløshedsdagpenge derfra, kan  

 der tilbydes hjælp til hjemrejsen. Ønsker den pågældende ikke at modtage  

 hjælp til hjemrejse, må udbetaling af hjælp ophøre, og der må rettes  

 henvendelse til politiet om hjemsendelse.
 13. Der må ikke ydes hjælp for tidsrum, der ligger  

 efter 3 måneders dagen for indrejsen, medmindre den pågældende får  

 opholdstilladelse.
 Opholdet i Danmark har varet i mere end 3 måneder.
14. Hvis den hjælpsøgende ikke har opholdstilladelse,  

 opholder den pågældende sig i landet i strid med udlændingeloven, med mindre  

 han eller hun kan fremvise bevis fra politiet om, at ansøgning om  

 opholdstilladelse er indgivet.
Der kan ikke ydes hjælp, og den pågældende må  

 henvises til at rette henvendelse til politiet, som træffer afgørelse om,  

 hvorvidt den pågældende kan få udstedt opholdstilladelse eller eventuelt skal  

 hjemsendes.
 15. Har den hjælpsøgende EF-opholdstilladelse, kan der  

 i alle tilfælde ydes en kortvarig hjælp, og der kan tilbydes hjælp til  

 hjemrejse.
Er den pågældende ikke uforskyldt arbejdsløs eller reelt arbejdssøgende,  

 opfylder han eller hun ikke betingelserne for at være her.
Der kan tilbydes  

 hjælp til hjemrejse, og hvis den pågældende ikke ønsker at modtage denne  

 hjælp, må udbetaling af anden hjælp ophøre; samtidig må der rettes  

 henvendelse til politiet om hjemsendelse.
 16. Er den pågældende uforskyldt arbejdsløs, kan der  

 ydes hjælp som til danske statsborgere.
Den pågældende vil også have ret til hjælp til revalidering eller til  

 omskoling.
Rimeligheden af at yde sådan hjælp må drøftes med  

 arbejdsformidlingen.
 Der må generelt lægges vægt på, om det på langt sigt er hensigtsmæssigt  

 for den pågældende at blive her i landet, eller om han bør have hjælp til at  

 komme tilbage til sit eget miljø. Der kan altid ydes hjælp til hjemrejse.
Ydes hjælp til en person, der haft mindre end 5 års ophold her i landet,  

 afgør socialministeriet/socialstyrelsen, jfr. pkt. 36, efter indberetning, om  

 der bør ske hjemsendelse.
Skønnes det, at varigheden af hjælpen vil strække  

 sig over mere end 1 år, vil der kunne blive tale om hjemsendelse, medmindre  

 den pågældende har ret til at blive her i landet i medfør af reglerne i  

 forordning 1251/70 eller direktiv 75/34 EØF.
17. Statsborgere fra EF-landene er omfattet af  

 reglerne i den europæiske konvention (Europarådskonventionen) af 11. december  

 1953 om social og sundhedsmæssig hjælp, d.v.s. at EF-statsborgere, der har  

 opholdt sig uafbrudt i Danmark i mindst 5 år, og som er indrejst før det  

 fyldte 55. år, ikke kan hjemsendes.
Det samme gælder EF-statsborgere, som er  

 indrejst efter det fyldte 55. år, og som har opholdt sig her i mindst 10 år.
Ved beregning af opholdets varighed medregnes ikke perioder, i hvilke den  

 pågældende har modtaget hjælp i henhold til forsorgslovgivningen.
Om  

 indholdet af konventionen i øvrigt henvises til udenrigsministeriets  

 bekendtgørelse nr. 33 af 20. juli 1955 af konventionen (optaget i lovtidende  

 C). Der kan altid ydes hjælp til hjemrejse.
 EF-statsborgere med opholdstilladelse, som ikke er udstedt i henhold til  

 EF-reglerne.
 18. Har den pågældende anden form for  

 opholdstilladelse, f.eks. som studerende eller pensionist, behandles han  

 eller hun som andre udlændinge.
 Erklærer den pågældende at være arbejdssøgende, behandles han eller hun  

 efter reglerne i punkterne 11-13.
C.
Andre udlændinge.
19. Retten til uden særlig tilladelse at søge arbejde  

 i Danmark gælder ikke for andre udlændinge end nordiske statsborgere og EF-  

 statsborgere.
Det vil normalt sige, at andre udlændinge kun har ret til at  

 være her som turister i indtil 3 måneder, eller, hvis de er visumpligtige,  

 inden for gyldighedsperioden af deres visum.
 20. Før der ydes hjælp til andre udlændinge, må  

 følgende iagttages:
20.l.
Den hjælpsøgende må forevise pas eller identitetskort som  

 dokumentation for sin nationalitet.
Indehavere af britiske pas, der ikke på  

 side 5 i passet har påstemplet eller påtrykt mærkatet »Holder has the  

 right af abode in the U.K.« eller »Certificate of Patriality«,  

 er ikke omfattet af EF-reglerne om ret til at flytte indenfor EF og skal  

 derfor betragtes som andre udlændinge.
 20.2. Den hjælpsøgende må give oplysning om det tidspunkt, han er indrejst  

 i Danmark.
20.3. Det bør undersøges, om den pågældende har opholdstilladelse eller  

 opholds- og arbejdstilladelse.
Om nødvendigt må der rettes henvendelse til  

 Tilsynet med Udlændinge.
 20.4. Det bør undersøges, om hjælpsøgende, der har arbejdstilladelse, er  

 tilmeldt arbejdsformidlingen og i øvrigt må betragtes som reelt  

 arbejdssøgende.
 20.5. Endelig bør det undersøges, om den pågældende har ret til danske  

 sygedagpenge eller arbejdsløshedsdagpenge - herunder om der er ret til hjælp  

 fra arbejdsløshedskassen til hjemrejse.
 Turister.
 21. Udlændinge, der kun rent midlertidigt opholder sig  

 her, f.eks. som turister, vil undtagelsesvis kunne hjælpes med henblik på  

 hjemrejse, hvis det skønnes, at de ikke på anden måde kan skaffe sig midler.  

 Hjælp kan ydes med tilbagebetalingspligt.
Der kan ikke ydes hjælp til udlændinge, der har opholdt sig her i mere 3  

 måneder uden opholdstilladelse (for visumpligtige udover gyldigheden af det  

 meddelte visum), da de pågældende opholder sig her ulovligt.
Hjælpsøgende må  

 henvises til at rette henvendelse til politiet.
 Personer med arbejds- og opholdstilladelse.
 22. Der kan i alle tilfælde ydes en kortvarig hjælp,  

 og der kan tilbydes hjælp til hjemrejse.
23. Er den pågældende ikke reelt arbejssøgende, eller  

 kan vedkommende på grund af en stedfæstet arbejdstilladelse ikke få anvist  

 andet arbejde, opfylder han eller hun ikke betingelserne for at være her.
Der  

 kan tilbydes hjælp til hjemrejse, og hvis den pågældende ikke ønsker at  

 modtage denne hjælp, må udbetaling af anden hjælp ophøre, og der må rettes  

 henvendelse til politiet om hjemsendelse.
 24. Hvis den pågældende er reelt arbejdssøgende, kan  

 der ydes hjælp, men er der udsigt til, at hjælpen vil blive af længere  

 varighed - d.v.s. skønnes at skulle udbetales i 1 år eller mere - må der ske  

 indberetning om hjælpen til den myndighed, som skal tage stilling til  

 spørgsmålet om hjemsendelse, jfr. pkt. 36.
 Der må lægges vægt på, om det på langt sigt er hensigtsmæssigt for den  

 pågældende at blive her i landet, eller om han bør have hjælp til at komme  

 tilbage til sit eget miljø. Der kan ydes hjælp til hjemrejse.
 Der vil normalt ikke ske hjemsendelse, når den pågældende har opholdt sig  

 her i 2-3 år, og det ud fra en vurdering af graden af tilknytningen til  

 landet (f.eks. ud fra oplysninger om boligforhold, om familien er her i  

 landet, om vedkommende er dansk gift og samlever med sin ægtefælle) i forhold  

 til tilknytningen til hjemlandet skønnes, at den pågældende bør ligestilles  

 med danske statsborgere.
Den pågældende vil også have ret til hjælp til revalidering eller til  

 omskoling.
Rimeligheden af at yde sådan hjælp må drøftes med  

 arbejdsformidlingen.
25. Statsborgere fra Grækenland og Malta er omfattet  

 af reglerne i den europæiske konvention (Europarådskonventionen) af 11.  

 december 1953 om social og sundhedsmæssig hjælp.
Statsborgere fra disse  

 lande, der har opholdt sig uafbrudt i Danmark i mindst 5 år, og som er  

 indrejst før det fyldte 55. år, kan ikke hjemsendes.
Dette gælder også  

 statsborgere fra disse lande, som er indrejst efter det fyldte 55. år, og som  

 har opholdt sig her i mindst 10 år.
Ved beregning af opholdets varighed medregnes ikke perioder, i hvilke den  

 pågældende har modtaget hjælp i henhold til forsorgsloven.
Om indholdet af  

 konventionen i øvrigt henvises til udenrigsministeriets bekendtgørelse nr. 33  

 af 20 juli 1955 af konventionen (optaget i lovtidende C).
 Der kan ydes hjælp til hjemrejse.
 Personer, som har opholdstilladelse, men ikke arbejdstilladelse.
26. For personer med opholdstilladelse, men uden  

 arbejdstilladelse, er forudsætningen for den pågældendes ophold her i landet  

 i almindelighed, at vedkommende ikke falder samfundet til byrde.
Der vil  

 derfor kun kunne udbetales kortvarig hjælp, og der rettes henvendelse til  

 politiet med henblik på eventuel hjemsendelse.
 Har den pågældende opholdt sig her i mere end 5 år, kan der udbetales  

 hjælp som til danske statsborgere, medmindre ganske særlige forhold taler for  

 hjemsendelse.
 Personer, hvis opholds- og arbejdstilladelse er udløbet eller bortfaldet.
27. Der rettes henvendelse til Tilsynet med Udlændinge  

 med henblik på at få oplyst, om ansøgning om forlængelse af tilladelse er  

 indgivet, eller om der eventuelt er givet afslag på en sådan ansøgning.
Er  

 der givet afslag på ansøgning om forlængelse, har udlændingen efter  

 udlændingeloven normalt ret til at blive her 1 måned efter tilladelsens udløb  

 for at afvikle sine forhold.
I denne periode kan der normalt ydes en  

 kortvarig hjælp samt hjælp til hjemrejse.
 Tilsvarende gælder for personer, hvis tilladelse er bortfaldet på grund af  

 mere end 6 måneders fravær fra landet, jfr. pkt. 4.
D.
Flygtninge.
 28. Udlændinge, der er anerkendt som politiske  

 flygtninge her i landet, er ligestillet med danske statsborgere.
Straks efter ankomsten her til landet hjælpes flygtningene af Dansk  

 Flygtningehjælp.
Retter en flygtning henvendelse om hjælp, bør det  

 undersøges, om den pågældende har klaret sig selv i 2 år.
Er dette ikke  

 tilfældet, ydes 100 pct.'s refusion af udgifterne.
Har den pågældende klaret  

 sig i 2 år, gives kun refusion som for hjælp ydet danske borgere.
 Personer, der er anerkendt som flygtninge i andre lande, betragtes i  

 forhold til sociallovgivningen ikke som statsborgere fra det land, i hvilket  

 de er anerkendt som flygtninge, men som »andre udlændinge.
Indehavere af danske fremmedpas behandles som andre udlændinge, jfr.
C.
E.
Familiemedlemmer.
 Samlevende ægtefæller og hjemmeværende børn under 20 år (børn af EF-  

 statsborgere dog 21 år).
29. Spørgsmålet om, i hvilket omfang der kan ydes  

 hjælp, afgøres efter forsørgerens forhold.
Bliver et familiemedlem forladt af  

 forsørgeren, skal der ske en konkret vurdering af den pågældendes ret til  

 forsørgelse efter de foran for arbejdstagere anførte regler.
 Slægtninge i opstigende linie (forældre, bedsteforældre).
 30. Der kan kun ydes en kortvarig hjælp til forældre  

 og bedsteforældre til EF-statsborgere og til andre ikke-nordiske udlændinge,  

 medmindre den hjælpsøgende selv - efter de regler, der er beskrevet foran -  

 kan ligestilles med danske statsborgere.
 Der vil kunne ydes hjælp til hjemrejse.
 Skønnes det, at der vil blive behov for at yde hjælp i 1 år eller mere,  

 afgør socialministeriet/socialstyrelsen, jfr. pkt. 36, efter indberetning, om  

 der skal ydes hjælp eller ske hjemsendelse.
 Dødsfald.
31. Er forsørgeren død, må de efterladte henvises til  

 politiet med henblik på afklaring af, om de i henhold til  

 udlændingelovgivningen har ret til at blive her i landet.
Indtil der er  

 truffet afgørelse herom, kan der ydes hjælp til underhold.
Har de efterladte  

 ret til at blive boende, kan der ydes hjælp som til danske statsborgere.
F.
Fælles regler.
32. (* 1) Når der ydes hjælp til en udlænding, anføres  

 om muligt i den pågældendes pas eller identitetskort kommunens kodenummer,  

 dato og journalnummer, så den sociale forvaltning i andre kommuner, den  

 pågældende måtte rette henvendelse til, kan søge nærmere oplysning.
Der kan  

 eventuelt anvendes et stempel, men der må ikke anføres andre meddelelser,  

 således ikke oplysning om størrelsen eller arten af den ydede hjælp.
Hvis den  

 pågældende henvender sig til en socialforvaltning inden 3 måneder efter at  

 have modtaget hjælp til hjemrejse, rettes henvendelse til politiet med  

 henblik på hjemsendelse af den pågældende.
33. Når der ydes hjælp til hjemrejse, inddrages den  

 pågældendes arbejds- eller opholdstilladelse (opholdsbevis), der sendes til  

 Tilsynet med Udlændinge.
Hvis tilladelsen er meddelt i passet, annulleres den  

 af den, der yder hjælpen, ved overstregning, og meddelelse sendes til  

 Tilsynet med Udlændinge.
 34. Hvis der skal rettes henvendelse til politiet om  

 en udlænding, må henvendelsen indeholde de oplysninger, der fremgår af det  

 som bilag I trykte skema.
 Henvendelsen rettes til det lokale politi.
Oplysning om, hvorvidt en udlænding har gyldig opholdstilladelse m.v., kan  

 for hele landet fås ved henvendelse til Tilsynet med Udlændinge.
Anker  

 Heegaardsgade 5, 1572 København V.
Tlf. (01) 14 14 48, lokal 2800 eller 2846.
 35. I bilag 2 til cirkulæret er gengivet de opholds-  

 og arbejdstilladelser, der udstedes af Tilsynet med Udlændinge.
 36. Med hensyn til reglerne om indberetning om ydet  

 hjælp henvises til socialministeriets cirkulære af 1. februar 1962 samt, for  

 tiden efter den 1. april 1976, til socialministeriets cirkulære af 15. august  

 1975 om bistandslovens almindelige bestemmelser, punkt 4-5.
Socialministeriet, den 6. januar 1976 Eva Gredal /N.
Engberg Bilag I.Oplysningsskema.
 Bilag II.Gengivelse af opholds- og arbejdstilladelser, Udstedt af T.m.U.
 BILAG 1.
 Meddelelse fra socialkontorerne til politiet om eventuel udsendelse af  

 udlændinge.
 BILAG 2.
 Gengivelse af de eksisterende former for opholdstilladelser og  

 arbejdstilladelser.
Lyseblåt kort Lysebrunt kort Lysegrønt kort eller Lilla stempel (i pas) Gråt kort eller Rødt stempel (i pas) Tidsbegrænsede tilladelser Lyserødt kort Tidsubegrænsede tilladelser.
Gult kort Midlertidig legitimation til brug i tilfælde hvor pas er afleveret til politiet i anledning af ansøgning om opholdstilladelse.
