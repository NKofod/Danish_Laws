Bekendtgørelse om forretningsorden for  

 Tilbageholdelsesnævnet I medfør af § 21, stk. 3, i lov om sikkerhed til søs, jf.  

 lovbekendtgørelse nr. 554 af 21. juni 2000, fastsættes:
 § 1. Tilbageholdelsesnævnet består af  

 en formand og et antal medlemmer, som alle udpeges af Erhvervsministeriet.  

 Der kan ikke udpeges personer, som er bemyndiget til at træffe  

 beslutninger eller afgørelser, som kan indbringes for nævnet.
 Stk. 2. Formanden skal være dommer.
 Stk. 3. Medlemmerne skal have teknisk eller nautisk  

 sagkundskab, og udpeges efter indstilling fra nedennævnte  

 organisationer:
 1)	Danmarks Rederiforening (1 medlem).
 2)	Danmarks Fiskeriforening (1 medlem).
 3)	Rederiforeningen for mindre Skibe (1 medlem).
 4)	Rederiforeningen af 1895 (1 medlem).
 5)	Foreningen af Jernskibs- og Maskinbyggerier i Danmark (1  

 medlem).
 6)	Specialarbejderforbundet i Danmark (op til 2 medlemmer med indsigt i  

 handelsflådens og fiskerierhvervets forhold).
 7)	Metal Søfart (1 medlem).
 8)	Dansk Navigatørforening (1 medlem).
 9)	Maskinmestrenes Forening (1 medlem).
 10)	Dansk Sø-Restaurations Forening (1 medlem).
 11)	Radiotelegrafistforeningen af 1917 (1 medlem).
 Stk. 4. Erhvervsministeriet udpeger en  

 stedfortræder for formanden.
 Stk. 5.  Hvervet i henhold til stk. 3  

 ophører med udgangen af den måned, hvor vedkommende fylder 70  

 år.
§ 2. Tilbageholdelsesnævnet behandler klager  

 over Søfartsstyrelsens beslutninger om tilbageholdelse af skibe og  

 forbud imod anløb af dansk havn, jf. §§ 14 og 15, stk. 1 og 2, i lov  

 om sikkerhed til søs.
Vedkommende rederi kan indbringe klage for  

 nævnet over en beslutning om tilbageholdelse eller et forbud imod  

 anløb af dansk havn.
Stk. 2. Tilbageholdelsesnævnet behandler endvidere  

 klager over afgørelser om forbud eller påbud udstedt i  

 medfør af §§ 43 og 43 a, stk. 1 eller stk. 2, jf. § 51, stk. 5, i lov  

 om beskyttelse af havmiljøet.
Adressaten for afgørelsen kan  

 indbringe klage for nævnet over en afgørelse om forbud eller  

 påbud inden 4 uger fra meddelelse af afgørelsen.
 Stk. 3. Nævnets adresse er  

 Tilbageholdelsesnævnet, c/o Søfartsstyrelsen, Vermundsgade 38 C,  

 2100 København Ø.
 § 3. Så snart myndigheden, som har truffet  

 afgørelse, modtager meddelelse fra Tilbageholdelsesnævnet om, at  

 klage har fundet sted, sender den de oplysninger og indberetninger, som  

 vedrører sagen, til nævnet.
 § 4. Formanden udpeger efter  

 den enkelte sags beskaffenhed 4 medlemmer, der skal deltage i en sags  

 behandling, heraf 2 medlemmer indstillet af redernes og skibsværfternes  

 organisationer, jf. § 1, stk. 3, nr. 1-5, og 2 medlemmer indstillet af de  

 søfarendes organisationer, jf. § 1, stk. 3, nr. 6-11.
 Stk. 2. Formanden kan beslutte, at der i den enkelte sag  

 kun skal deltage 2 medlemmer, som udpeges efter retningslinierne i stk.  

 1.
Stk. 3. Formanden tilrettelægger  

 nævnets arbejde, herunder arbejdet i dets sekretariat.
Formanden drager  

 omsorg for indkaldelse til møder, leder møder og sørger  

 for, at arbejdet udføres på en hensigtsmæssig måde.
 Stk. 4. Tilbageholdelsesnævnets sekretariat  

 varetages af en af Søfartsstyrelsen udpeget sekretær.
 § 5. Nævnets møder er ikke  

 offentlige, dog har klageren og repræsentanter for myndigheden, som har  

 truffet afgørelse, ret til at overvære nævnets  

 møder og til at fremsætte bemærkninger.
Stk. 2. Nævnet har ret til at foretage  

 undersøgelser om bord i samme omfang som den myndighed, hvis  

 afgørelse er påklaget.
Såvel repræsentanter for  

 myndigheden, som har truffet afgørelse, som skibets reder og  

 fører eller den for boreplatformen ansvarlige er berettiget til at  

 være tilstede ved undersøgelsen og til at fremsætte  

 bemærkninger.
Stk. 3. I forbindelse med behandling af en klagesag efter  

 lov om beskyttelse af havmiljøet § 51, stk.5, indhenter nævnet  

 en udtalelse om sagen fra en af miljø- og energiministeren udpeget  

 sagkyndig.
Såfremt der afgives en mundtlig udtalelse, skal det ske  

 overfor nævnet.
 § 6.  Nævnets afgørelse træffes  

 ved stemmeflerhed.
 § 7. Tilbageholdelsesnævnets  

 afgørelse indføres i en protokol, som underskrives af  

 formanden.
 Stk. 2. Når afgørelsen ikke er enstemmig,  

 skal stemmetallene og en redegørelse for mindretallets begrundelser  

 angives.
 Stk. 3. Udskrift af protokollen sendes til alle  

 nævnsmedlemmer, som har deltaget i sagen samt til klageren og  

 direktøren for den myndighed, hvis afgørelse blev  

 påklaget.
 § 8. Tilbageholdelsesnævnets  

 afgørelser kan ikke indbringes for anden administrativ myndighed.
 § 9. Bekendtgørelsen træder i kraft  

 den 25. april 2001.
 Stk. 2. Bekendtgørelse nr. 753 af 17. september 1997 om  

 forretningsorden for Tilbageholdelsesnævnet ophæves.
