Fremsat den 9. oktober 2013 af erhvervs- og vækstministeren (Henrik Sass Larsen) Forslag til Lov om ændring af lov om administration af tilskud fra Den Europæiske Regionalfond og Den Europæiske Socialfond (Tilpasning af reglerne for administration af forordningerne om Regionalfonden og Socialfonden m.v.) § 1 I lov nr. 1599 af 20. december 2006 om administration af tilskud fra Den Europæiske Regionalfond og Den Europæiske Socialfond, som ændret ved § 8 i lov nr. 1272 af 16. december 2009, § 38 i lov nr. 718 af 25. juni 2010 og § 19 i lov nr. 1231 af 18. december 2012, foretages følgende ændringer:
 1. I § 1 indsættes som stk. 3 og 4:
 »Stk. 3. Loven finder bortset fra kapitel 3 og 4 anvendelse på fonde, hvis midler er overført fra rammerne til finansiering af Regionalfonden eller Socialfonden, og hvor det er forudsat, at administrationen af fondene skal gennemføres efter reglerne om delt forvaltning mellem Europa-Kommissionen og medlemsstaterne.
Stk. 4. Erhvervs- og vækstministeren har samme beføjelser vedrørende de i stk. 3 nævnte fonde, som i henhold til loven er tillagt ministeren vedrørende Regionalfonden og Socialfonden.« 2. I § 2, 1. pkt., ændres: »mål om regional konkurrenceevne og beskæftigelse« til: »mål om investeringer i vækst og beskæftigelse«.
 3. I § 3, stk. 1, 2. pkt., ændres »målet om regional konkurrenceevne og beskæftigelse« til: »målet om investeringer i vækst og beskæftigelse og målet om europæisk territorialt samarbejde«.
 4. I § 6, stk. 2, nr. 1, indsættes efter »og betingelser,«: »herunder at projektet ikke når de forudsatte resultater,«.
 5. I overskriften til kapitel 3 og i § 9, stk. 1, 1. pkt., ændres »målet om regional konkurrenceevne og beskæftigelse« til: »målet om investeringer i vækst og beskæftigelse«.
 6. I § 9, stk. 2, ændres »Rådets forordning (EF) nr. 1083/2006 af 11. juli 2006 om generelle bestemmelser for Den Europæiske Fond for Regionaludvikling, Den Europæiske Socialfond og Samhørighedsfonden og ophævelse af forordning (EF) nr. 1260/1999« til: »Europa-Parlamentets og Rådets forordning om fælles bestemmelser for Den Europæiske Fond for Regionaludvikling, Den Europæiske Socialfond, Samhørighedsfonden, Den Europæiske Landbrugsfond for Udvikling af Landdistrikterne og Den Europæiske Hav- og Fiskerifond som er omfattet af den fælles strategiske ramme og generelle bestemmelser for Den Europæiske Fond for Regionaludvikling, Den Europæiske Socialfond og Samhørighedsfonden og om ophævelse af Rådets forordning (EF) nr. 1083/2006«.
 7. Efter § 12 indsættes i kapitel 3:
»§ 12 a.
Erhvervs- og vækstministeren kan nedsætte et indstillingsudvalg til behandling af ansøgninger om tilskud vedrørende byudvikling.
 Stk. 2. Indstillingsudvalget kan indstille projekter til tilsagn og afslag til erhvervs- og vækstministerens afgørelse.
Stk. 3. Erhvervs- og vækstministeren kan fastsætte nærmere regler for indstillingsudvalget, herunder om udvalgets virke, sammensætning og forretningsorden.« 8. I § 16, stk. 1 og 7, indsættes efter »revision«: », effektmåling«.
§ 2 Erhvervs- og vækstministeren fastsætter tidspunktet for lovens ikrafttræden.
Stk. 2. Loven finder ikke anvendelse på ansøgninger og dertil knyttede projekter, der er modtaget før lovens ikrafttræden.
For sådanne ansøgninger finder de hidtil gældende regler anvendelse.
 Stk. 3. For ansøgninger, der er modtaget efter lovens ikrafttræden, og dertil knyttede projekter vedrørende anvendelse af uforbrugte regionalfonds- og socialfondsmidler fra programperioden 2007-2013, finder de hidtil gældende regler anvendelse.
Bemærkninger til lovforslaget Almindelige bemærkninger Indholdsfortegnelse 1. Indledning 2. Gældende ret 3. Lovforslagets baggrund 4. Lovforslagets udformning 4.1 Indstillingsudvalg vedrørende by-udvikling 4.2 Målet om investeringer i vækst og beskæftigelse 4.3 Fonde, hvis midler er overført fra rammerne til finansiering af Regionalfonden eller Socialfonden 5. Økonomiske og administrative konsekvenser for det offentlige 6. Økonomiske og administrative konsekvenser for erhvervslivet 7. Administrative konsekvenser for borgerne 8. Miljømæssige konsekvenser 9. Forholdet til EU-retten 10. Hørte myndigheder og organisationer 11. Sammenfattende skema 1. Indledning Forordningerne for Regionalfonden og Socialfonden og Den Europæiske Fond for bistand til de socialt dårligt stillede er direkte anvendelige i Danmark.
Den danske lovgivning har derfor alene til formål i overensstemmelse med de regler, der følger af forordningerne, at fastlægge regler om administrationen af forordningerne i Danmark.
2. Gældende ret Administrationen af tilskud fra Regionalfonden og Socialfonden har siden 1996 været lovreguleret.
Lovgrundlaget er løbende blevet justeret, navnlig i forbindelse med nye EU-budgetperioder.
Den nuværende budgetperiode omfatter perioden 1. januar 2007 til 31. december 2013.
 Lovgrundlaget for administrationen af fondene for den nuværende periode har været lov nr. 1599 af 20. december 2006 om administration af tilskud fra Den Europæiske Regionalfond og Den Europæiske Socialfond, som ændret ved § 8 i lov nr. 1272 af 16. december 2009, § 38 i lov nr. 718 af 25. juni 2010 og § 19 i lov nr. 1231 af 18. december 2012 (herefter benævnt administrationsloven).
 Forordningsgrundlaget for administrationen af Regionalfonden og Socialfonden har for den nuværende budgetperiode i det væsentligste været følgende forordninger:
  Rådets Forordning (EF) nr. 1083/2006 af 11. juli 2006 om generelle bestemmelser for Den Europæiske Fond for Regionaludvikling, Den Europæiske Socialfond og Samhørighedsfonden og ophævelse af forordning (EF) nr. 1260/1999.
  Europa-Parlamentets og Rådets Forordning (EF) nr. 1080/2006 af 5. juli 2006 om Den Europæiske Fond for Regionaludvikling og om ophævelse af forordning (EF) nr. 1783/1999.
  Europa-Parlamentets og Rådets forordning (EF) nr. 1081/2006 af 5. juli 2006 om Den Europæiske Socialfond og om ophævelse af forordning (EF) nr. 1784/1999.
3. Lovforslagets baggrund Den kommende EU-budgetperiode for Regionalfonden og Socialfonden starter 1. januar 2014 og løber indtil 31. december 2020.
Forordningsgrundlaget for den kommende periode fra 2014-2020 for Regionalfonden og Socialfonden vil være en række nye forordninger.
Forordningerne er endnu ikke vedtaget, hvorfor der henvises til forslagene til forordningerne.
  Forslag til Europa-Parlamentets og Rådets forordning om fælles bestemmelser for Den Europæiske Fond for Regionaludvikling, Den Europæiske Socialfond, Samhørighedsfonden, Den Europæiske Landbrugsfond for Udvikling af Landdistrikterne og Den Europæiske Hav- og Fiskerifond som er omfattet af den fælles strategiske ramme og om generelle bestemmelser for Den Europæiske Fond for Regionaludvikling, Den Europæiske Socialfond og Samhørighedsfonden og om ophævelse af Rådets forordning (EF) nr. 1083/2006 (COM(2013) 246 final af 22. april 2013) (Den generelle forordning for de europæiske struktur- og investeringsfonde).
  Forslag til Europa-Parlamentets og Rådets forordning om særlige bestemmelser for Den Europæiske Fond for Regionaludvikling og målet om investeringer i vækst og beskæftigelse og om ophævelse af forordning (EF) nr. 1080/2006 (COM(2011) 614 final af 6. oktober 2011) (Regionalfondsforordningen).
  Forslag til Europa-Parlamentets og Rådets forordning om Den Europæiske Socialfond og om ophævelse af Rådets forordning (EF) nr. 1081/2006 (COM(2011) 607 final /2 af 14. marts 2012) (Socialfondsforordningen).
  Forslag til Europa-Parlamentets og Rådets forordning om særlige bestemmelser for støtte fra Den Europæiske Fond for Regionaludvikling til målet om europæisk territorialt samarbejde COM(2011) 611 final/2 af 14. marts 2012) (ETC-forordningen).
Forordningerne forventes vedtaget i løbet af efteråret 2013, og forventes at have retsvirkning fra 1. januar 2014, hvor også den nye programperiode starter.
For at have de nationale regler på plads ved programperiodens start, er det nødvendigt at fremsætte lovforslaget på grundlag af forslagene til de relevante forordninger og forhandlingerne i EU-regi.
 Loven vil først kunne vedtages, når Rådet og Europa-Parlamentet har vedtaget ovennævnte forordninger.
Ifølge artikel 288 i EUF-traktaten gælder en forordning umiddelbart i hver medlemsstat.
Gengivelser af bestemmelser fra forordningerne i loven er således udelukkende begrundet i praktiske hensyn og berører ikke de nævnte forordningers umiddelbare gyldighed i Danmark.
Når forordningerne er vedtaget, vil der under forhandlingerne af loven i Folketinget blive fremsat et ændringsforslag vedrørende en note til lovens titel, som henviser til forordningerne med angivelse af nr. og dato for vedtagelsen samt den umiddelbare anvendelighed i Danmark.
I henhold til administrationsloven er erhvervs- og vækstministeren den ansvarlige minister i Danmark for udmøntningen af regionalfondsforordningen og socialfondsforordningen, herunder regional- og socialfondsmidlerne m.v, og ministeren kan udstede nærmere regler om administrationen heraf.
Administrationsloven fastlægger således ministerens ansvar for fondenes virke i Danmark.
Bestemmelserne om, hvilke formål fondsmidlerne kan anvendes til, er fastlagt i forordningerne.
For den nye budgetperiode 2014-2020 skal medlemsstaterne i henhold til forordningerne som noget nyt indgå en partnerskabs-aftale med Europa-Kommissionen.
Partnerskabsaftalen beskriver, hvordan Danmark i perioden 2014-2020 vil anvende Den Europæiske Regionalfond, Den Europæiske Socialfond, Den Europæiske Hav- og Fiskerifond samt Den Europæiske Landbrugsfond for Udvikling af Landdistrikterne til at fremme beskæftigelse og erhvervsudvikling i hele landet samt fremme udviklingen i landbruget og fiskeri- og akvakultursektoren.
Den strategiske partnerskabsaftale suppleres af to programmer, der omfatter henholdsvis Regionalfonden og Socialfonden, hvori indsatsområder, finansieringsplaner og mål med indsatsen fastlægges.
4. Lovforslagets udformning Lovforslaget skal bringe den danske administration af tilskud fra Regionalfonden og Socialfonden i overensstemmelse med de nye forordninger for de europæiske struktur- og investeringsfonde (ESI-fondene). Regionalfonden og Socialfonden er en del af ESI-fondene.
Lovforslaget fastlægger alene rammerne for administrationen af regional- og socialfondsmidlerne i Danmark.
De nærmere principper for anvendelse af regionalfondsmidlerne fremgår af de operationelle programmer for hver fond samt den partnerskabsaftale, som skal dække alle ESI-fondene, og som skal indgås med Europa-Kommissionen.
Loven fastlægger også reglerne for administrationen af de midler, der er afsat på finansloven til Erhvervs- og Vækstministeriets medfinansiering af fondsmidlerne primært til administration.
Der henvises i øvrigt til punkt 5 i de almindelige bemærkninger, hvor der nærmere er redegjort for den nationale medfinansiering af både de konkrete projekter og udgifterne til administration af programmerne.
 Desuden har lovforslaget til formål at foreslå mindre ændringer og præciseringer, som erfaringerne med administration af den nuværende lov har givet anledning til.
4.1 Indstillingsudvalg vedrørende by-udvikling I § 12 a, stk. 1, foreslås det, at erhvervs- og vækstministeren kan nedsætte et indstillingsudvalg til behandling af ansøgninger om tilskud vedrørende byudvikling.
 På baggrund af artikel 7 i forslag til regionalfondsforordning afsættes der midler til en særlig prioritet i form af en tværregional pulje vedrørende byer.
Puljen foreslås udmøntet via et indstillingsudvalg.
Med de informationer, der er kendt på nuværende tidspunkt, forventes udvalget sammensat med deltagelse af Ministeriet for By, Bolig og Landdistrikter (formand), Miljøministeriet, Klima- og Energiministeriet, KL samt tre medlemmer, der indstilles af de regionale vækstfora i fællesskab og to medlemmer med særlig viden om byer, f.eks. fra en viden- eller forskningsinstitution, der indstilles af KL.
Det følger af stk. 2, at indstillingsudvalget kan indstille projekter til tilsagn og afslag til erhvervs- og vækstministerens afgørelse.
Der kan f.eks. være tale om grønne innovationsprojekter, der skal reducere energiforbruget i byer med mere end 30.000 indbyggere via indsatser inden for affaldshåndtering, klima, vand og bygninger.
Indstillingsudvalget fastlægger kriterier for midlernes anvendelse, og indkalder f.eks. ansøgninger 1-2 gange i hele programperioden.
Alle projekter forventes igangsat over en 3-årig periode fra 2014-2016. Med de informationer, der er kendt på nuværende tidspunkt, foreslås, at indstillingsudvalget sekretariatsbetjenes af Erhvervsstyrelsen, Ministeriet for By, Bolig og Landdistrikter og Miljøministeriet i fællesskab med henblik på at kvalitetssikre indstillingerne regionalfondsfagligt, byfagligt og miljøfagligt.
Kommunikation omkring udmøntning (indkaldelse af ansøgninger, annoncering af tildeling af midler, erfaringsopsamling m.v.) varetages med Ministeriet for By, Bolig og Landdistrikter som tovholder i samarbejde med Miljøministeriet og Erhvervsstyrelsen, der er forvaltningsmyndighed.
 I stk. 3, foreslås det, at erhvervs- og vækstministeren kan fastsætte nærmere regler for indstillingsudvalget, herunder om udvalgets virke, sammensætning og forretningsorden.
4.2 Målet om investeringer i vækst og beskæftigelse I budgetperioden 2007 til 2013 har målet med Regionalfonden og Socialfonden været at styrke den regionale konkurrenceevne og beskæftigelse.
Benævnelsen målet om regional konkurrenceevne og beskæftigelse er derfor anvendt i forordningerne og loven.
For den kommende budgetperiode forventes der enighed mellem Rådet og Europa-Parlamentet om, at de overordnede mål for fondene i stedet skal være målet for investeringer i vækst og beskæftigelse, hvorfor denne benævnelse nu anvendes i forslag til forordningerne og i EUs budget.
For at bringe loven i overensstemmelse med de nye forordninger, er det derfor nødvendigt at ændre betegnelsen målet om regional konkurrenceevne og beskæftigelse. til målet om investeringer i vækst og beskæftigelse.
Der er behov for at foretage denne ændring i lovens § 2, 1. pkt., § 3, stk. 1, 2. pkt., § 9, stk. 1, 1. pkt., og i overskriften til kapitel 3.
Loven er en rammelov, der alene fastlægger regler for administrationen af tilskuddene fra fondene.
Kravet til de konkrete projekters indhold og formål fastlægges i forordningerne og de operationelle programmer, som medlemsstaterne skal udarbejde.
Den indholdsmæssige justering af målet for Regionalfonden og Socialfonden for den nye budgetperiode medfører derfor ingen ændringer i loven.
4.3 Fonde, hvis midler er overført fra rammerne til finansiering af Regionalfonden eller Socialfonden Lovens anvendelsesområde foreslås udvidet til også at omfatte fonde, hvis midler i henhold til EU-beslutninger er overført fra rammerne til finansiering af Den Europæiske Regionalfond eller Den Europæiske Socialfond, og hvor det er forudsat, at administrationen af fondene skal gennemføres efter reglerne om delt forvaltning mellem Europa-Kommissionen og medlemsstaterne.
I EU-regi er det besluttet at oprette Den Europæiske Fond for bistand til de socialt dårligt stillede.
Forslaget om udvidelsen af lovens anvendelsesområde giver hjemmel til administration af denne fond.
Der henvises i øvrigt til bemærkningerne til lovforslagets enkelte bestemmelser under nr. 1.
5. Økonomiske og administrative konsekvenser for det offentlige På baggrund af Europa-Kommissionens udkast til forordningstekster vedrørende Regionalfonden og Socialfonden må det forventes, at EU-midler skal medfinansieres krone til krone med nationale midler fra virksomheder, universiteter, lokale, regionale, nationale aktører, herunder NGOer, almennyttige foreninger og socialøkonomiske virksomheder m.v.
Det betyder, at EU-tilskuddet skal modsvares af en tilsvarende national finansiering.
I dag er de regionale vækstfora ansvarlige for at indstille om anvendelsen af hovedparten af regional- og socialfondsmidlerne samt identificere national medfinansiering til disse projekter.
Dette ændringsforslag angår ikke størrelsen af den danske medfinansiering af projekter under Regional- og Socialfonden eller fordelingen af EU-midlerne mellem de regionale vækstfora.
I relation til medfinansiering bemærkes dog, at Europa-Kommissionen stiller omfattende krav til sund finansforvaltning og brug af it-løsninger.
Derfor afsættes der under regionalfonds- og socialfondsprogrammerne midler til medfinansiering af en række administrative opgaver for at sikre en forsvarlig programgennemførelse.
Midlernes anvendelse forudsætter en national medfinansiering af samme størrelse.
De konkrete retningslinjer, Europa-Kommissionen ender med at stille til medlemsstaternes administration, afhænger af de nye forordninger om de europæiske struktur- og investeringsfonde (ESI-fondene), herunder Regionalfonden og Socialfonden.
Det beløb, der fra EU afsættes til administrationen af programmerne (der benævnes teknisk assistance), skal medfinansieres med et tilsvarende beløb af nationale midler.
Under regional- og socialfondsprogrammerne forventes der en gennemsnitlig statslig udgift på 15-20 mio. kr. årligt fra 2014 til medfinansiering af administrationen og 2,5-4,5 mio. kr. årligt til medfinansiering af administrationen af de europæiske territorielle programmer, som Danmark deltager i.
Den endelige størrelse af den statslige medfinansiering vil afhænge af, hvilke konkrete retningslinjer Europa-Kommissionen vil stille til medlemsstaternes administration.
Administration af Regional- og Socialfonden afholdes inden for Erhvervs- og Vækstministeriets rammer på finansloven.
Vedrørende teknisk assistance henvises der til artikel 51 og 52 i forslag til den generelle forordning for de europæiske struktur- og investeringsfonde.
Der er ikke særskilt afsat midler på finansloven til at medfinansiere konkrete projekter.
 Regionernes udgifter til medfinansiering af administrationen af regional- og socialfondsmidlerne forventes at være op til samme niveau som i indeværende programperiode.
Midlerne under Den Europæiske Fond for bistand til de socialt dårligt stillede forventes at skulle medfinansieres med 15 % offentlige midler.
Beløbet, der skal fremskaffes til medfinansiering af projekterne under fonden, forventes at blive forholdsvist beskedent.
Hvis der kræves offentlig medfinansiering, vil udgifterne afholdes inden for Social-, Børne- og Integrationsministeriets rammer på finansloven.
 Lovforslaget har ingen direkte økonomiske eller administrative konsekvenser for kommunerne.
6. Økonomiske og administrative konsekvenser for erhvervslivet Lovforslaget vurderes ikke at have økonomiske konsekvenser for erhvervslivet.
Forslaget har været sendt til Erhvervsstyrelsens Team Effektiv Regulering (TER) med henblik på en vurdering af, om der skal foretages en måling af de administrative konsekvenser for erhvervslivet inden lovforslaget kan fremsættes.
TER har vurderet, at lovforslaget ikke har administrative konsekvenser for erhvervslivet.
 Lovforslaget vil ikke i sig selv have direkte konsekvenser for virksomhedernes konkurrenceevne, hvorimod udmøntningen af regionalfonds- og socialfondsmidlerne forventes at have en positiv effekt på konkurrenceevnen.
 Det skal understreges, at tilskudsordningerne er frivillige, at tilskuddene ikke fortrinsvis er forbeholdt en bestemt gruppe af virksomheder, og at tilskuddene ikke er afgørende for, at de tilskudsmodtagende virksomheder er på markedet.
Medlemsstaterne forventes ifølge forordningsgrundlaget på visse områder at kunne fastsætte strengere nationale regler.
Det tilstræbes, at der ikke fastsættes regler, som vil medføre yderligere administrative byrder for erhvervslivet, end der følger af forordningerne.
Der påtænkes udstedt bekendtgørelser om bl.a. regnskab, revision og kontrol, der stiller krav til indberetning af oplysninger og dokumentation m.v. for projekter, der får tilsagn om tilskud fra Regional- og Socialfonden.
Kravene vil hovedsageligt svare til de nuværende krav og forventes ikke at gå ud over de nødvendige dokumentationskrav fra EU.
 Det vurderes derfor, at lovforslaget og de tilhørende bekendtgørelser ikke pålægger erhvervslivet hverken omstillingsbyrder eller løbende byrder.
7. Administrative konsekvenser for borgerne Lovforslaget forventes ikke at medføre administrative konsekvenser for borgerne.
Tilskud ydet under Regional- og Socialfonden er reguleret af EU-forordninger, der danner grundlaget for de krav til oplysningspligt, registrering m.v., der stilles til borgere, som vælger at modtage tilskud fra fondene eller deltage i projekter, der er medfinansieret af fondene.
8. Miljømæssige konsekvenser Lovforslaget har ingen direkte miljømæssige konsekvenser.
Indirekte vil lovforslaget dog kunne få en positiv indvirkning på miljøet, idet miljøhensynet indgår som et tværgående hensyn i de støtteberettigede initiativer i de operationelle programmer for Regionalfonden og Socialfonden.
9. Forholdet til EU-retten I forbindelse med den nye EU-budgetperiode har Europa-Parlamentet og Rådet vedtaget nye forordninger for de europæiske struktur- og investeringsfonde (ESI-fondene), herunder Den Europæiske Regionalfond og Den Europæiske Socialfond.
Lovforslaget skal bringe den danske administration af fondene i overensstemmelse med de nye EU-regler.
 Forslaget vurderes ikke i sig selv at have direkte statsstøtteretlige aspekter, hvorimod udmøntningen af fondsmidlerne kan have statsstøtteretlige aspekter.
 Afhængig af udmøntningen i det danske regionalfondsprogram og det danske socialfondsprogram kan der blive tale om notifikation til Europa-Kommissionen i forhold til statsstøttereglerne.
 10. Hørte myndigheder og organisationer m.v.
 Et udkast til lovforslaget har været i høring hos følgende myndigheder og organisationer m.v.:
Advokatsamfundet, Akademiet for de Tekniske Videnskaber (ATV), Akademikernes Centralorganisation (AC), A-kassen for højtuddannede i erhvervslivet, A-kassen for selvstændige (ASE), Arbejderbevægelsens Erhvervsråd, Bornholms Regionskommune, CO-industri, DANAK, Den Danske Akkrediterings- og Metrologifond, DANIAmet Secretariat, Danmarks Eksportråd, Danmarks Rederiforening, Danmarks Vækstråd, Dansk Arbejdsgiverforening (DA), Dansk Byggeri, Dansk Erhverv, Dansk Erhvervsfremme (DEF), Dansk Industri, Dansk Iværksætter Forening, Dansk Metal, Dansk Opfinderforening, Dansk Turismefremme, Danske Advokater, Danske Arkitektvirksomheder, Danske Handicaporganisationer, Danske Havne, Danske Regioner, Danske Revisorer, Danske Universiteter, Datatilsynet, DS Håndværk & Industri, Erhvervsankenævnet, EuropaKommissionen - Christian Aagaard, EuropaKommissionen - Frank Elholm, Fagligt Internationalt Center (FIC), Finansrådet, Forbrugerrådet, Foreningen af erhvervsserviceleverandører, Foreningen af Rådgivende Ingeniører (F.
R.
I. ), Forsikring og Pension, , Funktionærernes og Tjenestemændenes Fællesråd (FTF), Godkendt teknologisk Service (GTS), HK, HORESTA, Håndværksrådet, Ingeniørforeningen i Danmark, IT-Branchen, KL, Landbrug og Fødevarer, Landdistrikternes fællesråd, Landsforeningen af Landsbysamfund, Landsorganisationen i Danmark, Ledernes Hovedorganisation, Realkreditforeningen, Realkreditrådet, Region Hovedstaden, Region Midtjylland, Region Nordjylland, Region Sjælland, Region Syddanmark, Rigsrevisionen, Sammenslutningen af Danmarks Godkendte Serviceinstitutter (GTS), Sammenslutningen af danske småøer, Sekretariatet for Nordsøprogrammet, Statens Byggeforskningsinstitut, Tekniq - Installatørernes Organisation, VisitDenmark, Vækstfonden, Vækstforum Bornholm, Vækstforum Region Hovedstaden, Vækstforum Region Midtjylland, Vækstforum Region Nordjylland, Vækstforum Region Sjælland, Vækstforum Region Syddanmark, Öresundskomiteen og 3F - Fagligt Fælles Forbund.
11. Sammenfattende skema Bemærkninger til lovforslagets enkelte bestemmelser Til § 1 Til nr. 1 Det foreslås, at der i § 1 indsættes et nyt stk. 3, som udvider lovens anvendelsesområde til også at omfatte fonde, hvis midler i henhold til EU-beslutninger er overført fra rammerne til finansiering af Regionalfonden eller Socialfonden, og hvor det er forudsat, at administrationen af fondene skal gennemføres efter reglerne om delt forvaltning mellem Europa-Kommissionen og medlemsstaterne.
Det foreslås derfor, at loven - bortset fra kapitel 3 og 4 - finder anvendelse på disse fonde.
 Det foreslås, at det i stk. 4, præciseres, at erhvervs- og vækstministeren har samme beføjelser vedrørende disse fonde, som i henhold til loven er tillagt ministeren vedrørende Regionalfonden og Socialfonden.
I henhold til den europæiske 2020-strategi og EU's budget for 2014-2020 har medlemsstaterne besluttet, at der skal afsættes midler til bistand til de socialt dårligt stillede i EU.
Konkret er det i artikel 84, stk. 5, i forslag til den generelle forordning for de europæiske struktur- og investeringsfonde fastlagt, at der skal etableres en fond  Den Europæiske Fond for bistand til de socialt dårligt stillede.
Midlerne til bistand til de socialt dårligt stillede tages fra de midler, som de enkelte lande får fra Den Europæiske Socialfond for budgetperioden 2014-2020 med henblik på at understøtte beskæftigelse, social inklusion og kompetenceopbygning.
 Gennemførelse af forordningen i de enkelte lande skal i henhold til bestemmelserne bl.a. koordineres med de aktiviteter, der gennemføres under Socialfonden.
Der forventes, at blive samlet overført 2,5 mia.
EURO til finansiering af fonden i perioden 2014-2020. Beløbet er endnu ikke fordelt mellem medlemsstaterne, men det forventes, at der for Danmarks vedkommende bliver tale om et forholdsvist begrænset beløb  som udgangspunkt på 3,5 mio.
EURO for perioden 2014-2020. Bestemmelsen skal give erhvervs- og vækstministeren hjemmel til at administrere de midler, der tilfalder Danmark under fonden.
Forhandlingerne om Den Europæiske Fond for bistand til de socialt dårligt stillede (COM(2012) 617 final/2) er endnu ikke afsluttede.
Der er i udkastet til forordningen ikke fastsat en konkret dato for forordningens ikrafttræden, og det er usikkert, om den bliver vedtaget i 2013. Der forhandles fortsat om, inden for hvilke rammer fondens midler skal kunne anvendes.
I udkastet til forordningen er det lagt op til, at der bl.a. skal kunne ydes støtte i form af mad og andre fornødenheder til hjemløse og hårdt udsatte familier og børn.
Administrationen forudsættes i henhold til forordningen gennemført efter reglerne om delt forvaltning mellem Europa-Kommissionen og medlemsstaterne, ligesom det bl.a. er gældende for Socialfonden.
Medlemsstaterne kan derfor i henhold til forordningen, hvis de ønsker det, anvende samme struktur, udpegede myndigheder og procedurer, som er etableret for administrationen af Socialfonden, og derved kan de administrative ressourcer minimeres.
Efter forordningens vedtagelse vil der med hjemmel i § 6 blive udstedt en bekendtgørelse, som nærmere fastlægger reglerne for administration af fonden i Danmark.
Under hensyn til de meget begrænsede midler, der forventes at tilfalde Danmark, forventes gennemført 1-2 ansøgningsrunder i hele programperioden 2014-2020.
Til nr. 2 I den nuværende lovs § 2, 1. pkt., er der henvist til den generelle forordnings mål om regional konkurrenceevne og beskæftigelse (Europa-Parlamentets og Rådets forordning (EF) nr. 1083/2006 af 11. juli 2006 om generelle bestemmelser for Den Europæiske Fond for Regionaludvikling, Den Europæiske Socialfond og Samhørighedsfonden og om ophævelse af forordning (EF) nr. 1260/1999). I forslag til den nye generelle forordning for struktur- og investeringsfondene anvendes i stedet begrebet målet om investeringer i vækst og beskæftigelse.  Den foreslåede ændring af lovens § 2, 1. pkt. vil bringe den danske lovgivning i overensstemmelse med EU-forordningerne.
Der henvises i øvrigt til de almindelige bemærkninger punkt 4.2.
Til nr. 3 I den nuværende lovs § 3, stk. 1, 2. pkt., er der henvist til den generelle forordnings mål om regional konkurrenceevne og beskæftigelse (Europa-Parlamentets og Rådets forordning (EF) nr. 1083/2006 af 11. juli 2006 om generelle bestemmelser for Den Europæiske Fond for Regionaludvikling, Den Europæiske Socialfond og Samhørighedsfonden og om ophævelse af forordning (EF) nr. 1260/1999). I forslag til den nye generelle forordning for struktur- og investeringsfondene, der træder i kraft den 1. januar 2014, anvendes i stedet begrebet målet om investeringer i vækst og beskæftigelse.  Den foreslåede ændring af lovens § 3, stk. 1, 2. pkt., vil bringe den danske lovgivning i overensstemmelse med EU-forordningerne.
Der henvises i øvrigt til de almindelige bemærkninger punkt 4.2.
Endvidere foreslås det at præcisere, at erhvervs- og vækstministeren som hidtil har hjemmel til under iagttagelse af fællesskabsretlige regler og retningslinjer at fordele de midler, der tilfalder Danmark, under målet om europæisk territorialt samarbejde, ligesom det er tilfældet for midlerne under målet om investeringer i vækst og beskæftigelse.
Midlerne til målet om europæisk territorialt samarbejde ydes som hidtil under Regionalfonden.
Som noget nyt foreligger der for budgetperioden 2014-2020 en selvstændig forordning, der regulerer det territoriale samarbejde (Europa-Parlamentets og Rådets forordning om europæisk territorialt samarbejde).
For at styrke den strategiske tilgang til anvendelsen af midlerne skulle medlemslandene under programperioden 2007-2013 udarbejde en National Strategisk Referenceramme, hvori den overordnede strategi for anvendelsen af strukturfondsmidlerne blev fastlagt.
Den Nationale Strategiske Referenceramme er i den kommende budgetperiode blevet afløst at en partnerskabsaftale, der nærmere beskriver, hvordan Danmark i perioden 2014-2020 vil anvende Den Europæiske Regionalfond, Den Europæiske Socialfond, Den Europæiske Hav- og Fiskerifond samt Den Europæiske Landbrugsfond for Udvikling af Landdistrikterne til at fremme beskæftigelse og erhvervsudvikling i hele landet samt fremme udviklingen i landbruget og fiskeri- og akvakultursektoren.
Erhvervs- og vækstministeren er på den danske stats vegne ansvarlig for kommunikationen med Europa-Kommisionen vedrørende den del af partnerskabsaftalen, der vedrører regional- og socialfondsmidlerne, ligesom ministeren også som hidtil har ansvaret for kommunikationen med Europa-Kommissionen ved indgivelse så eventuelle ændringer af de operationelle programmer under målet om investeringer i vækst og beskæftigelse samt målet om europæisk territorialt samarbejde.
Disse programmer danner grundlag for Europa-Kommissionens tildeling af midler fra Regionalfonden og Socialfonden til Danmark.
Tilsvarende forventes, at der skal udarbejdes et operationelt program for Den Europæiske Fond for bistand til de socialt dårligt stillede, der skal danne grundlag for tildeling af midler til Danmark.
Til nr. 4 I henhold til de nugældende regler i § 6, stk. 2, nr. 1, kan tilskud bortfalde helt eller delvist, og et allerede udbetalt tilskud kan kræves tilbagebetalt helt eller delvist, eventuelt med tillæg af renter, hvis det konstateres, at projektet ikke gennemføres i overensstemmelse med de forud godkendte planer og betingelser.
Projekterne angiver i de indsendte ansøgninger, hvilke resultater, der forventes opnået med gennemførelsen af de planlagte aktiviteter, hvortil der søges tilskud.
I tilskudskontrakten, der indgås mellem projektet og erhvervs- og vækstministeren, er de forudsatte resultater nærmere fastlagt.
 For at tydeliggøre over for projekterne, hvornår et tilskud helt eller delvist kan bortfalde, og et allerede udbetalt tilskud kan kræves tilbagebetalt helt eller delvist, foreslås det, at der i § 6, stk. 2, nr. 1, indsættes en præcisering af, at dette også gælder, hvis projektet ikke inden for projektperioden når de forudsatte resultater (aktiviteter og output). Erhvervs- og vækstministeren følger op på projekternes fremdrift ved løbende afrapporteringer og påser, at vilkårene i tilskudskontrakten er opfyldt.
 Der er tale om en præcisering af gældende ret.
Til nr. 5 Det foreslås, at der i overskriften til kapitel 3 og i § 9, stk. 1, 1. pkt.,  ændres »målet om regional konkurrenceevne og beskæftigelse« til: »målet om investeringer i vækst og beskæftigelse«.
Den foreslåede lovændring vil bringe den danske lovgivning i overensstemmelse med EU-forordningerne.
Der henvises i øvrigt til de almindelige bemærkninger punkt 4.2.
Til nr. 6 I den nuværende programperiode er overvågningsudvalgets opgaver fastlagt i den generelle forordning, Rådets forordning (EF) nr. 1083/2006 af 11. juli 2006 om generelle bestemmelser for Den Europæiske Fond for Regionaludvikling, Den Europæiske Socialfond og Samhørighedsfonden og ophævelse af forordning (EF) nr. 1260/99. Pr. 1. januar 2014 erstattes denne forordning af den nye generelle forordning for de europæiske struktur- og investeringsfonde.
Det foreslås, at § 9, stk. 2, ændres i overensstemmelse hermed.
Til nr. 7 § 12 a Stk. 1, indeholder hjemmel til, at erhvervs- og vækstministeren kan nedsætte et indstillingsudvalg til behandling af ansøgninger vedrørende byudvikling.
Af forslaget til regionalfondsforordningens artikel 7 fremgår det, at mindst fem procent af regionalfondsmidlerne skal anvendes til helhedsorienteret bæredygtig byudvikling, og den danske indsats forventes derfor som udgangspunkt at være finansieret af Regionalfonden.
Puljen udmøntes ved at etablere et indstillingsudvalg.
Med de informationer, der er kendt på nuværende tidspunkt, foreslås puljen udmøntet via indstillingsudvalget, der forventes sammensat med deltagelse af Ministeriet for By, Bolig og Landdistrikter (formand), Miljøministeriet, Klima-, Energi- og Bygningsministeriet, KL samt tre medlemmer, der indstilles af de regionale vækstfora i fællesskab, og to medlemmer med særlig viden om byer, f.eks. fra en viden- eller forskningsinstitution, der indstilles af KL.
 Efter stk. 2, kan indstillingsudvalget indstille projekter til tilsagn og afslag til erhvervs- og vækstministeren, som træffer afgørelse uden høring af Danmarks Vækstråd efter § 12. Der kan f.eks. være tale om grønne innovationsprojekter, der skal reducere energiforbruget i byer med mere end 30.000 indbyggere via indsatser inden for affaldshåndtering, klima, vand og bygninger.
Indstillingsudvalget forventes sekretariatsbetjent af Erhvervsstyrelsen, Ministeriet for By Bolig og Landdistrikter og Miljøministeriet i fællesskab med henblik på at kvalitetssikre indstillingerne regionalfondsfagligt, byfagligt og miljøfagligt.
Kommunikation omkring udmøntningen (indkaldelse af ansøgninger, annoncering af tildeling af midler, erfaringsopsamling osv.) varetages med Ministeriet for By Bolig og Landdistrikter som tovholder i samarbejde med Miljøministeriet og Erhvervsstyrelsen, der er forvaltningsmyndighed for Regionalfonden.
Det foreslås i stk. 3, at erhvervs- og vækstministeren kan fastsætte nærmere regler for indstillingsudvalget, herunder om udvalgets virke, sammensætning og forretningsorden.
Indstillingsudvalget opgaver vil bl.a. være at fastlægge kriterier for midlernes anvendelse, og indkalde ansøgninger f.eks. 1-2 gange i hele programperioden.
Til nr. 8 Det præciseres i § 16, stk. 1 og 7,bestemmelsen, at erhvervs- og vækstministeren er ansvarlig for, at der sker effektmåling af projekter, der får støtte fra Regional- og Socialfonden, samt at ministeren kan fastsætte nærmere regler om effektmåling af regional- og socialfondsindsatsen.
Der er tale om en præcisering af gældende ret.
Til § 2 EU-forordningerne, der fastsætter regler for administration af tilskudsmidlerne, er endnu ikke vedtaget.
Ministeren vil sætte loven i kraft, når forordningerne og loven er blevet vedtaget, dog tidligst den 1. januar 2014.
 Loven finder anvendelse for projekter, for hvilke der indgives ansøgninger om støtte fra Regionalfonden og Socialfonden samt ansøgninger om støtte fra de i § 1, stk. 3, nævnte fonde vedrørende EU-budgetperioden 2014-2020.
Efter § 2, stk. 2, finder loven ikke anvendelse på ansøgninger og dertil knyttede projekter, der er modtaget før lovens ikrafttrædelse.
Bestemmelsen betyder, at ansøgninger og dertil knyttede projekter, der har ansøgt og modtaget tilskud under programperioden 2007-2013 behandles efter de hidtil gældende regler.
I stk. 3, fastsættes, at ansøgninger, der er modtaget efter lovens ikraftræden, og dertil knyttede projekter vedrørende anvendelse af uforbrugte regionalfonds- og socialfondsmidler for programperioden 2007-2013, behandles efter de hidtil gældende regler.
Bestemmelsen medfører, at ansøgninger om uforbrugte midler fra programperioden 2007-2013 administreres efter de hidtil gældende regler.
