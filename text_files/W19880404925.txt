 I forbindelse med nedlægningen af olierør i Nordsøen konstateredes  

 revner i rør, hvilket medførte omlægning af 42 km rørledning.
 Frifindelse af de tekniske rådgivere, fordi ansvaret grundet  

 utilstrækkelig opfølgning af en konstateret fejl, fandtes at være bortfaldet  

 efter reglen i Almindelige bestemmelser for teknisk rådgivning og bistand  

 -ABR 75- 6.2.6, samt af entreprenøren, fordi han ikke fandtes at have haft  

 grund til at tro, at rørene kunne være behæftet med fejl.
Ved lov nr. 291 af 10. juni 1981 blev det overdraget Dansk Olie og  

 Naturgas A/S (DONG) at etablere og drive en rørledning med tilhørende pumpe-  

 og terminalfaciliteter til transport af råolie og kondensat fra de danske  

 oliefelter i Nordsøen til Fredericia.
Til at udføre denne opgave oprettede  

 DONG et datterselskab, Z A/S.
Z blev opbygget som en lille  

 bygherreorganisation med et begrænset antal ansatte og skulle dels hente  

 bistand hos DONGs personale, dels indgå aftaler om bistand udefra.
Med  

 henblik herpå indgik Z aftale om forskellige former for teknisk bistand med  

 A, B og C.
C bestod af et antal rådgivende ingeniørfirmaer, herunder D.
D  

 udtrådte imidlertid af C den 1. januar 1983 og har optrådt som selvstændig  

 part under sagen.
Z indgik endvidere aftale med den italienske stålproducent X om  

 fremstilling af stålrørene til olieledningen.
Rørene blev leveret i Esbjerg  

 og derefter coatet af et andet firma.
Nedlægning af rørene blev i Nordsøen  

 foretaget af det italienske entreprenørselskab E.
 For arbejdet med olieledningen tegnede Z en kombineret  

 entrepriseforsikring hos Forsikringsgruppen repræsenteret ved T A/S og R A/S.
Olierøranlægget skulle udføres samtidig med udførelsen af et tilsvarende  

 anlæg til modtagelse af naturgas.
Begge anlæg skulle være klar til drift den  

 1. oktober 1984, når leverancerne af olie og gas fra Nordsøen skulle  

 påbegyndes.
Af hensyn til prøvekøring af det samlede anlæg planlagdes  

 olieledningen at skulle være færdig den 1. maj.
I foråret 1981 udarbejdede DONG/Z specifikationer til olierørsleverancen,  

 som blev godkendt af A.
Efter at X var blevet prækvalificeret som leverandør  

 af A og B, blev endelig aftale om levering af rør indgået den 8. oktober  

 1981. Herefter påbegyndte X produktion af stål, pladevalsning og fremstilling  

 af selve rørene under inspektion af A og under de senere faser tillige af B.  

 Den 17. december 1981, kort efter at produktionen af rørene var begyndt,  

 konstaterede en medarbejder fra A ved en stikprøve, at der var en langsgående  

 revne i rør nr. 375, som havde passeret X egen kontrol.
Røret blev herefter  

 kasseret.
Samme dag anmodede A og B X om at undersøge årsagerne til revnen og  

 at fremkomme med forslag til at undgå sådanne revner.
Henvendelsen og en  

 senere forespørgsel førte imidlertid ikke til noget resultat.
I januar 1983  

 blev der opdaget en lignende defekt, hvorefter X fra den 23. januar 1982 - da  

 ca. halvdelen af rørene var produceret - iværksatte en forøget visuel kontrol  

 af de herefter producerede rør, medens der ikke blev foretaget yderligere  

 kontrol af de allerede producerede rør.
Rørproduktionen blev afsluttet i  

 begyndelsen af marts 1982. Alle afskibede rør blev certificerede af A.
E påbegyndte rørlægningen den 3. april 1982. Til kontrol af  

 sammensvejsningen af rørene, der foregik på læggefartøjet, blev der optaget  

 røntgenfilm.
Disse film blev kontrolleret af repræsentanter for C og E under  

 tilsyn af A.
Den 6. maj, efter at der var lagt ca. 42 km. rør (42 km.  

 strækningen), konstaterede denne kontrol en revne i en rørende.
Dette rør  

 blev herefter kasseret, og inspektionen af røntgenfilmene blev intensiveret.  

 Endvidere blev der indført ultralydkontrol af alle mistænkelige rør.
Denne  

 øgede kontrol medførte, at der i tiden fra den 6. til den 10. maj blev  

 kasseret 10 rør på grund af revnedefekter.
Den 12. maj meddelte A, at de konstaterede revnedefekter var uacceptable  

 ud fra et certificeringssynspunkt.
Det blev herefter besluttet at standse  

 rørlægningen, når de rør, der allerede befandt sig på læggefartøjet, var  

 brugt.
Rørlægningen standsedes derfor den 19. maj, efter at der var lagt  

 yderligere 25 km. rør (25 km. strækningen).
Konstateringen af revner medførte, at der blev iværksat en række  

 undersøgelser.
En fornyet undersøgelse af ca. 13.000 rør, som beroede på  

 land, førte til kassation af 311 rør.
Efter at denne undersøgelse var  

 gennemført, godkendte A, at de resterende rør kunne certificeres, og  

 rørlægningen genoptoges den 23. juni.
 Der blev endvidere foretaget undersøgelser med henblik på at fastslå  

 omfanget af revner i rørene på de allerede lagte strækninger, og hvad der  

 måtte foretages med hensyn til disse, navnlig om nødvendigheden af at  

 foretage reparationer, og om hele olieledningen eventuelt måtte udskiftes.  

 Undersøgelserne førte til, at A den 19. juli gav meddelelse om, at 25 km.  

 strækningen kunne certificeres.
A kunne derimod ikke på det foreliggende grundlag certificere 42 km.  

 strækningen, og undesøgelserne vedrørende denne blev derfor fortsat.
På et  

 bestyrelsesmøde den 26. august 1982 traf Z foreløbig beslutning om  

 udskiftning.
I en skrivelse af 19. januar 1983 til Z udtalte Energistyrelsen,  

 at man var enig i, at undervandssvejsning (hyperbaric welding) var den eneste  

 metode, som kunne betragtes som en tilfredsstillende permanent udbedring af  

 den defekte ledning.
Selv om det ikke kunne udelukkes, at der kunne udvikles  

 andre billigere reparationsmetoder, som kunne eftervises at være  

 tilfredsstillende, var styrelsen enig i, at denne mulighed måtte anses som så  

 usikker, at projektets rettidige gennemførelse ville komme i fare.
På  

 grundlag af en undersøgelse beskrevet i en rapport af 12. januar 1983 fra S,  

 som Energistyrelsen havde antaget som konsulent i anledning af sagen, mente  

 Z, at antallet af defekter på 42 km. strækningen måtte opgøres til 24,  

 hvorefter Energistyrelsen den 2. februar meddelte, at Z's beslutning om  

 reparation eller udskiftning måtte basere sig på, at det ikke på dette  

 tidspunkt var muligt at udelukke reparation af nogen af disse 24 rør.
Da  

 undervandssvejsning herefter måtte antages at være dyrere end lægning af en  

 ny ledning på 42 km. strækningen, traf Z endelig beslutnig om lægning af en  

 ny ledning.
Denne beslutning tiltrådte Forsikringsgruppen, som allerede  

 tidligere havde anerkendt, at udgifterne til reparation af ledningen var  

 omfattet af den tegnede forsikring.
 Sideløbende med undersøgelserne havde Z ført forhandlinger med E og sikret  

 sig en aftale om, at selskabet kunne nedlægge ledningen i 1983. Endvidere  

 havde Z som led i forligsforhandlinger med X sikret sig, at virksomheden i  

 løbet af december 1982 og januar 1983 skulle levere 42 km. erstatningsrør.  

 Den nye rørledning på 42 km. strækningen blev herefter nedlagt i løbet af  

 marts og april 1983.
Klagerne har opgjort det samlede tab som følge af enderevner i de  

 oprindelige rør til 271.024.179 kr.
Forsikringsgruppen har betalt 160.473.270  

 kr. heraf og er indtrådt i Z rettigheder overfor de eventuelt ansvarlige.
 Z har den 25. oktober 1982 indgået forlig med X om, at erstatningsrør til  

 42 km. strækningen til en værdi af 36.979.624 kr. leveres uden beregning, og  

 at virksomheden betaler 30.560.000 kr. til coating.
Da der ikke har kunnet opnås enighed mellem klagerne og de indklagede om,  

 hvem der skal bære resten af det opgjorte tab, har klagerne ved klageskrift  

 af 5. april 1984 indbragt sagen for en i henhold til »Regler for  

 behandling af sager ved Voldgiftsretten for Bygge- og Anlægsvirksomhed«  

 nedsat voldgiftsret.
Voldgiftsretten har bestået af civilingeniør Jørgen  

 Brødsgaard og overingeniør Ingvard Rasmussen som tekniske dommere og et  

 formandskab bestående af højesteretsdommer Erik Bjerregaard,  

 højesteretsdommer J.
Bangert og landsdommer Poul Rønnov med højesteretsdommer  

 Bjerregaard som formand.
 Klagerne har nedlagt følgende endelige påstande:
 De indklagede tilpligtes principalt solidarisk, subsidiært delvis  

 solidarisk, delvis proratarisk efter voldgiftsrettens nærmere bestemmelse  

 tilsammen at betale til klagerne:
 Principalt 180.682.786 kr., dog for C begrænset til 100.492.000 kr. og for  

 E begrænset til 177.040.505 kr., subsidiært et mindre beløb efter  

 voldgiftsrettens bestemmelse.
 Klagerne har for det tilfælde, at nødvendigheden af at udskifte 42 km.  

 strækningen underkendes, alternativt dels påstået de indklagede tilpligtet at  

 betale erstatning efter voldgiftsrettens bestemmelse for det under denne  

 forudsætning erstatningsberettigede tab, dels påstået C ved dens enkelte  

 medlemmer - dog bortset fra D - tilpligtet at betale erstatning for det som  

 følge af underkendelsen lidte tab dog ialt begrænset til 100.492.000 kr.
 Klagerne har påstået tilkendte beløb forrentet med 2% over Nationalbankens  

 diskonto fra den 5. april 1984 til og med den 31. december 1984 og med 6%  

 over diskontoen fra den 1. januar 1985, til betaling sker.
 Beløbet i den principale påstand er på grund af det med X indgåede forlig  

 fastsat til 2/3 af det af klagerne opgjorte tab.
 Alle de indklagede har påstået frifindelse og har desuden nedlagt  

 forskellige subsidiære påstande.
 Den mundtlige forhandling har fundet sted i dagene fra den 22. august til  

 den 16. september 1988.
 Under den mundtlige forhandling har parterne gennemgået en betydelig del  

 af det fremlagte særdeles omfangsrige materiale og forevist retten et udvalg  

 af de røntgenfilm, som blev optaget på læggefartøjet.
 Endvidere har følgende afgivet forklaring:
Administrerende direktør a, Z Underdirektør b, Z Cand.jur c, DONG Vicedirektør d, R Construction Manager e,tidligere Z Ingeniør f, S Direktør g, D Direktør h, A Civilingeniør i, A Direktør j, E Afdelingsleder k, A Ingeniør l, A Senior Surveyor m Civilingeniør n, tidl.
A Direktør o, B Ingeniør p, B Inspektør r, B Direktør s, C Ingeniør t, C Projektleder u, C og Afdelingsdirektør v, T Parterne har under sagen været enige om, at revnerne i rørene skyldes fejl  

 i produktionen hos X.
 På grund af sagens særegne karakter har voldgiftsretten i overensstemmelse  

 med parternes ønske fundet det rigtigst at tage stilling også til nogle af de  

 under sagen rejste spørgsmål, som ikke har direkte betydning for den  

 afgørelse, som voldgiftsretten når til.
 Ansvarspådragende forhold.
Vedr.
A Den 27. oktober 1981 indgik Z og A en rammeaftale om certificering, hvori  

 det var aftalt, at arten og omfanget af A's bistand til de enkelte dele af  

 projektet skulle aftales nærmere, og at A var forpligtet til at samarbejde  

 integreret med den af Z etablerede projektorganisation.
I henhold hertil har  

 A godkendt specifikationerne i kontrakten mellem Z og X som  

 certificeringsgrundlag, prækvalificeret X som leverandør af rør, godkendt  

 omfanget af X's kontrol med de producerede rør, og foretaget tredie parts  

 kontrol hos X, ligesom A har forestået tilsynet med lægning af rørledningen.
Klagerne har anført, at A har påtaget sig en udstrakt løbende rådgivning  

 og kontrol.
I forbindelse hermed har A begået fejl ved ikke at være  

 tilstrækkelig opmærksom på mulighederne for, at der som følge af  

 produktionsmåden kunne opstå revner, og ved ikke at sikre, at den foreskrevne  

 kontrol med produktion og nedlægning kunne konstatere sådanne revner, samt at  

 den foreskrevne kontrol faktisk blev udført.
A har anført, at selskabet - i modsætning til hvad der var aftalt om  

 gasprojektet - ikke har påtaget sig at yde teknisk rådgivning.
Alle de  

 opgaver, som A har udført, har været et led i certificeringen.
A har ikke  

 afgivet nogen garanti mod forekomsten af revner.
Den foreskrevne kontrol hos  

 X har i hvert fald været i overensstemmelse med den almindelig anerkendte  

 fremgangsmåde, hvilket Energistyrelsen også har anerkendt.
Den stikprøvevis  

 foretagne tredie parts kontrol med produktionen har været effektiv.
Der er  

 heller ikke begået fejl ved tilsynet med lægningen af ledningen i Nordsøen.  

 Arbejdsgangen har været i orden og kontrollen med svejsearbejdet korrekt.
 Voldgiftsretten skal udtale:
Et tidligere udkast til rammeaftalen var betegnet som rammeaftale om  

 teknisk rådgivning og certificering.
Ordene »teknisk rådgivning«  

 udgik i den endelige aftale, efter A's begæring.
Det må herefter lægges til  

 grund, at A kun har ydet teknisk rådgivning, som har været nødvendig for at  

 tilvejebringe certificeringsgrundlaget.
Voldgiftsretten finder ikke, at A har begået fejl ved sin godkendelse af  

 produktionen og kontrollen hermed.
Revner i rørenderne af den i sagen  

 omhandlede art har ikke tidligere været rapporteret.
Den godkendte kontrol  

 stemte med internationale standarder, og erfaringerne med enderevner ved  

 denne rørledning har ikke ført til, at de internationale standarder er blevet  

 ændret.
Det kan ikke tillægges betydning, at en af Tuboscope foreslået  

 yderligere kontrol, som kunne have ført til opdagelse af revnerne, ikke blev  

 foreskrevet.
Denne form for kontrol havde ikke været foretaget med gasrørene,  

 og den blev heller ikke foretaget ved erstatningsleverancen af olierør.
Den revne i rør nr. 375, som blev fundet ved stikprøvekontrol den 17.  

 december 1981, kort efter at produktionen af rør var begyndt, burde udover  

 henvendelsen til X have givet anledning til overvejelser om, hvorvidt  

 kontrollen var tilstrækkelig effektiv eller burde forbedres, og om der  

 eventuelt kunne være lignende revner i tidligere producerede rør.
A's tilsyn  

 med rørproduktionen findes her at have svigtet ved ikke tilstrækkelig  

 effektivt at have søgt at få fastslået, hvad der var årsag til revnen, og  

 hvad der kunne gøres for at sikre mod, at der var eller senere ville  

 forekomme lignende revner i andre rør.
Herved findes A at have pådraget sig  

 et medansvar for de opståede skader, og det kan ikke fritage A for dette  

 ansvar, at Z blev underrettet om revnen straks mundtligt og senere  

 skriftligt.
Hvad endelig angår tilsynet med kontrollen i Nordsøen finder  

 voldgiftsreten ikke, at A har begået nogen fejl.
Kontrollen var tilrettelagt  

 i overensstemmelse med aftalen og udført professionelt.
Når det fra klagernes  

 side er anført, at der skulle påhvile A en særlig forpligtelse som eneste  

 gennemgående tilsynsmyndighed, bemærkes, at der ikke kan gives klagerne  

 medhold heri.
Vedr.
B.
Den 7. og 18. september 1981 indgik Z en rammeaftale med B som koordinator  

 for B og F.
Som typer af bistand nævner kontrakten rådgivningsbistand inden  

 for institutionernes ekspertiseområde vedrørende kontrol af design af  

 delprojekter, herunder kontrol af designforudsætninger, - principper, -  

 metoder samt resultater.
Udover disse opgaver skulle indklagede yde enhver  

 rådgivning indenfor rådgiverens ekspertiseområde, som bygherren måtte ønske.  

 I henhold hertil har B deltaget i prækvalifikationen af X og opfølgning heraf  

 samt tredie parts kontrol hos X.
 Klagerne har anført, at B ligesom A har begået fejl ved ikke at sikre, at  

 den foreskrevne kontrol med produktionen hos X var egnet til at afsløre  

 radiale revner i rørenderne, og at sådan kontrol faktisk blev udført.  

 Klagerne har herved henvist til den kort efter rørproduktionens start  

 konstaterede revne i rør nr. 375.
B har anført, at stål- og pladeproduktion ikke hører under instituttets  

 ekspertiseområde, og at B derfor intet havde med denne del af produktionen at  

 gøre.
B kunne allerede som følge heraf ikke forudse det særlige problem med  

 de radiale revner ved rørenderne og havde derfor intet grundlag for at kræve  

 yderligere kontrol fra X.
B har ikke begået fejl ved tilsynet med X's  

 kontrol.
Opdagelsen af rør nr. 375 gav anledning til intensiveret kontrol,  

 men ikke til at foretage andre former for kontrol, og B fik end ikke  

 lejlighed til at se røret.
 Voldgiftsretten skal udtale:
Af de samme grunde, som er anført foran, for så vidt angår A, findes B  

 ikke at have begået fejl i forbindelse med forskrifterne for kontrol med  

 rørproduktionen.
Dette gælder så meget mere, som stål- og pladeproduktionen  

 ikke hørte under B's ekspertiseområde.
Derimod findes B ligesom A at have pådraget sig et medansvar for de  

 opståede skader ved ikke tilstrækkeligt effektivt at have opfulgt  

 konstateringen af revnen i rør nr. 375. Det er i denne henseende ikke  

 tilstrækkeligt, at man udbad sig en forklaring fra X og pålagde virksomheden  

 at intensivere kontrollen.
Det findes heller ikke at kunne fritage B for  

 ansvar, at man ikke fik lejlighed til at undersøge rør nr. 375 nærmere.
Da en  

 sådan undersøgelse var vigtig, burde man straks have insisteret på at se  

 røret.
Vedr.
E Den 19. november 1981 indgik Z entreprisekontrakt med E om udførelse af  

 Nordsøolieledningen.
Kontrakten henviste til specifikationerne af november  

 1981, hvori det er fastslået at alle svejsninger skal undersøges  

 radiografisk, og at 5% af dem tillige skal undersøges med ultralyd, uden at  

 dette må give anledning til urimelig udsættelse af arbejdet.
 Klagerne har gjort gældende, at E som entreprenør har tilsidesat rimelige  

 hensyn til Z som bygherre ved ikke at gøre opmærksom på, at rørene ikke  

 opfyldte kravet i specifikationerne om at være uden revner.
E har anført, at selskabet modtog olierør, som i forvejen var certificeret  

 af A, og selskabet skulle ikke undersøge rørenes kvalitet, men alene  

 sammensvejse de leverede rør til en samlet ledning og nedlægge denne i  

 havbunden.
Svejsningerne ombord skulle kontrolleres.
Disse opgaver er udført  

 fejlfrit.
 Voldgiftsretten skal udtale:
Rørene blev leveret til E som en bygherreleverance.
E skulle derfor alene  

 påse, at de ikke var blevet beskadiget under transport og lagring, og at de  

 af E foretagne svejsninger var korrekt udført.
Den iværksatte kontrol var  

 indrettet herpå og i overensstemmelse med kontrakten, ligesom kontrollen blev  

 professionelt udført.
Ved undersøgelse af røntgenfilm er revner i rørenderne  

 og uskadelige skrammer hidrørende fra transporten vanskelige at skelne fra  

 hinanden, hvilket støttes af, at ikke engang de efterfølgende  

 laboratoriemæssige undersøgelser på land har ført til overensstemmende  

 vurderinger af antallet af skadelige revner.
Da rørene var certificeret,  

 havde E ingen grund til at tro, at de kunne være behæftet med fejl, og E  

 havde derfor ingen anledning til at være særligt opmærksom herpå.
Desuagtet  

 fandtes der i forbindelse med kontrol af svejsningerne et rør, som ved  

 nærmere undersøgelse viste sig at indeholde en revne, hvilket der straks blev  

 gjort opmærksom på.
Voldgiftsretten finder herefter intet grundlag for at fastlå, at E ikke  

 skulle have opfyldt sine kontraktlige forpligtelser korrekt eller have  

 tilsidesat rimelige hensyn til bygherren.
E vil derfor allerede af den grund  

 være at frifinde, og der findes ikke anledning til at gå ind på, om E, hvis  

 stilling på flere punkter afviger fra de øvrige indklagedes, også af andre  

 grunde måtte frifindes.
Vedr.
C, herunder D Ved rammeaftale af 1. marts 1982 med tilhørende delaftale nr. 3 af 18. maj  

 1982 antog Z C, herunder D, til at yde bistand med anlægsledelse og tilsyn  

 m.v. ved udførelse af olieledningen fra platform Gorm E og til ilandføringen.
 Klagerne har gjort gældende, at indklagede har begået fejl i forbindelse  

 med kontrollen af røntgenfilm, dels ved ikke at sikre, at de inspektører, som  

 foretog kontrollen, havde de fornødne kvalifikationer til at foretage denne,  

 dels ved som bygherrens repræsentant at have undladt at gøre indsigelse mod  

 lægning af rør, som ifølge røntgenfilmens udvisende ikke opfyldte de  

 foreskrevne specifikationer om at være uden revner.
C har anført, at der ikke er begået fejl af de inspektører, som var  

 antaget til at kontrollere røntgenfilm.
Kontrollen angik de udførte  

 svejsninger, og der var ingen grund til at antage, at der kunne være fejl ved  

 rørene, som var certificeret.
Der blev gjort indsigelse første gang, der på  

 en røntgenfilm forekom indikationer, som skønnedes at være en revne i et rør.
 Voldgiftsretten skal udtale:
Af de foran vedrørende E anførte grunde findes der ikke grundlag for at  

 fastslå, at der ved den af C som bygherrens repræsentant ombord i  

 læggefartøjet foretagne kontrol er begået nogen fejl ved, at revnerne i nogle  

 tidligere lagte rør ikke er blevet opdaget ved den foretagne kontrol.
Der  

 findes heller ikke at være begået fejl af C ved tilrettelæggelse af  

 kontrollen eller i forbindelse med antagelse af inspektørerne, mod hvis  

 uddannelse og praktiske erfaring med hensyn til at udføre  

 røntgenfilmkontrollen der ikke er grundlag for at gøre indvendinger.  

 Voldgiftsretten finder derfor intet grundlag for at pålægge C ansvar for  

 mangelfuld kontrol.
Ansvarsgrundlaget I rammeaftalerne med A og B findes i realiteten enslydende bestemmelser  

 om, at Almindelige Bestemmelser for teknisk Rådgivning & Bistand (ABR 75)  

 skal være gældende i det omfang, der ikke i aftalen er angivet en anden  

 bestemmelse.
I aftalen med C er henvist til aftalen om naturgas, som  

 indeholder en ligelydende bestemmelse.
Alle tre aftaler indeholder en  

 bestemmelse om ansvar, hvorefter de pågældende er ansvarlige over for Z efter  

 dansk rets almindelige regler.
Aftalerne med A og C indeholder tillige ordene  

 »med nedenfor angivne ændringer eller tilføjelser«, medens disse  

 ord ikke findes i aftalen med B.
Alle tre aftaler indeholder en fra ABR pkt.  

 6.2.3. afvigende bestemmelse om forældelse samt regler om ansvarsbegrænsning  

 og forsikring.
Klagerne har gjort gældende, at det i kontrakten udtrykkeligt er  

 fastslået, at dansk rets almindelige regler og ikke ABR gælder som  

 ansvarsgrundlag, hvilket navnlig har den betydning, at de indklagede hæfter  

 solidarisk, og at deres ansvar ikke er subsidiært.
Selv om ABR anses  

 gældende, kan bestemmelsen i 6.2.6. om subsidiært ansvar for tilsyn ikke  

 anvendes, dels fordi de indklagede har påtaget sig mere end blot tilsyn, dels  

 fordi det tab, som klagerne har lidt, er forårsaget af, at de indklagede ikke  

 rettidigt - d.v.s. før rørene blev nedlagt - har påtalt, at disse ikke var  

 kontraktsmæssige.
De indklagede har gjort gældende, at såvel ABR som aftalens ansvarsregler  

 er gældende.
Ansvarsreglerne i ABR må derfor anvendes på alle de punkter,  

 hvor der ikke er gjort afvigelse ved en udtrykkelig bestemmelse i aftalen.
Da  

 hverken ABR 6.2.5. eller 6.2.6. er fraveget, må disse anvendes.
De fejl, som  

 sagen angår, er tilsynsfejl, ikke projekteringsfejl, og de indklagedes ansvar  

 er derfor subsidiært.
 Voldgiftsretten skal udtale:
Den i aftalernes særlige ansvarsbestemmelse indeholdte helt generelle  

 henvisning til, at rådgiveren er ansvarlig efter dansk rets almindelige  

 erstatningsregler, hvilket kun er en gentagelse af reglen i ABR 6.2.1., kan  

 ikke føre til, at andre af ABR's erstatningsregler end den udtrykkelig nævnte  

 i 6.2.3. også er fraveget.
Reglerne i 6.2.5. om pro ratahæftelse og i 6.2.6.  

 om subsidiært ansvar må derfor anses for gældende.
Ansvaret for A og B hviler  

 på, at disse ikke foretog en tilstrækkelig opfølgening af den ved kontrollen  

 konstaterede fejl ved rør nr. 375. Dette må anses for en fejl ved kontrollen  

 af, om X's ydelse var kontraktmæssig, og således omfattet af 6.2.6., og det  

 kan ikke gøre nogen forskel, at en bedre undersøgelse af, hvorledes fejlen  

 var opstået, eventuelt kunne have medført, at den foreskrevne kontrol blev  

 ændret.
Fejlene har ikke medført, at klagerne blev afskåret fra at gøre  

 ansvar for tabet eller nogen del deraf gældende mod X.
Det fastslåede ansvar  

 for A og B er derfor bortfaldet.
Ansvarsbegrænsning De tre rammeaftaler indeholder en bestemmelse om, at det omhandlede ansvar  

 for fejl og forsømmelser er begrænset til det til enhver tid gældende  

 maksimum for de for Foreningen af Rådgivende Ingeniører (FRI) normalt  

 gældende forsikringer.
Ansvaret er endvidere begrænset til maksimalt 10  

 sådanne enkeltskader pr. år.
I aftalerne med B og C er endvidere anført, at  

 maksimum pr. enkeltskade for tiden udgør 7,8 mill. kr.
 Klagerne har gjort gældende, at maksimum i de tre aftaler må være ens og  

 for 1981 udgjorde 9.308.800 kr. og for 1982 10.049.200 kr. pr. enkeltskade.
 A har anført, at det korrekte begrænsningsbeløb på anmeldelsestidspunktet  

 var 1.537.620 kr.
 Klagerne har endvidere gjort gældende, at der foreligger en enkeltskade  

 hver gang et olierør med en skadelig revne fejlagtigt er gået gennem  

 kontrollen, og at begrænsningen til 10 enkeltskader pr. år naturligt må  

 forstås som 10 enkeltskader pr. kalenderår.
De indklagede har anført, at enkeltskader må forstås som angivet i FRI's  

 sædvanlige forsikringsbestemmelser, og at der derfor kun foreligger een  

 skade.
I øvrigt har forsikringsgruppen og Z i deres indbyrdes forhold lagt  

 til grund, at skaden på olieledningen kun er een forsikringsbegivenhed.
Skade  

 pr. år må forstås som enten pr. forsikringsår eller som 12 måneder fra det  

 første rør med skade blev leveret, men uanset hvilken af disse fortolkninger  

 man anvender, er skaderne sket indenfor eet år.
 Voldgiftsretten skal udtale:
Aftalen med A fastslår, at ansvaret for en enkeltskade er begrænset til  

 det til enhver tid gældende maksimum for FRI's forsikringer.
Klagerne har  

 ikke bestridt, at dette på det for denne sag afgørende tidspunkt var  

 1.537.620 kr. som af A anført.
Selv om det ville have været nærliggende at  

 fastsætte maksimum til samme beløb i alle tre rammeaftaler, må det efter  

 bevisførelsen lægges til grund, at beløbet på 7,8 mill. kr. ikke har været  

 nævnt under forhandlingerne mellem Z og A, og det har i hvert fald ikke været  

 klart tilkendegivet, at dette beløb skulle gælde som ansvarsbegrænsning.  

 Voldgiftsretten giver derfor A medhold på dette punkt.
Ansvarsbegrænsningen til 10 enkeltskader pr.år står i samme afsnit i  

 aftalernes ansvarsbestemmelse som den beløbsmæssige begrænsning pr.  

 enkeltskade.
Om denne begrænsning henviser bestemmelsen til de for FRI  

 normalt gældende forsikringer.
Disse forsikringers definition af enkeltskade  

 må derfor også lægges til grund.
Da kravet mod de indklagede skyldes påstået  

 utilstrækkelig kontrol med de af X leverede rør, kan der kun anses at  

 foreligge een enkeltskade.
 Betydningen af forliget med X.
 Der er enighed mellem parterne om, at de indklagede, efter at Z har  

 indgået forlig med X, er afskåret fra at gøre regres mod X for beløb, som det  

 eventuelt bliver pålagt dem at betale i erstatning.
Klagerne har gjort gældende, at indgåelsen af forlig med X ikke afskærer  

 dem fra at kræve erstatning hos de indklagede, når disse blot bliver stillet,  

 som om X havde været inddraget under sagen.
Det afgørende for ansvarets  

 fordeling bliver herefter, hvor stor en del af erstatningen der endeligt  

 ville blive pålagt X.
Klagerne har nedsat kravet mod de indklagede til 2/3 af  

 det samlede erstatningskrav svarende til, at 1/3 af kravet påhviler X,  

 hvilket betyder, at klagerne selv bærer 20 mill kr.
Om dette er en rimelig  

 fordeling, må voldgiftsretten afgøre.
Alle er enige om, at X er ansvarlig, men X kunne med føje gøre gældende,  

 at virksomheden havde grund til at antage, at de af A og B stillede krav til  

 kontrol og den yderligere kontrol ved lægning af rørledningen kunne have  

 forhindret skade af det foreliggende omfang.
Endvidere kunne X overfor Z have  

 påberåbt sig, at manglerne ved rørene burde have været opdaget tidligere, og  

 at Z derfor har mistet sine beføjelser i medfør af princippet i købelovens §§  

 47, 51 og 52, hvilket de indklagede er skyld i.
De indklagede har anført, at de ikke har deltaget i forhandlingerne med X.  

 Hvis forliget ikke var blevet indgået, ville de have haft regres mod X, der  

 har leveret en vare med mangler, men er ved forliget blevet afskåret herfra.  

 I øvrigt er de indklagedes ansvar i medfør af ABR kun subsidiært.
Endelig kan  

 voldgiftsretten ikke tage stilling til X's mulige regres, når X ikke er part  

 i sagen.
 Voldgiftsretten skal udtale:
Udgangspunktet må være, at ansvaret for den opståede skade fuldt ud må  

 påhvile X, som har leveret rør, der var behæftet med fejl.
Selv om klagerne  

 ved at indgå forlig med X har afskåret A og B fra at gøre regres mod  

 leverandøren, findes dette dog ikke i sig selv at burde afskære klagerne fra  

 muligheden for under denne sag at få pålagt disse indklagede ansvar i det  

 omfang, hvori de i forhold til X endeligt skulle udrede erstatningen, eller  

 udrede erstatning, fordi X ikke er istand til at betale denne.
Risikoen for,  

 at sagen ikke kan belyses tilstrækkeligt, fordi X ikke er part, må imidlertid  

 påhvile klagerne.
Voldgiftsretten finder ikke i de foreliggende oplysninger  

 grundlag for at fastlså, at A og B endeligt skulle bære nogen del af tabet,  

 eller at X skulle være ude af stand til at erstatte dette, og ville derfor i  

 hvert fald frifinde de indklagede for ansvar som følge af det indgåede  

 forlig.
 Betydningen af Z's entrepriseforsikring.
Klagerne har gjort gældende, at de indklagede ikke er dækket af den af Z  

 tegnede forsikring.
Denne, der efter krav fra Z er tegnet som international  

 entrepriseforsikring, er en kombination af en tingsforsikring og en  

 ansvarsforsikring.
Alle de indklagede er forsåvidt forsikrede i medfør af  

 policen.
Skaderne er ikke omfattet af ansvarsforsikringen, der udtrykkelig  

 undtager genstande, der omfattes af forsikredes kontraktarbejde.
Skaderne er  

 derimod dækket af tingsforsikringen, men kun i det omfang den forsikrede bar  

 risikoen for tingen.
Dette støttes også af kravet om, at der skulle tegnes  

 selvstændige ansvarsforsikringer.
A, B og C har ikke på noget tidspunkt båret  

 risikoen for rørene eller olieledningen.
A, B og C har anført at de må anses for dækket af forsikringen og har  

 herved henvist til, at de er forsikrede, og at forsikringen også dækker skade  

 som følge af materialefejl.
Den af klagerne påberåbte risikobegrænsning  

 fremgår ikke af policens bestemmelse, hvilket må komme klagerne til skade.
 Voldgiftsretten skal udtale:
 Der må gives de indklagede medhold i, at det - muligvis fordi policen er  

 en oversættelse - ikke efter ordlyden er særlig klart, at de indklagedes  

 ansvar under denne sag ikke skulle være dækket af tingsforsikringen, således  

 at forsikringsgruppens adgang til regres er begrænset i overensstemmelse med  

 forsikringsaftalelovens § 18.
 Da vilkårene for forsikringen efter det oplyste er affattet i  

 overensstemmelse med en gængs international entrepriseforsikring, om hvis  

 nærmere forståelse i udlandet der intet er oplyst, mener voldgiftsretten ikke  

 at burde udtale sig om fortolkningen, når dette spørgsmål er uden betydning  

 for afgørelsen af den foreliggende sag.
 Udskiftning eller reparation.
Klagerne har gjort gældende, at de i begyndelsen af 1983 var nødsaget til  

 at træffe endelig beslutning om, hvorvidt 42 km. strækningen skulle repareres  

 eller udskiftes, for at ledningen kunne blive færdig rettidigt.
En forsinket  

 færdiggørelse ville have medført langt større tab end de i denne sag  

 omhandlede.
Der var derfor ikke tid til at iværksætte yderligere  

 undersøgelser.
Der måtte på det tidspunkt regnes med 24 reparationskrævende  

 revner på 42 km. strækningen, og Energistyrelsen forlangte, at reparationer  

 blev foretaget i form af undervandssvejsninger, hvilket ville have været  

 dyrere end en omlægning.
Z's beslutning kan derfor ikke kritiseres og ikke  

 føre til nedsættelse af det fremsatte erstatningskrav.
De indklagede har anført, at det ikke har været nødvendigt at omlægge 42  

 km. strækningen.
Det havde højst været nødvendigt at foretage en enkelt  

 reparation.
Der havde været tilstrækkelig tid til at få foretaget de  

 yderligere undersøgelser, som var blevet foreslået fra forskellig side.  

 Endelig kan det ikke forlanges, at de indklagede afholder udgiftene ved at  

 bringe ledningen i den stand, som var krævet i kontrakten med X, når  

 ledningen blot gøres »fit for purpose«.
 Voldgiftsretten skal udtale:
Rørene til olieledningen var krævet leveret fri for revner.
Da det i maj  

 1982 konstateredes, at der alligevel var revne i et rør, og det derfor måtte  

 antages, at der også kunne forekomme skadelige revner i rør, som allerede var  

 nedlagt i Nordsøen, måtte Z træffe bestemmelse, om der skulle foretages noget  

 i den anledning.
Der var begrænset tid til at træffe afgørelse, fordi  

 gasledningen skulle være færdig til prøvekørsel den 1. juli 1984. Det var  

 endvidere en absolut forudsætning, at afhjælpning blev foretaget på en sådan  

 måde, at olieledningen kunne certificeres af A og godkendes af  

 Energistyrelsen.
Da den endelige afgørelse blev truffet i februar 1983, havde Z grund til  

 at antage, at der kunne være 24 revner, som var af en sådan art, at de  

 krævede reparation.
Energistyrelsen havde udtalt, at undervandssvejsning var  

 den eneste metode, som med de da foreliggende oplysninger kunne betragtes som  

 tilfredsstillende.
Der var på det tidspunkt ikke tilstrækkelig tid til at  

 foretage yderligere undersøgelser med henblik på at få antallet af  

 reparationskrævende revner nøjere fastlagt og at opnå A's og Energistyrelsens  

 godkendelse af en anden reparationsmetode end undervandssvejsning.  

 Undervandssvejsning af indtil 24 revner måtte - også efter de erfaringer, der  

 blev gjort med senere reparationer af olieledningen - antages at være dyrere,  

 uden at der opnåedes samme sikkerhed som ved en omlægning af ledningen.  

 Voldgiftsretten finder derfor ikke grundlag for at kritisere, at Z bestemte,  

 at ledningen skulle omlægges.
Derimod må der gives de indklagede medhold i, at det med de oplysninger,  

 der foreligger idag, havde været muligt at lade ledningen ligge og begrænse  

 afhjælpningen til reparation af et mindre antal skader.
Ved reparation af en  

 enkelt eller enkelte revner må det antages, at 42 km. strækningen ville være  

 lige så god som 25 km. strækningen, som er certificeret og godkendt som led i  

 olieledningen.
Spørgsmålet er derfor, om disse oplysninger kunne have været  

 tilvejebragt, inden Z traf den endelige beslutning om omlægning.
Som grundlag  

 for bedømmelse af fejlramte anlæg var det allerede på det tidspunkt gængs  

 teknik at foretage en undersøgelse af omfanget og en nærmere karakterisering  

 af defekterne, hvilket blev iværksat, at foretage en bedømmelse af rørenes  

 styrkeegenskaber, hvilket først blev påbegyndt af S efter nytår 1983, at  

 undersøge de belastningssituationer, som ledningen var dimensioneret til at  

 kunne modstå og at foretage brudmekaniske risikoberegninger.
Det var muligt  

 at opnå den fornødne ekspertise hertil indenfor Europas grænser.
Såfremt Z  

 havde inddraget en havariekspert i arbejdet, hvilket var i overensstemmelse  

 med Z's filosofi om at købe ekspertise udefra, kunne dette være gennemført i  

 den resterende del af 1982. Z ville derved have opnået et bedre grundlag for  

 at træffe sin afgørelse, hvilket kunne have ført til en billigere  

 afhjælpning.
Voldgiftsretten kan dog ikke fastslå, at det ville have ført til  

 anden beslutning end omlægning, idet dette også ville afhænge af den  

 stilling, som myndighederne tog til spørgsmålet om godkendelse, og af de  

 politiske betingelser.
Forinden Z besluttede at nedlægge en ny rørledning på 42 km. strækningen,  

 havde C tiltrådt en sådan beslutning.
D var dog af den opfattelse, at en  

 tilstrækkelig sikker rørledning kunne opnås på en langt billigere måde ved  

 reparation af de største og farligste revner.
Det var uenigheden vedrørende  

 dette spørgsmål, som førte til D's udtræden af C.
Når D ikke er omfattet af  

 2. led i klagernes alternative påstand, skyldes det D's stilling til  

 spørgsmålet om udskiftning.
Voldgiftsretten finder ikke, at det kan kritiseres, at C på grundlag af de  

 da foreliggende oplysninger tiltrådte Z's beslutning, og finder heller ikke,  

 at det kan lægges C til last, at de ønskelige oplysninger ikke blev  

 tilvejebragt tidligere.
Z havde erklæret, at selskabet selv ville lede  

 bestræbelserne for at fastslå, hvad der skulle foretages i anledning af de  

 konstaterede mangler ved olieledningen.
Det kan ikke fastslås, at C ikke har  

 foretaget eller ladet foretage de undersøgelser, der blev anmodet om, eller  

 at der skulle være fejl heri, ligesom de af C dragne konklusioner af de  

 foretagne undersøgelser ikke kan kritiseres.
Der ville derfor ikke være  

 gundlag for at tage klagernes alternative påstand overfor denne indklagede  

 til følge.
 Efter det anførte frifinder voldgiftsretten alle de indklagede.
I sagsomkostninger betaler klagerne 3 mill. kr. til E.
Til C og D skal  

 ialt betales 2 mill. kr., der fordeles med 1.500.000 kr. til C og 500.000 kr.  

 til D.
A og B skal bære deres egne omkostninger.
 Klagerne betaler udgifterne ved voldgiftsrettens behandling af sagen.
 Thi bestemmes:
 A, B, C, D og E frifindes.
Klagerne, Forsikringsgruppen ved T A/S og R A/S, og Z A/S betaler inden 14  

 dage efter modtagelsen af denne kendelse i sagsomkostninger 3 mill. kr. til  

 E, 1.500.000 kr. til C og 500.000 kr. til D.
Iøvrigt betaler ingen af  

 parterne sagsomkostninger til nogen anden part.
 Klagerne betaler udgifterne ved sagens behandling ved voldgiftsretten  

 efter påkrav.
