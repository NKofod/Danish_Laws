Cirkulære om informationssystem for  

 statens ejendomsforvaltning (Til samtlige ministerier og styrelser) § 1. Med henblik på at sikre en effektiv  

 forvaltning af statens ejendomme etableres under By- og Boligministeriet et  

 informationssystem med oplysninger om statens ejendomme - Statens  

 Ejendomsinformationssystem (SE). SE erstatter det hidtidige edb-system til  

 brug for statens ejendomsforvaltning, EJDINFO, og forbedrer ved anvendelse af  

 nyere informationsteknologi mulighederne for indberetning og anvendelse af  

 information om statens ejede, lejede og ubenyttede ejendomme.
Stk. 2. Systemet skal tjene statslige myndigheders  

 ejendomsforvaltning, således at en ejendom, som myndigheden ikke  

 længere finder anvendelse for, snarest kan overdrages til anden  

 statslig myndighed, udlejes eller overføres til Statens Ejendomssalg  

 A/S.
Systemet skal tillige tjene til dokumentation af, at en effektiv  

 statslig ejendomsforvaltning finder sted.
§ 2. Dette cirkulære omfatter ejendomme  

 eller dele af ejendomme herunder arealer, bygninger og lokaler, som staten  

 ejer eller lejer.
Ejendomme, som overdrages, udlejes eller fremlejes af en  

 styrelse eller institution til en anden styrelse eller institution under  

 samme ministerium, er omfattet af dette cirkulære.
Stk. 2. Uden for cirkulæret falder ejendomme, der  

 tilhører:  

 1) selskaber, hvori staten besidder aktier eller anden kapital,  

 2) selvejende institutioner, som modtager statstilskud til driften,  

 3) Folkekirken og 4)	Danmarks Radio.
 Stk. 3. Særskilte regler for ajourføring  

 vedrørende Forsvars-, Indenrigs- og Justitsministeriets ejendomme,  

 arealer, bygninger og lokaler er aftalt mellem By- og Boligministeriet og de  

 pågældende ministerier.
 Stk. 4. Lejemål, der alene omfatter ubebyggede arealer  

 med et samlet areal på mindre end 500 m², er ikke omfattet af  

 cirkulæret.
 Stk. 5. Lejemål med et samlet etageareal på mindre  

 end 50 m² eller garageanlæg til en eller to køretøjer er  

 ikke omfattet af cirkulæret.
 Stk. 6. Lejemål, der har en varighed på seks  

 måneder og derunder, er ikke omfattet af cirkulæret.
§ 3. For ejendomme ejet af staten foretages  

 ajourføring af oplysninger i SE primært på grundlag af de  

 enkelte statslige myndigheders meddelelse af oplysninger til de respektive  

 registermyndigheder for Bygnings- og Boligregistret, Det  

 fælleskommunale Ejendomsdatasystem, Københavns Kommunes  

 Ejendomsdatasystem og Matrikelregistret i forbindelse med byggesager,  

 matrikulære sager, køb og afhændelse m.v.
Derudover kan  

 der foretages ajourføring af oplysninger i SE fra andre  

 ejendomsdataregistre.
Med henblik på at sikre denne fremgangsmåde  

 påhviler det institutioner og styrelser nøje at overholde  

 korrekt og rettidig meddelelse til de nævnte registermyndigheder i  

 overensstemmelse med retningslinier fastsat for de enkelte  

 ejendomsdataregistre.
 Stk. 2. Øvrige oplysninger vedrørende ejede  

 ejendomme ajourføres i SE ved indberetning fra de statslige  

 myndigheder.
 § 4. For ejendomme eller dele af ejendomme, som  

 staten lejer, påhviler det de pågældende statslige  

 myndigheder at ajourføre SE ved direkte indberetning til systemet af  

 oplysninger om lejemål.
 Stk. 2. Har statslig myndighed udlejet ejendom eller del heraf  

 til anden statslig myndighed, påhviler indberetning og  

 ajourføring af lejemålet udlejeren.
 Stk. 3. Indberetninger foretages snarest efter indgåelse  

 af ny lejekontrakt, ophør af eksisterende lejemål, ved  

 ændringer i størrelsen af eksisterende lejemåls areal  

 eller pris, ved ændringer i anvendelsen af eksisterende lejemål,  

 ved lejemålets (ejendommens) afhændelse til ny udlejer eller ved  

 andre væsentlige ændringer i de registrerede oplysninger.
 § 5. Så snart en statslig myndighed kan  

 forudse, at ejet eller lejet ejendom må forventes ikke længere at  

 skulle benyttes af hidtidig bruger, skal myndigheden foretage indberetning  

 herom til informationssystemet.
Stk. 2. Er det besluttet, at en ejendom skal benyttes af en  

 anden statslig myndighed, udlejes til tredje part eller sælges, eller  

 at et lejemål skal bringes til ophør, skal der dog ikke ske  

 indberetning til informationssystemet, før den besluttede disposition  

 er gennemført.
Gennemføres beslutningen ikke inden for tre  

 måneder efter, at den hidtidige benyttelse er ophørt, skal der  

 ske indberetning til informationssystemet.
 Stk. 3. Desuden indberettes ejendomme, hvor hele ejendommen  

 eller en del heraf, er ubenyttet, ved cirkulærets ikrafttræden,  

 jf. dog de i § 2 stk. 4-6 angivne grænser for indberetning af  

 lejemål.
 § 6. En ejendom, der ønskes afhændet,  

 indberettes til systemet.
 § 7. Indberetning af  

 ajourføringsoplysninger foretages til systemet på hjemmesiden  

 www.statsejendomme.dk.
 § 8. Fornyet indberetning skal foretages,  

 når oplysningerne i SE om en registreret ejendoms forhold er  

 væsentligt ændret, eller når der er truffet beslutning om,  

 at en registreret ejendom skal afhændes, udlejes eller ikke  

 længere kan anses for benyttet/ubenyttet i overensstemmelse med de  

 registrerede oplysninger.
 Stk. 2. Fornyet indberetning foretages ved indberetning af nye  

 oplysninger til systemet.
 Stk. 3. Drejer den fornyede indberetning sig om en del af en  

 registreret ejendom, må dette angives.
§ 9. Forinden en statslig myndighed køber  

 eller lejer ejendom, skal myndigheden i informationssystemet  

 undersøge, om der findes ledig ejendom, som eventuelt kan anvendes til  

 formålet.
Er dette tilfældet, foregår videre forhandlinger  

 mellem de berørte parter.
 Stk. 2. I aktstykker om køb og salg af fast ejendom,  

 skal resultatet af undersøgelsen i informationssystemet  

 anføres.
§ 10. By- og Boligministeriet er registeransvarlig  

 myndighed for SE.
Ministeriet skal i samråd med Samordningsudvalget for  

 den statslige ejendomsforvaltning løbende vurdere behovet for  

 udvikling af informationssystemet.
 § 11. By- og Boligministeriet autoriserer Slots-  

 og Ejendomsstyrelsen som systemadministrator.
 Stk. 2. Slots- og Ejendomsstyrelsen administrerer systemet,  

 varetager den daglige drift og bistår systemets brugere med vejledning  

 vedrørende dets anvendelse og betjening.
§ 12. Slots- og Ejendomsstyrelsen  

 forespørger en gang årligt med udgangspunkt i  

 informationssystemets oplysninger samtlige ministerier om status for ejede,  

 lejede og ubenyttede ejendomme.
Ministerierne skal attestere, at  

 informationssystemets oplysninger er korrekte.
Stk. 2. Slots- og Ejendomsstyrelsen undersøger  

 systemets oplysninger om ubenyttede ejendomme en gang pr. kvartal.
For  

 ubenyttede ejendomme, der i mere end seks måneder i  

 informationssystemet har stået anført som ubenyttet,  

 forespørger Slots- og Ejendomsstyrelsen den statslige myndighed, som  

 står anført som ejer eller lejer, om ejendommen stadig er  

 ubenyttet.
§ 13. En statslig myndighed, som bliver  

 bruger af systemet, skal fastsætte nærmere interne bestemmelser  

 om sikkerhedsforanstaltninger hos myndigheden til uddybning af de regler, der  

 er fastsat i dette cirkulære.
Bestemmelserne skal navnlig omfatte  

 organisatoriske forhold og fysisk sikring, herunder sikkerhedsorganisation,  

 administration af adgangskontrolordninger og autorisationsordninger samt  

 kontrol med autorisationer.
Der skal endvidere fastsættes instrukser,  

 som fastlægger ansvaret for og beskriver behandling og destruktion af  

 ind- og uddatamateriale samt anvendelse af edb-udstyr.
Desuden skal der  

 fastsættes retningslinier for myndighedens tilsyn med overholdelsen af  

 de sikkerhedsforanstaltninger, der er fastsat for myndigheden.
 Stk. 2. De interne bestemmelser skal gennemgås mindst en  

 gang hvert år med henblik på at sikre, at de er  

 fyldestgørende og afspejler de faktiske forhold hos myndigheden.
§ 14. Den statslige myndighed skal give den  

 fornødne instruktion til de brugere af SE, som behandler  

 personoplysninger.
Brugerne skal herunder gøres bekendt med de regler,  

 der er fastsat i medfør af § 13.
 § 15. På steder, hvor der foretages  

 behandling af personoplysninger, skal der træffes forholdsregler med  

 henblik på at forhindre uvedkommendes adgang til oplysningerne.
§ 16. Hvert ministerium autoriserer en  

 SE-ansvarlig, som dækker hele ministeriets ressort.
Den SE-ansvarlige  

 skal autoriseres af en embedsmand, der er den SE-ansvarlige overordnet.
Den  

 SE-ansvarlige er ansvarlig for ministeriets organisering i brug af SE.
 Stk. 2. Ønsker den SE-ansvarlige at blive oprettet som  

 bruger af SE tildeler Slots- og Ejendomsstyrelsen den SE-ansvarlige et  

 fortroligt brugernavn og kodeord.
 Stk. 3. Den SE-ansvarlige har adgang til at indberette og  

 ajourføre oplysninger vedrørende ministeriets egen  

 ejendomsmasse.
Stk. 4. Den SE-ansvarlige har adgang til at rette  

 forespørgsel vedrørende ministeriets egen ejendomsmasse, samt  

 alle ejendomme i systemet, som ønskes udlejet eller solgt.
Oplysninger  

 kan endvidere rekvireres efter aftale med Slots- og Ejendomsstyrelsen.
§ 17. Den SE-ansvarlige autoriserer  

 delegeringsberettigede brugere.
Den SE-ansvarlige fører en liste over  

 de medarbejdere, som er autoriseret som delegeringsberettigede brugere.
 Stk. 2. Slots- og Ejendomsstyrelsen tildeler de  

 delegeringsberettigede brugere et fortroligt brugernavn og kodeord.
 Stk. 3. Den delegeringsberettigede bruger har adgang til at  

 indberette, ajourføre og rette forespørgsler til systemet.
Stk. 4. Adgangen til at indberette, ajourføre og rette  

 forespørgsler, jf. stk. 3, omfatter ejendomme, som den  

 delegeringsberettigede brugers administrative enhed ejer og administrerer  

 samt ejendomme, som myndigheder underordnet den delegeringsberettigede  

 brugers administrative enhed ejer og administrerer.
Adgangen til at rette  

 forespørgsel, omfatter tillige alle ejendomme i systemet, som  

 ønskes udlejet eller solgt.
Oplysninger kan endvidere rekvireres efter  

 aftale med Slots- og Ejendomsstyrelsen.
§ 18. Den delegeringsberettigede bruger  

 autoriserer almindelige brugere.
Den delegeringsberettigede bruger eller  

 Slots- og Ejendomsstyrelsen tildeler almindelige brugere fortrolige  

 brugernavne og kodeord.
Den delegeringsberettigede bruger fører en  

 liste over de medarbejdere, som er autoriseret som brugere.
By- og  

 Boligministeriet skal efter anmodning orienteres om gældende  

 autorisationer.
 Stk. 2. Den almindelige bruger har adgang til at indberette,  

 ajourføre og rette forespørgsler til systemet.
Stk. 3. Adgangen til at indberette, ajourføre og rette  

 forespørgsler, jf. stk. 2, omfatter ejendomme, som den  

 almindelige brugers administrative enhed ejer og administrerer samt  

 ejendomme, som myndigheder underordnet den almindelige brugers administrative  

 enhed ejer og administrerer.
Adgangen til at rette forespørgsel,  

 omfatter tillige alle ejendomme i systemet, som ønskes udlejet eller  

 solgt.
Oplysninger kan endvidere rekvireres efter aftale med Slots- og  

 Ejendomsstyrelsen.
 § 19. Ved indberetning af lejemål og  

 fremlejemål til systemet må brugeren af SE ikke indberette navne  

 på fysiske personer, f.eks. navnet på den fysiske lejer af en  

 tjenestebolig.
 § 20. By- og Boligministeriet kan udtrække  

 oplysninger fra systemet med henblik på besvarelse af  

 spørgsmål fra Folketinget og Rigsrevisionen.
 § 21. Rigsrevisionen har adgang til at rette  

 forespørgsel til systemet.
 Stk. 2. Adgangen til at rette forespørgsel omfatter  

 alle ejendomme i systemet.
§ 22. Brugernavn og kodeord skal anvendes ved  

 ethvert operatørskift.
Når edb-anlægget forlades, skal  

 SE-skærmbilledet lukkes i browseren, således at fornyet opkald  

 vil kræve indtastning af brugernavn og kodeord.
 § 23. Udskrifter, der indeholder oplysninger, som  

 kan henføres til bestemte personer, må kun anvendes og opbevares  

 hos den statslige myndighed efter reglerne i stk. 2, 3 og 4, medmindre  

 udskriften indgår i en konkret sag hos myndigheden.
 Stk. 2. Udskrifter fra SE må kun anvendes af de af  

 myndighedens medarbejdere, der er beskæftiget med ejendomsforvaltning.  

 Medarbejdere i andre dele af forvaltningen hos myndigheden kan dog få  

 adgang til udskrifter, såfremt oplysningerne er af væsentlig  

 betydning for vedkommende forvaltnings virksomhed eller har væsentlig  

 betydning for en afgørelse, som denne del af forvaltningen skal  

 træffe.
 Stk. 3. Udskrifter, der indeholder oplysninger, som kan  

 henføres til bestemte personer, skal opbevares sikret mod  

 uvedkommendes adgang.
 Stk. 4. Udskrifter må kun opbevares i fem år,  

 hvorefter de skal tilintetgøres.
 § 24. Dette cirkulære træder i kraft  

 den 17. maj 1999.
 Stk. 2. Følgende cirkulærer  

 ophæves:
1)	Bygge- og Boligstyrelsens cirkulære nr. 29 af 27. februar 1990  

 om det centrale register over statens ubenyttede ejendomme og 2)	Boligministeriets cirkulære nr. 6 af 16. januar 1991 om  

 ajourføring af oplysninger registreret i Informations- og  

 Forvaltningssystemet for den statslige ejendomsforvaltning.
 Stk. 3. Bestemmelserne i dette cirkulære vedrører  

 ikke ejendomme og lejemål på Færøerne, i  

 Grønland og i udlandet.
