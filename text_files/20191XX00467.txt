Skriftlig fremsættelse (5. februar 2020) Uddannelses- og forskningsministeren (Ane Halsboe-Jørgensen):
 Herved tillader jeg mig for Folketinget at fremsætte:
Lov om ændring af SU-loven, lov om statens voksenuddannelsesstøtte, lov om befordringsrabat til studerende ved videregående uddannelser og lov om befordringsrabat til uddannelsessøgende i ungdomsuddannelser m.v. (SU til adgangskurser på institutioner for erhvervsrettet uddannelse, indfrielse af tidligere studielån ved optagelse af nyt studielån, udlandsstipendium til ikke-trindelte uddannelser på kandidatniveau, hjemmel til at fastsætte regler om fælles dataansvar m.v.) (Lovforslag nr.
L 107) Lovforslaget har bl.a. til formål at følge op på aftalen om erhvervsuddannelserne fra november 2018 Fra folkeskole til faglært  Erhvervsuddannelser til fremtiden, der blev indgået mellem den daværende regering (Venstre, Liberal Alliance og Det Konservative Folkeparti), Socialdemokratiet, Dansk Folkeparti, Radikale Venstre og Socialistisk Folkeparti.
Det følger bl.a. af aftalen, at institutioner for erhvervsrettet uddannelse skal have mulighed for at udbyde adgangskurser i fagene dansk, dansk som andetsprog og matematik.
Med dette lovforslag gives der adgang til SU til de adgangskurser, der udbydes som heltidsundervisning.
Med lovforslaget fastsættes der endvidere regler om, at SU-låntagere til enhver tid alene har ét SU-lån under ordinær opkrævning.
Det betyder, at SU-lån fra en tidligere uddannelsesperiode automatisk indfries, når den uddannelsessøgende optager et nyt SU-lån i en senere uddannelsesperiode.
Ved indfrielsen af det tidligere SU-lån optages der samtidig et nyt SU-lån med den indfriede restgæld og det nye SU-lån.
Det foreslås endvidere, at tilbagebetalingen af SU-lån sættes i bero under uddannelsesperioder.
Det har også hidtil været praksis i administrationen af SU-lån, at lån, der stammer fra forskellige uddannelsesperioder, behandles som ét samlet lån, og at tilbagebetaling af SU-lån sættes i bero under uddannelsesperioder, men denne praksis har ikke haft den nødvendige hjemmel i loven.
Det foreslås endvidere, at der fremover ikke bliver lagt et tillæg på 7 pct. til tilbagebetalingskrav, medmindre kravet skyldes, at den uddannelsessøgende har tjent for meget ved siden af sin SU.
Herudover foreslås det, at den uddannelsessøgende fremover får de brugte klip ført tilbage til klippekortet i forbindelse med tilbagebetalingskrav, så den uddannelsessøgende kan anvende disse på et senere tidspunkt, medmindre tilbagebetalingskravet skyldes, at den uddannelsessøgende har tjent for meget ved siden af sin SU.
 Endelig indeholder lovforslaget ændringer af primært præciserende og administrativ karakter vedrørende udlandsstipendieordningen, SU til supplerende overbygningsforløb på børne- og undervisningsministerens område samt fælles dataansvar.
 Lovforslaget forventes samlet set ikke at medføre væsentlige økonomiske og administrative konsekvenser for det offentlige.
 Det foreslås, at lovforslaget træder i kraft den 1. april 2020, dog således at lovforslagets ændringer vedrørende SU til adgangskurser på institutioner for erhvervsrettet uddannelse træder i kraft den 1. juli 2020.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
