 I medfør af § 14 i lov nr. 150 af 13. april 1983 om udenrigstjenesten  

 fastsættes følgende regler for erlæggelse af gebyrer for tjenestehandlinger i  

 udenrigstjenesten:
 § 1.  For pas udstedt på danske repræsentationer i  

 udlandet erlægges gebyr i overensstemmelse med reglerne i justitsministeriets  

 bekendtgørelse nr. 114 af 30. marts 1963 om pas m.v. med senere ændringer.
 Stk. 2.  For kørekort erlægges de i justitsministeriets  

 bekendtgørelse nr. 187 af 4. april 1986 om ændring af bekendtgørelse om  

 kørekort fastsatte gebyrer.
 § 2.  For visering af visumpligtige udlændinges pas,  

 foretaget på danske repræsentationer i udlandet, erlægges et gebyr på 150 kr.
 Stk. 2.  For udstedelse af visum til gennemrejse af  

 Danmark (transitvisum) erlægges et gebyr på 75 kr.
 Stk. 3.  Det påhviler visumansøgeren at godtgøre  

 udenrigstjenestens faktiske telekommunikationsudgifter i forbindelse med  

 behandlingen af visumansøgningen.
Stk. 4.  Det i stk. 1 og 2 fastsatte gebyr opkræves ikke  

 af statsborgere fra lande, med hvilke Danmark har indgået en særlig aftale om  

 fritagelse for viseringsgebyr.
Viseringsgebyrpligten kan endvidere ophæves  

 over for statsborgere fra lande, der ikke opkræver viseringsgebyr af danske  

 statsborgere, selv om der ikke er indgået en særlig aftale herom.
 § 3.  For legaliseringer erlægges et gebyr på 50 kr.  

 Det samme gælder for verifikationspåtegninger på kopier.
 § 4.  For indhentning af oplysninger fra databaser,  

 banker eller oplysningsbureauer samt for fremskaffelse af håndbøger,  

 statistisk materiale, markedsundersøgelser, licitationsdokumenter, brochurer,  

 vareprøver, bindende toldoplysninger o.lign. erlægges et gebyr på 100 kr.  

 Endvidere skal rekvirenten godtgøre udenrigstjenestens udlæg i forbindelse  

 med sagsbehandlingen.
 § 5.  For indløsning af personlige checks erlægges et  

 gebyr på 100 kr.
 § 6.  For udfærdigelse af attester, erklæringer og  

 ansøgninger på fremmede sprog erlægges et gebyr på 150 kr. pr. påbegyndt  

 side.
 § 7.  For bistand, som medfører telekommunikation,  

 erlægges et gebyr på 200 kr.
 Stk. 2.  I det omfang udenrigstjenestens faktiske  

 telekommunikationsudgifter måtte overstige det i stk. 1 fastsatte gebyr,  

 opkræves tillige det beløb, hvormed telekommunikationsudgifterne overstiger  

 gebyrbeløbet.
 § 8.  For udenrigstjenestens bistand til inddrivelse  

 af en fordring i udlandet erlægges et gebyr på 300 kr.
 Stk. 2.  For udenrigstjenestens bistand i sager om arv  

 og skifte, konkurs, adoption, underholdsbidrag, retshjælp og anden  

 retsbistand erlægges et gebyr på 300 kr.
 Stk. 3.  Foruden det i stk. 1 og 2 omhandlede gebyr skal  

 rekvirenten godtgøre udenrigstjenestens udlæg i sagen, f.eks. til  

 advokatbistand.
 § 9.  For udenrigstjenestens varetagelse af danske  

 arvingers interesser under skifte i udlandet erlægges følgende vederlag i  

 tillæg til det i § 8, stk. 2 fastsatte gebyr:
 For provenuer af en nettoværdi mellem 5.000 kr. og 20.000 kr. erlægges  

 1.000 kr.
 For provenuer af en nettoværdi over 20.000 kr. erlægges 5 pct. af  

 nettoværdien, dog højst 20.000 kr.
 § 10.  For bistand, der ydes på vegne af et  

 forsikringsselskab eller den offentlige sygesikring, opkræves hos  

 forsikringsselskabet eller sygesikringen et gebyr på 600 kr.
 Gebyret bortfalder i tilfælde, hvor bistanden alene består i at formidle  

 kontakt til forsikringsselskabet, sygesikringen eller den, der handler på  

 forsikringsselskabets eller sygesikringens vegne.
 Stk. 2.  Foruden det i stk. 1 fastsatte gebyr opkræves  

 hos forsikringsselskabet eller sygesikringen alle udlæg i sagen.
§ 11.  For konsulentbistand i eksportfremmesager  

 opkræves 250 kr. pr. konsulentarbejdstime.
Der ydes dog ikke betaling for de  

 første fire timers konsulentbistand.
 Stk. 2.  Foruden det i stk. 1 fastsatte gebyr opkræves  

 hos rekvirenten alle udlæg i sagen.
 § 12.  I tilfælde, hvor en gebyrpligtig ydelse  

 rekvireres udført af en repræsentation uden for dennes kontortid, forhøjes  

 gebyret med 50 pct.
 § 13.  Gebyrer, der afregnes i udenlandsk mønt, kan  

 afrundes til hele eller med 10 delelige beløb.
 § 14.  Gebyrer kan kræves erlagt forud for udførelsen  

 af den gebyrpligtige ydelse.
 Stk. 2.  Krav på gebyr efter denne bekendtgørelse er  

 tillagt udpantningsret, jfr. § 1, stk. 1, nr. 4, i lovbekendtgørelse nr. 774  

 af 18. november 1986 om udpantning og om udlæg uden grundlag af dom eller  

 forlig.
 § 15.  Bekendtgørelsen træder i kraft den 1. januar  

 1987.
 Stk. 2.  Samtidig ophæves udenrigsministeriets  

 bekendtgørelser nr. 516 af 13. oktober 1983 og nr. 594 af 26. februar 1985.
