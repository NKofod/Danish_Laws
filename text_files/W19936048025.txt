Mønster for en transportkasse (brevbakke) fandtes at adskille sig  

 væsentligt fra en indsigers tidligere registrerede mønster forestillende en  

 transportkasse År 1993, den 24. juni afsagde Patentankenævnet (Grønning-Nielsen, Hans Chr.
Thomsen, Gulmann) følgende  KENDELSE i sagen j.nr.
M 2/91: Klage fra PersTorp AB, Sverige, v/Patentbureau  

 Hofman-Bang & Boutard A/S over Patentdirektoratets afgørelse af 29.  

 januar 1991 af mønster- ansøgning nr.
MA 0483 1988 fra Post- &  

 Telegrafvæsenet, København, v/Internationalt Patent-Bureau.
 Den 14. april 1988 indleverede Post- & Telegrafvæsenet, København, en  

 ansøgning om registrering af et mønster for en transportkasse (brevbakke).  

 Ansøgningen blev den 1. december 1989 bekendtgjort i Dansk Mønstertidende.
Ved skrivelse af 30. januar 1990 nedlagte klageren i medfør af  

 mønsterlovens § 30 indsigelse mod registrering af det ansøgte mønster.
I  

 skrivelsen anførtes:
»Til støtte for indsigelsen gøres det gældende, at det ansøgte  

 mønster MA 0483 1988 forestillende en transportkasse ikke adskiller sig  

 væsentligt fra det for vor klient under MR 0539 1980 registrerede mønster  

 forestillende en transportbeholder.
Vi skal derfor påstå ansøgningen afslået  

 i medfør af bestemmelsen i § 4, stk. 2d, jf. § 2 i mønsterloven.
 Til støtte vor vort synspunkt om manglende adskillelsesevne kan vi anføre,  

 at både det ansøgte mønster og vor klients mønsterregistrering er tænkt  

 anvendt til samme formål, nemlig til brug i forbindelse med transport af  

 breve og pakker på dertil indrettede transportbånd i sorteringshaller, fx hos  

 Post- & Telegrafvæsenet.
 Begge mønstrene har efter vor opfattelse nøjagtig samme dimensioner både i  

 bredde, højde og længde, og begge mønstrene består således af en rektangulær  

 plastikkasse som, når mønstrene betragtes fra den lange side, forekommer  

 nøjagtig identiske.
Betragter man mønstrene set lige fra de korte sider, viser det sig også  

 her, at mønstrene også er i besiddelse af så fælles lighedspunkter, at  

 forskelskravet næppe er opfyldt.
De korte sider er ikke helt identiske, idet  

 den ene side på begge mønstrene er forsynet med to »flade søjler«  

 som formentlig tjener til stabilisering af begge mønstrene.
Betragter man  

 mønstrene set lige fra den modsatte side viser det sig, at begge mønstre er  

 forsynet med to ligeledes »flade søjler« blot begge anbragt i  

 forlængelse af de lange sider på mønstrene, og også her tjener denne  

 konstruktion til stabilisering af mønstrene.
Det ses tydeligt såvel på de  

 afbildninger af vor klients mønsterregistrering, som ligger til grund for  

 registreringen, nemlig de afbildninger som viser mønstret henholdsvis set  

 nedefra og set skråt oppefra sammenholdt med de tegninger, som viser det  

 ansøgte mønster set lige ovenfra, lige fra bunden og lige fra en af de korte  

 sider, at ideen ved fremstillingen af det ansøgte mønster er nærmest identisk  

 med ideen ved fremstillingen af vor klients mønster.
 I øvrigt er begge mønstrene forsynet med en vulst, som danner kanten på  

 overdelen af begge mønstrene, og denne kant har ligeledes på begge mønstrene  

 nøjagtig samme dimension og er nødvendigt for begge mønstrenes stabilitet.
 Den eneste forskel, der efter vor opfattelse ses at være mellem det  

 ansøgte mønster og vor klients mønsterregistrering, er det lille mønster i  

 bunden af det ansøgte mønster, men dette er i sig selv efter vor opfattelse  

 ikke at anse for en selvstændig konstruktions indsats, som kan tilføre det  

 ansøgte mønster noget nyt i forhold til, hvad der tidligere er kendt, jf. vor  

 klients påberåbte mønsterregistrering.
 I øvrigt finder vi det også nødvendigt at anføre, at vor klient i 1988  

 forhandlede med ansøgerne herunder direkte med frembringeren af det ansøgte  

 mønster om køb af licensrettighederne til vor klients registrerede mønster.
Disse forhandlinger førte imidlertid ikke til nogen leverancer, men i 1987  

 bragte ansøgeren en slavisk efterligning af vor klients transportbeholder  

 registreret under MR 0539 1980 på markedet.
Ansøgeren trak imidlertid efter  

 henvendelse fra vor klient den omhandlede slaviske efterligning af  

 transportbeholderen tilbage, og foretog nogle småændringer i denne  

 transportbeholder, for derefter at indgive en ansøgning om  

 mønsterregistrering af nærværende mønster.
Vi er også bekendt med, at  

 ansøgeren den 15. januar 1988 forespurgte Patentdirektoratet, om disse  

 ændringer i forhold til det oprindelige plagiat, som man således implicit  

 indrømmede at have foretaget, var tilstrækkelig til, at der ikke længere  

 forelå en krænkelse af vor klients mønsterregistrering.
Patentdirektoratet  

 behandlede denne opgave som en servicesag, og vi er bekendt med en udtalelse  

 fra direktoratet den 16. februar 1988, direktoratets reference S-00072-88.  

 Det fremgår tydeligt af den af direktoratet afgivne besvarelse, at der har  

 foreligget to typer brevbakker til bedømmelse, nemlig type 1 og type 2, hvor  

 vi går ud fra, at type 1 må være den slaviske efterligning, som ansøger  

 foretog af vor klients brevbakke.
 Vi finder det i øvrigt stærkt betænkeligt, at Patentdirektoratets  

 administrationsafdeling påtager sig at fremkomme med sådanne udtalelser, og  

 vi må i øvrigt lægge til grund, at der i forbindelse med nærværende  

 krænkelsessag skal foretages en bedømmelse mellem de eksisterende  

 afbildninger, henholdsvis af det ansøgte mønster og af det registrerede  

 mønster, idet der ikke i nogen af tilfældene er indleveret model.
 Vi skal således efter det oven for anførte fastholde, at der efter vor  

 opfattelse foreligger en krænkelse af vor klients mønsterregistrering,  

 hvorfor vi fortsat påstår det ansøgte mønster afslået i medfør af  

 bestemmelsen i mønsterlovens § 4, stk. 2d, jf. § 2 under hensyn til, at der  

 ikke er foretaget nogen selvstændig konstruktionsindsats i forbindelse med  

 det ansøgte mønster, og at mønstret således ikke adskiller sig væsentligt  

 fra, hvad der i forvejen var kendt'.
 Ansøgeren imødegik indsigelsen i skrivelse af 3. april 1990 og anførte  

 følgende:
 »Indsigelsen er alene støtte på indsigernes egen ældre registrering  

 MR 0539 1980, som også var fremdraget som nyhedsskadelig med direktoratets  

 skrivelse af 22. marts 1989, hvilket blev udførligt imødegået af ansøgeren  

 med skrivelse af 26. maj 1989.
 I og med, at ansøgningen efterfølgende er bekendtgjort, må vi tage dette  

 som udtryk for, at direktoratet - vel med støtte i de af ansøgeren fremhævede  

 forskelle - har anset, at der forelå et sådant væsentligt forskelligt  

 helhedsudseende i forhold til den ældre registrering, at bestemmelsen i  

 mønsterlovens § 2 må anses for opfyldt, hvilket da også fortsat er ansøgerens  

 standpunkt.
 For god ordens skyld skal igen fremhæves, at de tilbagetrukne håndtag, den  

 karakteristiske bundprofilering og den helt forskellige udførelse og  

 placering af endefladernes stopindretninger til sammen giver det foreliggende  

 mønster et så klart forskelligt udseende fra den ældre registrering, at der  

 for os at se ikke kan rejses berettiget tvivl om mønstrets registrerbarhed.
 De uundgåelige lighedspunkter med den ældre registreing skyldes alene det,  

 også af indsigeren påpegede, fælles anvendelsesformål og det skal i den  

 forbindelse påpeges, at både det foreliggende mønster og indsigerens ældre  

 mønster har et fælles forbillede i kasser af den art, som bl.a. er kendt fra  

 mønsterregistrering nr. 310-1979, hvoraf kopi vedlægges.
 Vi mener ikke, at der er større lighed mellem det foreliggende mønster og  

 den af indsigeren påberåbte registrering end mellem hver af disse, og  

 ovennævnte ældre registrering.
 Den af indsigeren påpegede lighed med hensyn til dimensioner er ganske  

 forkert, men er i øvrigt ikke væsentligt relevant fordi dimensionsforholdet  

 er rent funktionsbestemt.
Den påståede nøjagtige identitet, når mønstrene betragtes fra den ene  

 langside, må bestrides.
Afbildningerne af det foreligende mønster viser  

 tydeligt, at stopindretningerne kun når halvvejs ned til kassens bund,  

 hvilket også er synligt fra langsiden.
 Set fra de korte sider er forskellen på de to mønstre mere fremtrædende  

 end lighedspunkterne.
Indsigernes bemærkninger i relation til de såkaldte »flade  

 søjler« på de korte sider er noget misvisende, idet disse elementer har  

 et andet funktionsbestemt formål end den af indsigeren nævnte stabilisering,  

 nemlig den for begge mønstrene helt afgørende funktion, at hvis man ved  

 stabling af to kasser vender den øverste kasse den ene vej vil den nå et  

 stykke ned i den underste kasse, medens den ved omvendt orientering vil  

 hvilke oven på den underste kasse.
Dette er et velkendt idemæssigt princip  

 for stablekasser af den foreliggende art.
 Det må endelig på det bestemteste bestrides, at den for mønstret  

 karakteristiske bundprofilering, som også har funktionsmæssig betydning, ikke  

 skulle være resultatet af en selvstændig konstruktionsindsats.
 Indsigeren bemærkninger om de forhandlinger, der har fundet sted mellem  

 parterne, er uden relevans for den foreliggende sag, hvor direktoratet alene  

 skal bedømme, om mønsterlovens objektive forskelskrav er opfyldt.
 Vi er dog for så vidt ikke principielt uenige i indsigernes betragtninger  

 side 4, øverste hele afsnit vedrørende direktoratets forhåndsbedømmelse, men  

 også her er der efter vor mening tale om en betragtning af mere subjektivt  

 indhold, som ikke bør tillægges betydning ved bedømmelse af sagens substans'.
 Klageren udtalte hertil i skrivelse af 18. juni 1990 følgende:
 »Vi kan ikke være enige med ansøgerne i, at det forhold at  

 Patentdirektoratet har bekendtgjort ansøgernes mønsteransøgning, uanset den  

 for indsigerne under MR 0539 1980 foretagne mønsterregistrering - d.v.s.  

 efter ansøgernes argumentation - er ensbetydende med, at det ansøgte mønster  

 og indsigernes mønster adskiller sig tilstrækkeligt fra hinanden.
 En sådan afgørelse kan kun tages som udtryk for, at Patentdirektoratet har  

 revurderet sagen, og at sagsbehandleren har fundet at den mindste tvivl om  

 tilstrækkelig adskillelsesevne skulle komme ansøger tilgode, hvorfor man har  

 truffet beslutning om at bekendtgøre ansøgningen og herefter afvente en  

 eventuelt indsigelse fra indehaveren af den oprindeligt modholdte  

 mønsterregistrering.
Vi finder således ikke, at direktoratets afgørelse om at lade  

 mønsteransøgningen bekendtgøre, uanset indsigernes registrering, kan danne  

 præcedens for en senere afgørelse i sagen, idet der jo som bekendt i  

 forbindelse med indsigelsessager anlægges en væsentligt grundigere og mere  

 tilbundsgående analyse af, hvorvidt der foreligger tilstrækkelig  

 adskillelsesevne mellem mønstrene.
Det er jo blandt andet også derfor  

 Indsigelsesinstituttet forefindes i den danske mønsterlov, idet det er  

 væsentligt for såvel ansøgere som indsigere at kunne få prøvet  

 sagsbehandlernes afgørelser ved en højere instans.
 For så vidt angår adskillelsesevnen mellem det ansøgte mønster og det for  

 vor klient registrerede mønster undrer det os, at ansøgerne til støtte for  

 adskillelsesevnen påberåber sig det under MR 0310 1979 registrerede mønster  

 af en kasse registret for Allibert Exploitation Societe Anonyme, Frankrig.  

 Dette mønster adskiller sig efter vor opfattelse væsentligt fra både det  

 ansøgte og det registrerede mønster, idet udformningen af den pågældende  

 kasse er vidt forskellige fra både det ansøgte og det registrerede mønster.  

 Dette fremgår jo i øvrigt også af, at denne mønsterregistrering MR 0310 1979  

 ikke er blevet anset til hinder hverken for registreringen af vor klients  

 mønster eller for registreringen af det ansøgte mønster, mens indsigernes  

 registrerede mønster dog i første omgang er blevet anset til hinder for  

 registreringen af det ansøgte mønster.
Ganske vist har både det ansøgte mønster og indsigernes mønster en  

 funktionsbestemt karakter, idet begge er tænkt anvendt som transportkasser  

 til transportering af genstande på et transportbånd.
Denne  

 funktionsbestemmelse er selvfølgelig bestemt af transportbåndets bredde, men  

 derudover behøver der ikke at være en bestemt form til denne funktion.
 Problemstillingen er ganske anderledes, hvis det fx drejer sig om en bold,  

 en fjerbold, et dæk til automobiler eller en kasse til ølflasker, idet alle  

 disse fire forskellige former for varearter har en helt bestemt form, der er  

 bestemt af genstandens funktion, mens det for en transportkasse af nærværende  

 art ikke er nødvendigt, at formen i dette tilfælde er bundet til en bestemt  

 funktion.
 Vi finder det heller ikke godtgjort, at det er et velkendt idemæssigt  

 princip for stabelkasser af den pågældende art, at disse skal have en bestemt  

 udformning, idet mange former for kasser er bestemt til at stables og at  

 denne stabelfunktion teknisk set kan udformes på en række forskellige måder,  

 uden at man derved krænker tidligere rettigheder til mønsterregistreringer af  

 en bestemt konkret udformning.
 Vi finder derfor fortsat, at der foreligger en krænkelse af vor klients  

 mønsterregistrering og skal derfor under hensyn til det i vor  

 indsigelsesskrivelse af 30. januar 1990 anførte fastholde den nedlagte  

 indsigelse og begære ansøgningen afslået i medfør af bestemmelsen i  

 mønsterlovens § 4, stk. 2d, jf. § 2 under hensyn til at det ansøgte mønster  

 ikke adskiller sig væsentligt fra det for vor klient under MR 0539 1980  

 registrerede mønster«.
 I skrivelse af 8. august 1990 anførte ansøger følgende:
 »For os at se, tilfører indsigerens argumentation i replikken ikke  

 sagen noget som helst væsentligt nyt, og de anførte anbringender forekommer i  

 vid udstrækning uden nogen form for saglig relevans i forhold til spørgsmålet  

 om, hvorvidt det foreliggende mønster udviser en sådan væsentlig forskel i  

 forhold til den af indsigerne modholdte registrering nr. 0539 1980, at  

 nyheds- og forskelskravet i mønsterlovens § 2 må anses for opfyldt.
 Det er fortsat ansøgerens opfattelse, at en sådan væsentlig forskel er  

 påvist.
 Vi må dog forstå indsigerens replik således, at man ikke er uenig i, at  

 der mellem det foreliggende mønster og den nævnte ældre registrering  

 foreligger de forskelle, som er fremhævet i vor skrivelse af 3. april 1990,  

 se navnlig side 1, linie 4 f.n. - side 2, linie 2, samt side 2, linie 12 -  

 side 3, linie 4.
Det tilkommer vel næppe os at tage stilling til den mulige rigtighed af  

 indsigernes opfattelse med hensyn til den større eller mindre grundighed, som  

 direktoratets sagsbehandler måtte udvise ved vurdering af nyheds- og  

 forskelskravet henholdsvis under behandlingen af en mønsteransøgning før  

 bekendtgørelse og under behandlingen af en indsigelsessag.
Vi må dog tro, at  

 når direktoratet efter først at have gjort gældende, i skrivelse af 22. marts  

 1989, at det foreliggende mønster ikke skønnes at adskille sig væsentligt fra  

 det under nr. 0539 1980 registrerede mønster, efter ansøgeren besvarelse  

 kommer til det resultat, at nyheds- og forskelskravet må anses for opfyldt,  

 har der til grund herfor ligget en vurdering udført med samme grundighed og  

 tilbundsgående analyse, som den der anlægges under behandlingen af en  

 indsigelsessag.
I øvrigt er det efter vor mening urigtigt, at formålet med  

 indsigelsesinstituttet i den danske mønsterlov specielt skulle være, at  

 tilvejebringe adgang til omprøvning af sagsbehandlernes afgørelser.
For det  

 første må det stå klart, at indsigelsessager ikke behandles ved en højere  

 instans, før end en afgørelse eventuelt indbringes for Patentankenævnet.  

 Formålet med indsigelsesinstituttet i mønsterloven såvel som i patentloven,  

 er at tilvejebringe mulighed for, at relevant nyhedsskadeligt materiale som  

 ikke er kommet frem under direktoratets nyhedsundersøgelse, fx fordi  

 direktoratet ikke har adgang til sådant materiale, kan tages i betragtning  

 inden en ansøgnings endelige godkendelse.
For os at se er indsigerens  

 opfattelse på dette punkt urigtig.
Indsigeren synes dernæst at have misforstået henvisningen i vor ovennævnte  

 skrivelse til den tidligere kendte mønsterregistrering nr. 310-1979. Det er  

 ikke i forbindelse med omtalen af denne ældre registrering fra vor side gjort  

 gældende, at den skulle være nyhedsmæsigt foregribende, hverken for det af  

 indsigeren modholdte mønster eller for mønsteret i den foreliggende  

 ansøgning.
Derimod er det efter vor mening ganske ubestrideligt at begge  

 mønstre har et fælles forbillede i stablekasser af den art, som er vist i den  

 omhandlede mønsterregistrering.
Fremdeles kan vi ikke være ganske enige i indsigernes opfattelse af den  

 betydning, det praktiske anvendelsesformål har for de foreliggende mønstre.  

 For det første er det ikke rigtigt, når indsigerne prøver at give indtryk af,  

 at funktionsbestemmelsen udelukkende skulle være bestemt af bredden af et  

 transportbånd.
Form og dimensioner af stablekasser af den foreliggende art er  

 i mindst lige så høj grad bestemt af de genstande, der skal anbringes i  

 kasserne, hvilket for det foreliggende mønsters vedkommende navnlig vil sige  

 store brevformater.
 Indsigernes sammenligning med andre produkteksempler såsom bolde,  

 fjerbolde, automobildæk og ølkasser savner for os at se enhver form for  

 relevans og er i øvrigt urigtig, idet enhver med blot noget kendskab til  

 sådanne produkter vil vide, at de hver for sig kan forekomme i mange  

 forskellige udformninger, hvilket bl.a for automobildæks vedkommende klart  

 fremgår af det danske mønsterregister.
 I vor førnævnte skrivelse har det ikke været gjort gældende, at det  

 velkendte idemæssige princip for stabelkasser af den foreliggende art skulle  

 give sig udslag i at disse skal have en bestemt udformning, men dette ændrer  

 selvsagt ikke ved, at den funktion for sådanne kasser, som er beskrevet i  

 nederste afsnit, side 2, i vor førnævnte skrivelse sætter grænser for, hvor  

 meget udformningen kan varieres, og det er netop denne funktion der er fælles  

 for de kasser, som er omfattet af dels den ældre Allibert-registrering nr.  

 310-1979, indsigernes registrering nr. 0539/1980 og den foreliggende  

 ansøgning.
 Det gøres hermed fortsat gældende, at indsigelsen bør afvises og den  

 foreliggende ansøgnings behandling fremmes til registrering af  

 mønstret«.
 Patentdirektoratet traf afgørelse i sagen den 29. januar 1991 og afviste  

 indsigelsen med følgende begrundelse:
 »Grundformen er for begge mønstres vedkommende en rektangulær kasse,  

 og det ansøgte mønster har i øvrigt mange lighedspunkter med mønstret MR 0539  

 1980. I det ansøgte mønster er imidlertid håndtagene tilbagetrukket i forhold  

 til de korte sider af kassen, stopindretningerne på endefladerne har en anden  

 placering og udformning, og bunden af kassen er forsynet med en speciel  

 profilering.
 Ansøgerne har endvidere ved fremdragelsen af det under MR 0310 1979  

 registrerede mønster påvist, at kasser med tilsvarende opbygning som det  

 under 0539 1980 registrerede mønster har været kendt, før end dette mønster  

 blev ansøgt.
 Trods betydelige lighedspunkter mellem det ansøgte mønster og det under  

 0539 1980 registrerede mønster, herunder lighedspunkter, der ikke er direkte  

 funktionsbetingede, må der gives ansøgerne medhold i, at det ansøgte mønster  

 må anses for at adskille sig væsentlig fra nævnte mønster«.
Denne afgørelse har klageren ved skrivelse af 27. marts 1991 indbragt for  

 Patentankenævnet.
I klagebegrundelsen af 9. juli 1991 har klageren anført  

 følgende anbringender:
»Da det efter vor opfattelse er vanskeligt på grundlag af  

 perspektiviske fotografier af det registrerede mønster og ikke-perspektiviske  

 stregtegninger af det ansøgte mønster (hvor man ikke kan se det ansøgte  

 mønster fra den ene side og fra den ene ende) finder vi det nødvendigt, at  

 hensyn til den korrekte afgørelse af sagen, at fremvise model af mønstrene.  

 Vi er i besiddelse af to modeller af det registrerede mønster.
Den ene model  

 vil kunne overlades ansøger og den anden vil blive forevist ved den mundtlige  

 forhandling i Patentankenævnet.
Vi opfordrer samtidigt ansøger til at udlåne  

 en model af det ansøgte mønster, eller i hvert fald at medbringe en model til  

 den mundtlige forhandling.
Først da kan der efter vor opfattelse tages en  

 saglig stilling til spørgsmålet om, hvorvidt mønstrene adskiller sig  

 tilstrækkeligt fra hinanden.
 Vi vil derfor ikke i dette indlæg fremkomme med yderligere argumenter  

 vedrørende lighedspunkter, idet disse må anses for at være udtømt i vore  

 tidligere skrivelser, blot gøre opmærksom på, at vi fastholder vore  

 synspunkter vedrørende manglende adskillelsesevne mellem det ansøgte mønster  

 og den af os påberåbte mønsterregistrering.
 Til støtte for dette synspunkt tillader vi os at henvise til en række  

 tidligere afgørelser, truffet af Patentankenævnet i mønstersager.
Kendelse af 19.9.1984, j.nr.
M 4/81 2 ansøgninger om registreringer af møbelhjul blev afslået med den  

 begrundelse, at mønstrene, selv om disse med hensyn til visse enkeltheder  

 adskilte sig fra det modholdte (2 mønsterregistreringer for Kevi A/S samt  

 kendthed) ikke fandtes, efter et helhedsindtryk, at adskille sig så  

 væsentligt fra de kendte møbelhjul, at der var grundlag for at imødekomme  

 ansøgningerne.
 I denne sag havde Patentdirektoratet afvist indsigelsen fra Kevi A/S med  

 den begrundelse, at der forelå forskellige udformninger af studsen til  

 drejeakslen og af hjulene, der på de ansøgte mønstre navnlig var  

 karakteriseret ved de konkave flader.
Kendelse af 22.9.1989, j.nr.
M 4/87 Ankenævnet stadfæstede Patentdirektoratets afgørelse, hvorefter 3  

 løbenumre i en mønsteransøgning fra Kawada Co. ltd. af byggelegeklodser ikke  

 fandtes at adskille sig væsentligt fra de af LEGO A/S tidligere kendte  

 konstruktionsbyggeelementer.
Kendelse af 9.1.1990, j.nr.
M 4/88 Ankenævnet stadfæstede Patentdirektoratets afgørelse, hvorefter et mønster  

 til et gasflaske armatur fra Kosan Teknova A/S blev afslået, da mønstret ikke  

 kunne anses at adskille sig væsentligt fra et tidligere kendt mønster,  

 markedsført af Kosan A/S.
 Ansøger havde i forbindelse med Patentdirektoratets afslagsskrivelse  

 påberåbt sig markante udseendemæssige forskelle.
 Vi har nøje studeret de tre ovennævnte kendelser, og fremskaffet de  

 tilgrundliggende afbildninger af såvel de ansøgte mønstre som af  

 modholdsmateriale.
 Der er for os at se ingen tvivl om, at de ovenfor citerede kendelser alle  

 taler til støtte for vor påstand i denne sag, og vi henholder os særligt til,  

 at Patentankenævnet i sine kendelser lægger vægt på:
 1. Helhedsindtrykket af mønstrene over for hinanden.
 2. Om der foreligger en given funktionel form for mønstret eller ej.
 3. Om der foreligger en selvstændig konstruktionsindsats i forhold til  

 tidligere registrerede eller kendte mønstre.
 4. Mindre detaljeforskelle tillægges ikke betydning, når helhedsindtrykket  

 er ens.
 Vi finder, at samtlige ovennævnte 4 punkter taler i vor favør i nærværende  

 sag og skal hermed anmode Patentankenævnet om at omgøre Patentdirektoratets  

 afgørelse og afslå registreringen af MA 483 1988 - en transportkasse«.
 Ansøgeren har i skrivelse af 16. september 1991 imødegået klagen og har  

 anført følgende:
 »Vi skal på ansøgerens vegne påstå den indklagede afgørelse  

 stadfæstet således, at det i ansøgningen omhandlede mønster for en  

 transportkasse registreres.
I den i klagebegrundelsen af 9. juli 1991 indeholdte sagsfremstilling er  

 fra begrundelsen i direktoratets afgørelsesskrivelse fremhævet tre punkter,  

 nemlig 1. at grundformen for begge mønstre er en rektangulær kasse, 2. at mønstrene har mange lighedspunkter, og 3. at mønstrene har betydelige lighedspunkter, herunder lighedspunkter,  

 der ikke er direkte funktionsbetingede.
 Det må heroverfor noteres, at klageren så åbenbart ikke finder anledning  

 til at nævne de helt konkrete træk ved det ansøgte mønster, hvor direktoratet  

 har fundet en afgørende forskel, således at direktoratet trods opfattelsen  

 af, at der er mange, henholdsvis betydelige lighedspunkter, herunder  

 lighedspunkter, der ikke er direkte funktionsbetingede, når det faktiske  

 resultat, at det ansøgte mønster adskiller sig væsentligt fra det under  

 indsigelsen påberåbte mønster ifølge klagerens registrering MR 0539 1980.
 De nævnte konkrete træk omfatter:
 -Håndtagenes tilbagetrukne placering i forhold til de korte sider af  

 kassen:
 -en anden placering og udformning af stopindretningerne på endefladerne:
 -en speciel profilering i bunden af kassen.
 Direktoratets fremhævelse af de nævnte konkrete træk har givet vis sin  

 baggrund i vor imødegåelse af indsigelsen i skrivelse af 3. april 1990.
 Når dette er sagt, vil vi imidlertid gerne medgive klageren, at  

 begrundelsen i direktoratets afgørelse rummer en uklarhed netop i angivelsen  

 af de i direktoratets opfattelse foreliggende lighedspunkter, der som citeret  

 af klageren betegnes dels som »mange«, dels som  

 »betydelige«, hvilket sidstnævnte yderligere er søgt kvalificeret  

 gennem udsagnet om, at nogle lighedspunkter ikke er »direkte  

 funktionsbetingede«.
 Af hensyn til sagens opklaring vil vi finde det hensigtsmæssigt, om  

 direktoratet anmodes om en nærmere redegørelse for disse udtalelser, herunder  

 specielt hvilke lighedspunkter, man anser for at være »ikke direkte  

 funktionsbetingede«, og at parterne får adgang til et nyt skriftligt  

 indlæg, efter at en sådan redegørelse foreligger.
 Under henvisning til klagerens bemærkning om, at man ikke fra  

 Patentdirektoratet har fået tilstillet vort svar på klagerens replik under  

 indsigelsessagen, vedlæggges som bilag A kopi af vor duplik af 8. august  

 1990, hvilket også tjener til komplettering af de for Ankenævnet foreliggende  

 sagsakter.
 Det er i øvrigt fortsat ansøgerens opfattelse, at lighedspunkterne mellem  

 det ansøgte mønster og det som modhold påberåbte registrerede mønster alene  

 skyldes det fælles anvendelsesformål, som fremhævet i vor imødegåelse af  

 indsigelsen i førnævnte skrivelse af 3. april 1990.
 Over for klagerens anbringender skal vi ikke erklære os uenige i, at det  

 vil være formålstjenligt, om modeller af den mønsteransøgte transportkasse og  

 den modholdte kasse fra klageren fremvises i forbindelse med den mundtlige  

 forhandling, og vi skal sørge for, at dette sker for så vidt angår den  

 mønsteransøgte kasse.
 Til brug for sagens forberedelse finder vi dog, at de som bilag B vedlagte  

 fire fotografier af en transportkasse svarende til det ansøgte mønster og den  

 model, som vil kunne fremvises ved den mundtlige forhandling, må være  

 tilstrækkeligt, idet disse fotografier viser to perspektivbilleder af det  

 ansøgte mønster, så dette kan ses fra alle sider, og to detailbilleder af  

 kassens indre.
 Der ses hermed ikke at være behov for at udlåne en kasse til klagerens  

 patentbureau allerede under forberedelsen.
 I sine anbringender gør klageren i øvrigt gældende, at man fastholder sine  

 synspunkter vedrørende manglende »adskillelsesevne«.
Vi går ud fra, at klagerens brug af det varemærkeretlige begreb  

 »adskillelsesevne« ikke skal forstås på anden måde, end at  

 påstanden går ud på manglende »væsentlig forskel« i henhold til  

 mønsterloven.
Modsætningsvis gøres gældende, at den mønsteransøgte  

 transportkasse i sin anvendte form, jf. bilag B, adskiller sig klart fra  

 klagerens kasse.
 Vi forstår i øvrigt klagerens anbringender som udtryk for enighed i, at de  

 i direktoratets afgørelsesskrivelse fremhævede konkrete forskelle mellem det  

 ansøgte og modholdte mønster, jf. ovenfor, faktisk er til stede.
 Det er ansøgerens grundlæggende synspunkt, at der i den foreliggende sag  

 må lægges betydelig vægt på den omstændighed, at både det påberåbte  

 registrerede mønster og det ansøgte mønster bygger på fælles forbilleder i  

 stablekasser af den art, som er genstand for den under indsigelsessagen  

 fremlagte ældre mønsterregistering nr. 310-1979 fra Allibert, hvortil i  

 øvrigt svarer DK fremlæggelsesskrift nr. 143792, hvora kopi vedlægges som  

 bilag C.
 Sådanne stablekasser har været kendt i patentlitteraturen i hvert fald  

 siden midten af 1960'erne, jf. funktionsbeskrivelsen spalte 1, linie 59 -  

 apalte 2, linie 12 i den som bilag D vedlagte kopi af US patentskrift nr.  

 3,379,339, der i sit indhold svarer til beskrivelsen side 2, linie 3-11 i  

 ovennævnte DK fremlæggelsesskrift.
 Det stable- og indskydningsprincip, som er karakteristisk for sådanne  

 kasser, går kort fortalt ud på, at udvendige søjler, som er udformet ved  

 hjørnerne af kassens ene endevæg, henholdsvis i afstand fra hjørnerne ved den  

 anden endevæg, ved en orientering af en kasse kan en hvilken ovenpå  

 tilsvarende indvendige afsatse ved den modstående endevæg i en underliggende  

 kasse, men ved den modsatte orientering går ned i de af søjlerne dannede  

 udsparinger ved den samme endevæg af den underliggende kasse, hvorved den  

 øverste kasse skydes i hvert fald delvis ned i den underste.
På den som bilag E vedlagte kopi af afbildningerne af det ansøgte mønster  

 er med 1 og 2 markeret de udvendige søjler ved endevæggene.
Afsatsene, hvorpå  

 de respektive søjler hviler i den stablede tilstand med fyldte kasser stående  

 oven på hinanden, er vist ved 1a og henholdsvis 2a, medens udsparingerne,  

 hvori søjlerne optages ved indskydning af en kasse i en underliggende kasse  

 (ved tømte kasser) er vist ved 1b henholdsvis 2b.
 Den omstændighed, at dette stableprincip udfører en fælles kendt  

 forudsætning for begge mønstre må føre til, at der ved bedømmelse af  

 forskelskravet lægges vægt på de ikke af selve dette stable- og  

 indskydningsprincip dikterede træk, hvorved mønstrene ligner eller er  

 forskellige fra hinanden.
 De ovennævnte træk, som direktoratet har lagt vægt på ved bedømmelse af  

 forskelskravet er ganske klart ikke direkte betingede af stableprincippet.  

 Dette gælder også den omhandlede anden placering og udformning af  

 stopindretningerne på endefladen, idet dette træk har til formål at begrænse  

 den dybde, hvortil en overliggende kasse kan indskydes i en underliggende.
 Over for de af klageren som støtte for påstanden om manglende opfyldelse  

 af forskelskravet påberåbte ankenævnskendelser skal bemærkes, at de  

 pågældende kendelser hver for sig vedrører helt konkrete bedømmelser af  

 forskelskravet i situationer, som ikke rummer lighedspunkter med den  

 foreliggende sag.
 Der kan således efter vor mening ikke af disse kendelser udledes nogen  

 brugbar lære eller et fortolkningsprincip, som støtter klagerens opfattelse.
 Vedrørende M 4/81 har Ankenævnet således ikke fundet, at anvendelsen af en  

 firkantet studs i stedet for en rund og af svagt konkave hjulflader i stedet  

 for konvekse hos den mønsteransøgte møbelrulle var tilstrækkelig til, at  

 denne kunne anses for væsentlig forskellig fra den modholdte og i øvrigt  

 velbekendte KEVI-rulle.
 Der er her tale om træk, som ikke er særlig fremtrædende ved den  

 mønsteransøgte rulle, og de pågældende forskelle angår i øvrigt meget enkle  

 geometriske former.
I M 4/87 var tre mønstre i en samregistrering vedrørende byggeklodser  

 efter indsigelse blevet afslået af Patentdirektoratet med forskellig  

 begrundelse for de tre pågældende mønstre.
Det væsentligste element heri  

 forekommer at være, at der lægges forskellig vægt på oversiden og undersiden  

 af de pågældende byggeklodser.
Bortset fra, at rigtigheden af en sådan  

 afvejning forekommer diskutabel, kan det ikke ses, at man heraf skulle kunne  

 udlede noget, der har relevans for den foreliggende sag.
I M 4/88 havde direktoratet uden indsigelse afslået registrering af et  

 mønster for et gasflaskearmatur på grund af for ringe forskel i forhold til  

 et ældre armatur fra samme ansøger.
Hverken af direktoratets afgørelse eller  

 Ankenævnets kendelse fremgår, hvilke lighedspunkter, der er lagt særligt vægt  

 på ved denne afgørelse.
 Modsætningsvis finder vi, at en senere Ankenævnskendelse i sagen M 6/88 i  

 nogen grad taler til støtte for, at det ansøgte mønster i den foreliggende  

 sag må anses for at opfylde mønsterlovens forskelskarv.
 I M 6/88 blev en af Superfos Emballage A/S nedlagt indsigelse mod  

 registrering af mønstre for beholdere med og uden hank og for låg dertil ikke  

 taget til følge.
 Med direktoratets afgørelse var mønstrene vedrørende beholderne (løbenr. 1  

 og 2) blevet afslået, medens Ankenævnet ved en sammenligning af de to mønstre  

 med de modholdte beholdere i samme tilstand (d.v.s. uden låg) fandt, at der  

 var sådanne forskelle, at det ansøgte ikke er forveksleligt med det  

 modholdte.
 Om end der vel kan siges at være tale om en forkert anvendelse af det  

 varemærkeretlige kriterium »forvekslelighed« i stedet for  

 »væsentlig forskel«, må Ankenævnets bedømmelse for os at se i  

 hovedsagen bero på ansøgerens anbringende om, at forskelskravet må reduceres,  

 fordi det ansøgte på grund af det givne anvendelsesformål på forhånd har et  

 givet udseende.
 Der forekommer her at være tale om en situation, der i højere grad ligner  

 den foreliggende end de af indsigeren påberåbte kendelser.
 Også i den foreliggende sag gælder nemlig, at de af anvendelsesformålet  

 dikterede krav i væsentligt omfang begrænser designerens valgfrihed.
 Endnu mere relevant for den foreliggende sag end de fremlagte  

 ankenævnskendelser er imidlertid en af mønsterregistreringsmyndigheden i  

 Sverige truffet afgørelse vedrørende en indsigelse mod klagerens svenske  

 mønsteransøgning nr. 949/79 svarende til den i denne sag modholdte  

 registrering nr. 539/1980.
 Fra denne svenske sag medsendes som bilag F-I kopi af bekendtgørelsen af  

 den svenske mønsteransøgning, kopi af indsigelse fra Gustavsberg AB med  

 modholdte afbildninger, kopi af klagerens svar og kopi af  

 afgørelsesskrivelsen som går ud på, at de af ansøgeren påberåbte forskelle  

 anses for tilstrækkelige til opfyldelse af forskelskravet.
 Her er der tale om en situation, der givetvis er helt parallel til den  

 foreliggende sag.
 I henhold til vor påstand og under henvisning til ovenstående henstilles  

 det herefter, at den indbragte klage ikke får medhold'.
 Ankenævnet har behandlet sagen på sit møde den 6. april 1993.
For klageren mødte cand.jur.
Birgit Wiborg med Ingvar Sylegård og Yngve  

 Stenberg.
 For ansøgeren mødte civilingeniør Knud Raffnsøe med ingeniør Harry  

 Michelsen.
Klageren forelagde sagen under henvisning til det skriftlige materiale og  

 medbragte brochurer med påtegning af forskellige udformninger af  

 stabelprincippet, som anførtes kendt.
Klagerens mønster blev anerkendt som  

 beskyttelsesværdigt ved dets registrering, og det ansøgte udgør ingen  

 konstruktionsmæssig indsats i forhold hertil.
Helhedsindtrykket er trods  

 visse forskelle, der blev gennemgået, det samme.
 Ansøgeren anførte navnlig, at der både konstruktions- og designmæssigt  

 foreligger en selvstændig indsats, og at de påpegede forskelle tilsammen er  

 tilstrækkelige til, at det ansøgte fremtræder forskelligt.
 Der forevistes eksemplarer af det ansøgte og modholdte.
 Ankenævnet skal udtale:
 Det findes uheldigt, at de med ansøgningen fremsendte tegninger ikke nøje  

 svarer til det foreviste produkt, og at dette ikke er det samme eksemplar,  

 som er fremsendt til nævnet.
 Selv hvis tegningerne eller det fremstillede og foreviste produkt hver for  

 sig sammenholdes med det modholdte, tiltrædes det imidlertid af de af  

 Direktoratet anførte grunde, at det ansøgte adskiller sig væsentligt herfra.
Herefter bestemmes:
 Den påklagede afgørelse stadfæstes.
Grønning-Nielsen.
Hans Chr.
Thomsen.
S.
Gulmann.
