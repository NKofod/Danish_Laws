Skriftlig fremsættelse (23. februar 2022) Indenrigs- og boligministeren (Kaare Dybvad Bek):
 Herved tillader jeg mig for Folketinget at fremsætte:
 Forslag til lov om ændring af lov om almene boliger m.v., lov om leje af almene boliger og lov om kommunernes styrelse (Etablering af fonden for blandede byer og anvendelse af fondens midler og Landsbyggefondens driftsstøtte m.v.).
(Lovforslag nr.
L 136) Lovforslaget er en udmøntning af dele af de initiativer, der fremgår af »Aftale om etablering af fonden for blandede byer  flere billige boliger og en vej ud af hjemløshed« af den 26. november 2021 indgået mellem regeringen (Socialdemokratiet) og Dansk Folkeparti, Socialistisk Folkeparti, Enhedslisten og KristenDemokraterne.
Det foreslås at etablere fonden for blandede byer, der skal have som formål at bidrage til skabelsen af blandede byer gennem fremme af billige almene boliger ved brug af midler fra nybyggerifonden.
Det foreslås, at 5 mia. kr. udmøntes i perioden 2022-2031 til de formål, der fremgår af lovforslaget.
Yderligere 5 mia. kr. skal udmøntes på et senere tidspunkt af forligskredsen.
 Det foreslås, at fonden skal finansiere lån til grundkøb i områder med høje grundpriser til brug for etablering af almene boliger, lån til erhvervelse af visse beboelsesejendomme til brug for almene boliger, tilskud til erhvervelse og ombygning af erhvervsejendomme til brug for almene boliger, bidrag til fortætning af de almene boligafdelinger, tilskud til midlertidig nedsættelse af huslejen for visse almene familieboliger og tilskud til etablering af særligt billige almene familieboliger.
 Det foreslås tillige, at fonden for blandede byer skal støtte etablering af almene boliger i økommunerne, i Bornholms Regionskommune og på øer med under 1.200 indbyggere.
 Fonden for blandede byer skal endvidere støtte projekter om ældrevenlige almene boliger og byområder, kategorisering af tilgængelige almene boliger for personer med handicap, vejledning om fællesskabsorienterede boligløsninger og udvikling af bæredygtige løsninger i det almene byggeri.
Lovforslaget indeholder også en kodificering af Landsbyggefondens administrative praksis for tildeling af særlig driftsstøtte i forbindelse med renoveringsarbejder.
I den forbindelse foreslås fastsat en overordnet ramme for Landsbyggefondens supplerende driftsstøtte til renoveringsprojekter.
 Herudover foreslås det at bringe terminologien i § 63 b i lov om kommunernes styrelse, som vedrører ghettorepræsentanter, i overensstemmelse med terminologien i almenboligloven.
 Det foreslås, at loven træder i kraft den 1. juli 2022.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
