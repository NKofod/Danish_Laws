 (Beskatning ved dødsfald). (Til skatterådene,  

 amtsskatteinspektoraterne, skifteretterne og revisionen af eksekutorboer i  

 København).
 Hermed følger eksemplarer af lov nr. 616 af 17. december 1976 om ændring  

 af lov om opkrævning af indkomst- og formueskat for personer m.v.  

 (Kildeskat). (Beskatning ved dødsfald).
 Endvidere følger eksemplarer af ministeriet for skatter og afgifters  

 bekendtgørelse af 28. februar 1977 om ændring af bekendtgørelse om beskatning  

 af dødsboer m.v.
Ændringerne har virkning, hvor dødsfaldet er indtrådt den 1. januar 1977  

 eller senere.
De kan sammenfattes således:
Ved en ændring af lovens § 20C er der sket en udvidelse af området for  

 reglerne i § 13 om beskatningen ved hensidden i uskiftet bo.
Reglerne skal nu  

 også anvendes i visse tilfælde af skiftebehandling inden udleveringen til  

 hensidden i uskiftet bo.
Reglerne i § 29, stk. 2, om opgørelsen af indkomst  

 er ændret i overensstemmelse hermed.
 Det sidestilles endvidere med udlevering til hensidden i uskiftet bo, at  

 en efterlevende ægtefælle efter § 14A i lov om afgift af arv og gave har fået  

 udsættelse med arveafgiftspligtens indtræden.
 Der er endelig givet regler om, at restskat for afdøde for året før  

 dødsfaldet, foreløbige formueskattebeløb for afdøde, indeholdt udbytteskat og  

 skattegodtgørelser kun opkræves, henholdsvis udbetales til boet, hvis de  

 overstiger visse beløbsgrænser.
 Uskiftet bo og udsættelse efter arveafgiftslovens § 14A m.v.
1. Efter den ændrede affattelse af lovens § 20C gælder  

 § 13 også, når et fællesbo først tages under skiftebehandling, men denne  

 ender med, at hele boet udleveres til længstlevende ægtefælle til hensidden i  

 uskiftet bo.
Efter at udleveringen har fundet sted, bliver der ikke spørgsmål  

 om at foretage afsluttende ansættelse efter § 14 eller anse foreløbige  

 indkomstskattebeløb som endelige.
Er reglerne i § 14 allerede anvendt,  

 ophæves det i så henseende foretagne.
2. § 13 gælder, selv om der inden udleveringen til  

 hensidden i uskiftet bo er udredet et eller flere legater.
Er der derimod  

 udskiftet en eller flere arvelodder, gælder reglerne i § 14, og boet er  

 underkastet bobeskatning som hidtil.
3. Når en efterlevende ægtefælle, der ikke kan  

 hensidde i uskiftet bo, fordi afdøde ikke har efterladt sig livsarvinger,  

 efter § 14A i lov om afgift af arv og gave får udsættelse med pligten til at  

 svare arveafgift, beskattes indkomsten fra dødsfaldet hos længstlevende, og §  

 13 anvendes.
Det gælder, selv om der udredes et eller flere legater, men ikke  

 ved skifte med en eller flere medarvinger.
 4. Når et bo efter at have været under  

 skiftebehandling udleveres til hensidden i uskiftet bo, skal det i  

 skifterettens meddelelse til skatterådet herom, jfr. § 1, stk. 2, i  

 bekendtgørelsen om beskatning af dødsboer m.v., oplyses, om udleveringen  

 omfatter hele boet, og hvis den ikke gør det, om det alene skyldes udredelsen  

 af et eller flere legater, eller der er udskiftet en eller flere arvelodder,  

 jfr. det nu indsatte 2. pkt. i bestemmelsen.
 Når skifteretten efter § 14A i lov om afgift af arv og gave har meddelt  

 udsættelse med arveafgiftspligtens indtræden, skal det efter ændringen af  

 bekendtgørelsens § 1, stk. 2, på samme måde i en meddelelse til skatterådet  

 oplyses, om udsættelsen omfatter hele arvebeholdningen, og hvis ikke, om det  

 alene skyldes udredelsen af et eller flere legater, eller der er udskiftet en  

 eller flere arvelodder.
 5. Det følger af § 20C, stk. 3, at det efter ændringen  

 ikke er § 14, men § 13, der skal anvendes, når en skiftebehandling ender med,  

 at boet udlægges til længstlevende efter skiftelovens § 57, stk. 1.
 Grænser for opkrævnings- og tilbagebetalingsbeløb.
 6. Ved det nye stk. 2 i § 62B er der indført en grænse  

 på 300 kr. ved opkrævning af restskat for afdøde for året før dødsfaldet.  

 Beløbet opkræves kun, hvis det med tillæg efter § 61, stk. 2, og eventuelle  

 skyldige renter efter § 63, stk. 1, overstiger det nævnte beløb.
 Reglen medfører ikke, at boet skal have tilbagebetalt restskat på 300 kr.  

 eller derunder, som skatteyderen frivilligt måtte have indbetalt, inden han  

 afgik ved døden.
 7. Ved det nye stk. 3 i § 62B er der indført en grænse  

 på 25 kr. ved tilbagebetaling til dødsboet af, hvad afdøde i det indkomstår,  

 hvori dødsfaldet har fundet sted, har betalt i foreløbige formueskattebeløb.  

 Beløbet tilbagebetales kun, hvis det overstiger 25 kr.
 Hvis boet skal svare indkomst- eller formueskat, skal det betalte  

 formueskattebeløb efter bestemmelserne i § 18, stk. 2, som hidtil godskrives  

 boet, selv om det måtte være på 25 kr. eller derunder.
8. Ved den nye formulering af § 67, stk. 1, 4. pkt.,  

 og § 67A, stk. 1, 4. pkt., er der ligeledes fastsat en grænse på 25 kr. ved  

 udbetaling til et dødsbo af indeholdt udbytteskat og eventuel  

 skattegodtgørelse efter § 17A i lov om indkomstbeskatning af aktieselskaber  

 m.v.
Beløbene udbetales kun, hvis de sammenlagt overstiger 25 kr.
 Hvis boet skal svare indkomst- eller formueskat, skal den indeholdte  

 udbytteskat samt - når reglerne herom har fået virkning - skattegodtgørelsen  

 godskrives boet, selv om beløbene sammenlagt måtte være på 25 kr. eller  

 derunder.
 Skattedepartementet, den 25. marts 1977.
Hans P.
Gøtrik.
/H.
V.
Mørk.
