Nr LSF 230 Forslag til Lov om gensplejsning m.v. vedrørende jordbrugsproduktion m.v.
Fremsat af landbrugsministeren den 2. april 1986 Kapitel 1 Formål og område § 1. Loven omfatter gensplejsede organismer og celler, som kan anvendes i den produktion, der vedrører husdyr, planter, levnedsmidler, foderstoffer og bier m.v. (jordbrugsproduktion) og forarbejdningsvirksomhed i tilknytning hertil.
Loven finder endvidere anvendelse på gensplejsede organismer og celler, som har betydning for vildtbestanden.
Stk. 2. De beføjelser, som loven indeholder, kan kun anvendes med henblik på at varetage hensynet til jordbrugsproduktionen og den nævnte forarbejdningsvirksomhed og til vildtbestanden.
Stk. 3. Loven finder ikke anvendelse på lægemidler og bekæmpelsesmidler.
Stk. 4. Lovens regler om gensplejsede organismer og celler finder tilsvarende anvendelse på stoffer og produkter, hvori sådanne organismer og celler eller væv heraf indgår.
§ 2. Ved gensplejsning forstås en teknik, hvorved der i en organisme eller i en celle indføres udenfor organismen eller cellen fremstillet arvemasse, som ikke sædvanligvis forekommer eller ad naturlig vej kan forekomme i den pågældende organisme eller celle.
§ 3. Landbrugsministeren kan fastsætte regler om, at visse gensplejsede organismer og celler i nærmere bestemt omfang undtages fra loven.
Stk. 2. Landbrugsministeren kan fastsætte regler om, at loven kan anvendes på organismer og celler fremstillet ved benyttelse af andre genteknologier end gensplejsning og på stoffer og produkter, hvori sådanne organismer og celler indgår.
§ 4. Ved fastsættelse af regler efter loven forhandler landbrugsministeren med arbejdsministeren, indenrigsministeren, industriministeren, miljøministeren og undervisningsministeren samt med de efter ministerens skøn nærmest berørte landsomfattende erhvervs- og forbrugerorganisationer.
Kapitel 2 Anmeldelse og godkendelse § 5. Landbrugsministeren kan fastsætte regler om, at der forud for anvendelse, omsætning, import, eksport samt udsætning af gensplejsede organismer og celler skal foretages anmeldelse eller meddeles godkendelse.
§ 6. Landbrugsministeren kan fastsætte regler om anvendelse, omsætning, import, eksport og udsætning af gensplejsede organismer og celler.
Landbrugsministeren kan herunder fastsætte regler om forbud mod anvendelse m.v. og påbud om, hvorledes anvendelse m.v.
 skal ske.
§ 7. Enhver afgørelse, meddelt efter regler fastsat efter loven, kan ændres, såfremt det skønnes påkrævet.
Stk. 2. Landbrugsministeren kan endvidere tilbagekalde en godkendelse i tilfælde af grov eller gentagen overtrædelse af vilkårene derfor.
§ 8. Landbrugsministeren kan fastsætte regler om, at anmeldere eller ansøgere efter regler fastsat i henhold til § 5 samt den, der anvender, omsætter, importerer, eksporterer eller udsætter gensplejsede organismer eller celler, skal tilvejebringe oplysninger, herunder foretage eller lade foretage undersøgelser og aflevere prøver, til brug for afgørelser efter loven eller regler fastsat efter loven.
§ 9. Landbrugsministeren kan fastsætte regler om registrering, mærkning, emballering, opbevaring, flytning og transport af gensplejsede organismer og celler.
§ 10. Landbrugsministeren kan fastsætte regler om, at godkendelse af gensplejsede organismer og celler, foretaget i et andet land, kan erstatte godkendelse her i landet.
Kapitel 3 Tilsyn m.v.
§ 11. Personer, som landbrugsministeren har bemyndiget hertil, har, hvis det skønnes nødvendigt, til enhver tid mod behørig legitimation uden retskendelse adgang til offentlig og privat ejendom, hvor der anvendes eller opbevares gensplejsede organismer eller celler.
Stk. 2. Personer, der er beskæftiget på det sted, hvor der udøves tilsyn, skal yde bistand ved gennemførelse af tilsyn efter stk. 1.
 Stk. 3. Politiet yder bistand til foretagelse af eftersyn efter stk.
1. Justitsministeren kan efter forhandling med landbrugsministeren fastsætte nærmere regler herom.
§ 12. Landbrugsministeren kan meddele de påbud eller forbud, der anses for nødvendige for at sikre overholdelse af loven eller regler fastsat efter loven.
Stk. 2. Er et påbud eller et forbud ikke efterkommet rettidigt, kan landbrugsministeren foretage det nødvendige for den ansvarliges regning.
Stk. 3. I tilfælde, hvor øjeblikkelige indgreb er påkrævet for at afværge skade på eller fare for jordbrugsproduktionen, en dertil knyttet forarbejdningsvirksomhed eller vildtbestanden, kan landbrugsministeren foretage det nødvendige uden påbud og for den ansvarliges regning.
Dette gælder, uanset om loven eller regler fastsat efter loven er tilsidesat.
 Stk. 4. Politiet yder bistand ved udøvelsen af beføjelser efter stk.
2 og 3. Justitsministeren kan efter forhandling med landbrugsministeren fastsætte nærmere regler herom.
Stk. 5. Stk. 2, jfr. stk. 4, finder tilsvarende anvendelse på påbud eller forbud, der er meddelt efter regler fastsat i medfør af § 6.
§ 13. Landbrugsministeren kan uden vederlag udtage prøver, som er nødvendige for at tilvejebringe oplysninger til brug for afgørelser efter loven eller regler fastsat efter loven.
Stk. 2. Landbrugsministeren kan fastsætte regler om gebyrer til hel eller delvis dækning af myndighedernes udgifter forbundet med anmeldelse, godkendelse og tilsyn efter loven eller regler fastsat efter loven.
§ 14. Henlægger landbrugsministeren sine opgaver efter loven til myndigheder eller institutioner under landbrugsministeriet, kan ministeren fastsætte regler om adgangen til at klage over afgørelser, der er truffet efter en bemyndigelse, herunder om, at afgørelsen ikke kan indbringes for anden administrativ myndighed.
Stk. 2. Efter forhandling med vedkommende minister kan landbrugsministeren fastsætte regler om andre myndigheders eller institutioners medvirken ved varetagelsen af opgaver efter loven eller regler fastsat efter loven.
Stk. 1 finder tilsvarende anvendelse.
Stk. 3. I regler, der udstedes efter stk. 1 og 2, kan der fastsættes bestemmelser om, at berørte landsdækkende erhvervs- og interesseorganisationer har adgang til at påklage afgørelser.
Kapitel 4 Straffebestemmelser § 15. Med bøde straffes den, der 1) undlader at yde bistand ved udøvelse af tilsyn efter § 11, stk. 2, 2) undlader at efterkomme et påbud eller forbud efter § 12, stk. 1.
Stk. 2. Straffen efter stk. 1, nr. 2, kan stige til hæfte eller fængsel i indtil 1 år, hvis overtrædelsen er begået forsætligt eller ved grov uagtsomhed, og hvis der ved overtrædelsen er 1) voldt skade på jordbrugsproduktionen, en dertil knyttet forarbejdningsvirksomhed eller på vildtbestanden eller fremkaldt fare herfor, eller 2) opnået eller tilsigtet en økonomisk fordel for den pågældende selv eller andre.
Stk. 3. I regler, der udstedes efter §§ 5, 6, 8 og 9, kan der fastsættes straf af bøde.
Det kan endvidere bestemmes, at straffen kan stige til hæfte eller fængsel i indtil 1 år under tilsvarende omstændigheder, som anført i stk. 2.
Stk. 4. For overtrædelser, der begås af aktieselskaber, anpartsselskaber, andelsselskaber eller lignende, kan der pålægges selskabet som sådant bødeansvar.
Er overtrædelsen begået af en kommune eller et kommunalt fællesskab, der er omfattet af § 60 i lov om kommunernes styrelse, kan der pålægges kommunen eller det kommunale fællesskab bødeansvar.
§ 16. Sagerne behandles som politisager.
Retsmidlerne i retsplejelovens kapitel 73 kan anvendes i samme omfang som i statsadvokatsager.
§ 17. Myndigheder og personer, der udøver opgaver efter loven eller regler fastsat efter loven, samt enhver, der i øvrigt yder bistand hertil, er underkastet tavshedspligt efter borgerlig straffelovs § 152 og § 264 b.
Kapitel 5 Ikrafttrædelsesbestemmelser § 18. Loven træder i kraft efter landbrugsministerens nærmere bestemmelse.
 Stk. 2. § 17 ophæves den 1. januar 1987.
§ 19. Loven gælder ikke for Færøerne og Grønland.
Loven kan dog ved kongelig anordning sættes i kraft for Grønland med de afvigelser, som de særlige grønlandske forhold tilsiger.
BEMÆRKNINGER TIL LOVFORSLAGET Almindelige bemærkninger A.
Indledning Der blev i oktober 1983 i indenrigsministeriets regie nedsat et udvalg, der skulle udarbejde forslag til organisationen af og det materielle indhold i en offentlig administreret registrerings- og tilsynsordning med gensplejsning og andre bioteknologiske arbejdsprocesser, der indvirker på organismers arvemasse.
Udvalgets arbejde resulterede i betænkning nr. 1043, 1985 »Genteknologi og sikkerhed«.
Det fremgår af betænkningen, at det ud fra en samlet overvejelse er udvalgets opfattelse, at det vil være hensigtsmæssigt at sikre, at der er det nødvendige lovgivningsmæssige grundlag for kontrol med gensplejsning inden for såvel forsøg, forskning og udvikling som produktion.
Da den eksisterende lovgivning på en række punkter ikke giver fornøden hjemmel til at regulere gensplejsning, foreslår flertallet i udvalget en række foranstaltninger til afhjælpning heraf, herunder en række lovinitiativer.
På jordbrugsområdet foreslås således i betænkningens kapitel 11 en lov om genteknologi vedrørende jordbrugsproduktion m.v.
I forbindelse med Forespørgsel nr.
F 18 vedrørende bioteknologi m.v.
(Folketingstidende spalte 6363-6406, 4. februar 1986) oplyste miljøministeren, at regeringen vil tage en række initiativer med henblik på at tilvejebringe en offentlig regulering på det genteknologiske område, der kan hindre skader på mennesker og miljø. Miljøministeren oplyste, at disse initiativer vil omfatte - et samlet lovforslag om genteknologi inden for miljøministeriets område, - et lovforslag fra landbrugsministeren om anvendelse af genteknologi i den landbrugsmæssige produktion, - en registrering af genteknologiske aktiviteter i tilknytning til det eksisterende produktregister, der administreres af arbejdsministeriet i samarbejde med miljøministeriet og - oprettelse i undervisningsministeriets regie af et særligt råd for genteknologi, som skal være rådgivende for myndighederne.
Folketinget vedtog i forbindelse med forespørgslen en motiveret dagsorden, hvorefter det bl.a. blev pålagt miljøministeren, - at fremsætte lovforslag om vilkår for produktion med og anvendelse af gensplejsede organismer m.v. senest den 2. april 1986.
Det skønnes hensigtsmæssigt, at nærværende lovforslag om gensplejsning m.v. vedrørende jordbrugsproduktion m.v. fremsættes og behandles samtidig med lovforslaget om miljø og gensplejsning m.v.
B.
Baggrund for lovforslaget Der har i de senere år været en markant stigning i den nyere bioteknologiske forskning såvel her i landet som i de fleste andre højt industrialiserede lande.
Den nyere bioteknologi, herunder især gensplejsningen, indebærer nye muligheder for mere målrettet at gribe ind i organismers arveanlæg.
Det er således nu bl.a.
muligt at overføre gener med kendt funktion fra planter, dyr og mikroorganismer til celler af samme eller anden art.
En væsentlig del af forskningen tager sigte på anvendelse inden for jordbruget.
Det forventes, at den nyere bioteknologiske forskning på dette felt vil få stor betydning ikke alene for jordbruget, men for samfundet som helhed, f.eks. ved opnåelse af mere effektive og miljøvenlige produktioner og sundere produkter.
For husdyrbruget forventes resultaterne af anvendelse af gensplejsning inden for de nærmeste år bl.a. at få betydning på det veterinærmedicinske område.
Således forventes såvel produktion som anvendelse af vacciner at ville kunne ske uden samtidig risiko for smittespredning, ligesom vaccineproduktionen vil kunne billiggøres.
Endvidere vil gensplejsningsteknikken muliggøre fremstilling af hjælpemidler, der kan lette diagnosticering og forebyggelse af husdyrsygdomme.
Andre hjælpestoffer såsom vitaminer, enzymer, vombakterier m.v. forventes også at kunne blive fremstillet ved hjælp af gensplejsede mikroorganismer.
Husdyravl ved direkte anvendelse af gensplejsning er yderst kompliceret.
Det forventes på langt sigt at blive muligt at forbedre specifikke egenskaber som frugtbarhed, tilvækst, kødfylde, foderudnyttelse, mælkeproteinindhold og sygdomsresistens.
Planteforædling er hidtil udført på grundlag af naturlige varianter, tilfældig krydsningsforædling samt mutation, idet man har stilet mod egenskaber som høj produktion, resistens mod sygdomme og andre forbedringer af kvalitative egenskaber.
Gensplejsningsteknikken vil gøre det muligt helt anderledes rationelt at ændre de arvelige egenskaber i ønsket retning.
Store forventninger knytter sig således til øget effektivitet af fotosyntesen og til frembringelse af flere kvælstofbindende arter, hvilket vil kunne betyde hurtigere vækst, øget biologisk kvælstofbinding og dermed lavere kvælstofgødskningsbehov.
Endvidere stiles mod forøgelse af resistensen over for: sygdomme og skadedyr, tørke, salt, suboptimale temperaturer, samt forbedring af planternes kvalitet, f.eks. proteinindhold.
Anvendelse af gensplejsede planter i jordbrugsproduktionen skønnes dog ikke at blive aktuel de første mange år.
Gensplejsningsteknikken forventes endvidere at ville medføre øgede anvendelsesmuligheder for biomasse, f.eks. halm, og dermed øget efterspørgsel heraf til foder- og energifremstilling og til den kemiske industri.
Landbrugsministeriet har iværksat et 5-årigt forskningsprogram vedrørende bioteknologisk forskning inden for især følgende områder: plante- og husdyrbrug, levnedsmidler og behandling af biomasse.
En styrket indsats på dette område kan forventes i de kommende år.
Der er så vidt vides ingen erfaringer med praktisk anvendelse af resultater fra gensplejsning og anden nyere genteknologi på jordbrugsområdet.
Som nævnt forventes den praktiske anvendelse af forskningens resultater på de fleste områder inden for jordbrugssektoren at ville ligge flere år frem i tiden.
Der er tale om et forskningsområde, som i stort omfang påvirkes af udenlandske erfaringer og resultater, hvorfor tidshorisonten for forskningsgennembrud kan være vanskelig at forudsige.
På grund af de manglende erfaringer med hensyn til anvendelse af gensplejsede organismer og celler samt produkter fremstillet ved benyttelse heraf, er der endnu en forståelig usikkerhed om konsekvenserne af den nye teknik og om eventuelle uønskede virkninger.
Inden for landbrugsministeriets område er det bl.a.
vigtigt at bevare det sundhedsmæssigt høje stade for planter, husdyr og levnedsmidler, ligesom det er vigtigt at sikre sig, at produktionsgrundlaget ikke skades.
Dette er baggrunden for, at det skønnes hensigtsmæssigt med en lovgivning, der sikrer mulighed for indseende og kontrol med anvendelse af gensplejsede organismer og celler samt produkter fremstillet ved benyttelse heraf i jordbrugsproduktionen samt i de forarbejdningsvirksomheder i tilknytning hertil, som i forvejen omfattes af landbrugsministeriets lovgivning, f.eks. slagterier og mejerier.
C.
Den gældende lovgivning Landbrugsministeriets eksisterende lovgivning på områderne: husdyr, planter, bier, foderstoffer, levnedsmidler samt jagt- og vildtforvaltning findes ikke at indeholde hjemmel til at regulere anvendelse m.v. af en organisme eller et produkt alene under henvisning til, at organismen eller produktet er frembragt ved gensplejsning.
 Lovgivningen på ovennævnte områder omfatter:
- Lov om udførsel og indførsel af levende dyr m.v. (lov nr. 131 af 13. april 1954).
 - Lov om omsætning af husdyr m.v. (lov nr. 209 af 23. maj 1979).
- Lov om smitsomme sygdomme hos husdyrene (lov nr. 156 af 14. april 1920 med senere ændrings- og tillægslove).
 - Lov om foderstoffer (lov nr. 340 af 26. juni 1975).
 - Lov om handel med frø, såsæd, læggekartofler og planter (lov nr.
 534 af 13. december 1972 med senere ændring).
 - Lov om planteskadegørere (lov nr. 190 af 9. maj 1984).
 - Lov om biavl (lov nr. 115 af 31. marts 1982).
 - Lov om jagt- og vildtforvaltning (lovbekendtgørelse nr. 57 af 11.
 februar 1983).
- Lov om tilvirkning og forhandling en gros m.m. af mejeriprodukter (lov nr. 186 af 30. marts 1973).
 - Lov om mælk og konsummælkprodukter (lov nr. 175 af 7. maj 1975).
 - Lov om forhandling, udførsel og indførsel af æg og ægprodukter m.m.
 (lovbekendtgørelse nr. 49 af 16. februar 1966).
 - Margarineloven (lov nr. 189 af 9. maj 1984).
- Lov om kontrol med kemiske undersøgelser af mejeriprodukter (lov nr. 75 af 23. marts 1932).
 - Lov om kød m.m. (lov nr. 220 af 26. april 1973).
- Lov om slagtning, forhandling, udførsel og indførsel af fjerkræ m.v. (lov nr. 217 af 16. juni 1958 med senere ændringer).
I betænkningen »Genteknologi og Sikkerhed« (1043/ 1985) side  

 80-92 er nærmere redegjort for landbrugsministeriets ovennævnte lovgivning, herunder for administrationen og baggrunden for, at lovgivningen ikke skønnes at kunne anvendes på gensplejsningsområdet.
D.
Lovforslaget 1. Formål og område Lovforslagets formål er at give mulighed for at få indseende med, regulere og kontrollere anvendelse af gensplejsede organismer, celler samt produkter fremstillet ved benyttelse heraf i jordbrugsproduktionen og i visse forarbejdningsvirksomheder, der er knyttet hertil, f.eks. slagterier og mejerier.
Lovforslaget skal ses i sammenhæng med miljøministerens lovforslag om miljø og gensplejsning, som også omfatter planter og husdyr m.v., men hvor formålet er at varetage hensynet til sundhed, miljø og natur.
De 2 lovforslag supplerer således hinanden på en række områder.
 Lovforslaget har karakter af en rammelov.
De hensyn, der efter forslaget kan varetages, er de samme, som varetages af landbrugsministeriet i dag på områderne: husdyr, planter, bier, levnedsmidler, foderstoffer samt jagt- og vildtforvaltning.
Endvidere kan varetages hensyn til produktionsgrundlaget i øvrigt.
Det bemærkes, at der ved det af miljøministeren fremsatte lovforslag vedrørende miljø og gensplejsning m.v. og nærværende lovforslag tilsigtes en videreførelse af den allerede fastlagte afgrænsning mellem landbrugsministeriets og miljøministeriets kompetence.
Områder, som ikke i dag reguleres af landbrugsministeriet, er ikke omfattet af lovforslaget.
Det gælder veterinærmedicin og bekæmpelsesmidler, i det omfang disse områder reguleres af henholdsvis indenrigsministeriet (lægemiddellovgivningen) og miljøministeriet (lovgivningen om kemiske stoffer og produkter).
De hensyn, der i dag varetages i den eksisterende lovgivning på de angivne områder, er især hensynet til dyrs og planters sundhed, afstamning og kvalitet samt hensynet til, at dyr og planter ikke volder skade på menneskers sundhed.
På levnedsmiddelområdet er formålet især at sikre levnedsmidlers kvalitet og sundhed såvel af hensyn til det danske marked som ud fra eksportmæssige hensyn.
I jagt- og vildtlovgivningen varetages hensynet til bevarelse af arter af pattedyr og fugle, der forekommer fritlevende i den danske natur.
I øvrigt vil der generelt kunne varetages hensyn til at undgå skadevirkninger for den jordbrugsmæssige produktion.
Efter forslaget er der mulighed for, at landbrugsministeren kan undtage visse former for gensplejsning m.v. fra reguleringen.
Der er endvidere mulighed for, at landbrugsministeren kan udvide reguleringens område til også at omfatte andre genteknologiske metoder, der ændrer organismers arvemasse.
Det er ikke hensigten, at organismer (planter, dyr, mikroorganismer), der er udviklet på grundlag af velkendte og i mange år benyttede bioteknologiske metoder, herunder den traditionelle planteforædling, skal være omfattet af reguleringen.
Også nye og risikofrie gensplejsningsmetoder vil kunne undtages.
Det vil dog kunne vise sig nødvendigt, at inddrage andre genteknologiske metoder end gensplejsning, f.eks.
cellehybridisering, deletion (eliminering af naturligt forekommende arvemasse) m.m., under reguleringen, såfremt sådanne teknikker skulle indebære uønskede virkninger for jordbrugsproduktionen.
Lovforslaget er begrundet med, at det ikke på forhånd kan afvises, at der kan være uønskede virkninger forbundet med anvendelsen af gensplejsede organismer m.v. i jordbrugsproduktionen og i dertil knyttede forarbejdningsvirksomheder.
Det skønnes derfor hensigtsmæssigt, at der åbnes mulighed for at regulere anvendelse af gensplejsede organismer m.v. (f.eks. husdyr og planter) i jordbrugsproduktionen og i dertil knyttede forarbejdsningsvirksomheder.
Sigtet vil være, at de pågældende organismer m.v. bl.a. skal kunne opfylde de høje sundhedsmæssige krav, som igennem en lang årrække har været stillet til f.eks.
 planter og husdyr i jordbruget.
Landbrugsprodukternes afsætningsmuligheder på eksportmarkederne er således i høj grad afhængig af, at der er en officiel garanti for overholdelse af sundheds- og kvalitetsnormer for husdyr, planter og levnedsmidler.
Efter lovforslaget vil det være muligt at gennemføre en regulering allerede på det tidlige tidspunkt, hvor det besluttes, om f.eks.
en gensplejset plante, et gensplejset dyr eller en gensplejset mikrooganisme, (f.eks. en vombakterie) skal udbringes fra klassificerede laboratorieområder og søges opformeret til anvendelse i jordbrugsproduktion.
Lovforslaget giver mulighed for at iværksætte kontrollen i forbindelse med udsætningen, således at udsætning i det fri først kan ske, efter at anmeldelse er accepteret eller godkendelse er meddelt.
Det er således tilsigtet, at reguleringen væsentligst skal have karakter af en forudgående afgørelse af, hvorvidt en organisme eller et produkt skal kunne anvendes i jordbrugsproduktionen.
Derfor forudsættes der kun i begrænset omfang at blive tale om kontrol hos den enkelte jordbruger, der måtte anvende gensplejsede organismer eller produkter.
I forbindelse med godkendelse af udsætning af gensplejsede organismer og celler og produkter heraf vil det være nødvendigt samtidig at indhente godkendelse efter miljøministeriets regler for så vidt angår de miljø- og naturmæssige konsekvenser af udsætningen.
Inden for enkelte af de nævnte lovgivningsområder ville det være muligt ved ændring af eksisterende lovgivning at etablere hjemmel til regulering af anvendelse af gensplejsede organismer m.v.
På andre områder ville helt ny lovgivning imidlertid være nødvendig.
Dette er baggrunden for, at lovudkastet har form af en samlet bemyndigelseslov.
Det forudsættes, at spørgsmålet om ændring eller bortfald af kontrollen kan tages op på et senere tidspunkt, når der foreligger tilstrækkelige erfaringer på området.
2. Hovedelementer i reguleringen Efter lovforslaget er de vigtigste elementer i reguleringen, at der kan indføres en anmeldelsesordning, en godkendelsesordning og en tilsynsordning.
Det er hensigten i videst muligt omfang at undgå kontrol hos den enkelte jordbruger, f.eks. i forbindelse med anvendelse af dyr og planter frembragt ved gensplejsning.
Udgangspunktet er derfor, at anmeldelses- og godkendelsesprocedurerne må iværksættes, før dyret, planten eller mikroorganismen bringes uden for et klassificeret laboratorieområde og sættes i produktion.
På levnedsmiddelområdet vil anmeldelses- og godkendelsesprocedurerne skulle iværksættes, før de pågældende produkter bringes i omsætning.
Det er tanken, at anmeldelsesordningen især skal vedrøre de tilfælde, som på forhånd vurderes som relativt enkle og som ikke skønnes at ville have uønskede virkninger for jordbrugsproduktionen m.v.
Anmelderen vil da kunne gå ud fra, at sagen er i orden, hvis der ikke inden en bestemt kortere tidsfrist kommer en reaktion fra landbrugsministeriet.
Inden fristens udløb må det bl.a. afklares, hvorvidt vurderingen af, at sagen er en anmeldelsessag, er rigtig.
Godkendelsesordningen er tænkt anvendt, hvor varetagelse af produktionsmæssige hensyn tilsiger, at der foretages en mere grundig og individuel behandling af den enkelte sag.
Således kan det tænkes, at f.eks. anvendelse af et gensplejset husdyr i jordbrugsproduktion ikke må påbegyndes, før der foreligger en egentlig godkendelse hertil.
Kontrollen må sikre, at f.eks. husdyret eller planten ikke besidder egenskaber, der kan medføre sundhedsfare for dyr og planter samt mennesker i det omfang sidstnævnte hensyn i forvejen indgår i landbrugsministeriets eksisterende lovgivning.
Endvidere bør sikres, at der ikke sker skader på produktionsgrundlaget, herunder på landbrugsjorden.
Der kan også indgå kvalitets- og afstamningshensyn, herunder kan eventuelt foretages overvejelser om, hvilke ændrede husdyrtyper, frembragt ved gensplejsning, der anses for ønskværdige.
En godkendelse vil i visse tilfælde kunne gøres betinget.
Det vil således bl.a. kunne være nødvendigt at foretage en vis opfølgning af, hvad der videre sker med f.eks. et husdyr eller en plante i produktionen.
Lovforslaget indeholder derfor også hjemmel til at lade reguleringen omfatte produktionen på den enkelte jordbrugsbedrift.
Det er hensigten, at der i forbindelse med enhver anmeldelse og godkendelse vil blive foretaget en registrering, og at disse oplysninger vil blive videregivet til det fælles register for gensplejsning og anden genteknologi, som agtes oprettet under arbejdsministeriet.
Det er hensigten, at reguleringen skal foretages under hensyn til de retningslinier, man arbejder med i international sammenhæng, herunder i OECD-arbejdet.
3. Forslaget i relation til den eksisterende regulering under landbrugsministeriet Lovforslaget må generelt ses som et supplement til landbrugsministeriets eksisterende regulering på områderne:
husdyr, planter, bier, foderstoffer, levnedsmidler og jagt- og vildtforvaltning.
I denne lovgivning varetages bl.a. hensynet til dyrs og planters sundhed og til levnedsmidlers kvalitet og sundhed.
Efter lovforslaget vil det være nødvendigt, at der udarbejdes bekendtgørelser, for at der kan træffes afgørelser efter loven.
Bekendtgørelserne vil blive udarbejdet vedrørende de enkelte områder, efterhånden som der viser sig behov herfor.
På visse områder kan der muligvis være behov for udarbejdelse af bekendtgørelser i løbet af 1-2 år.
På nogle områder vil bekendtgørelserne formentlig kunne udarbejdes som ændringer til eksisterende bekendtgørelser.
Regulering og kontrol forudsættes at skulle varetages af de institutioner under landbrugsministeriet, som i forvejen har kontrolfunktioner på de enkelte områder, f.eks.
Veterinærdirektoratet og Statskontrollen med Mejeriprodukter og Æg m.m.
4. Forslaget i relation til regulering af genteknologi under andre ministerier Anvendelse af gensplejsning i forskningsfasen er ikke omfattet af nærværende lovforslag, men agtes reguleret af henholdsvis arbejdsministeriet og miljøministeriet.
Reguleringen af anvendelse af gensplejsning i forskningen på jordbrugsområdet har imidlertid betydning for reguleringen efter nærværende lovudkast.
En smidig og for brugerne sammenhængende administration er betinget af, at den enkelte myndighed har nøje kendskab til, hvad de øvrige myndigheder foretager på området.
Hertil kommer, at det på jordbrugsområdet, især vedrørende planter og husdyr, skønnes hensigtsmæssigt at udnytte de ressourcer og den viden, som findes inden for landbrugsministeriet og de under ministeriet hørende institutioner.
I forbindelse med anvendelse m.v. af gensplejsede organismer og produkter på jordbrugsområdet vil den enkelte anmelder/ ansøger typisk skulle rette henvendelse til både landbrugsministeriet og miljøministeriet.
Endvidere vil der i visse tilfælde, f.eks. i forbindelse med iværksættelse af produktion med anvendelse af organismer eller produkter frembragt ved gensplejsning på mejerier og slagterier, skulle foreligge en anmeldelse til eller godkendelse fra arbejdsministeriet efter arbejdsmiljølovgivningen.
Dette betyder, at der på jordbrugsområdet vil være 2 - i visse tilfælde 3 - parallelle systemer for anmeldelse og godkendelse.
Bl.a. for at sikre at reguleringen af anvendelsen af gensplejsede organismer m.v. på jordbrugsområdet kommer til at fungere som et koordineret hele, er det hensigten at indgå samarbejdsaftaler med arbejds- og miljøministerierne.
Det forudsættes, at der etableres et løbende samarbejde vedrørende jordbrugsområdet mellem arbejds-, miljø- og landbrugsministerierne.
Det forudsættes herunder, at der forhandles om fastsættelse af regler, og at der, indtil der er fastsat regler eller generelle retningslinier for samarbejdet, gennemføres gensidig høring vedrørende konkrete sager på jordbrugsområdet.
E.
Hørte myndigheder og organisationer Lovforslaget har været sendt til udtalelse i Arbejdsministeriet, Finansministeriet, Indenrigsministeriet, Justitsministeriet, Miljøministeriet, Undervisningsministeriet, Den kgl.
Veterinær- og Landbohøjskole, Landbrugsrådet, De danske Landboforeninger, Danske Husmandsforeninger, Centralforeningen af Tolvmandsforeninger og større Landbrugere i Danmark, Dansk Erhvervsgartnerforening, Organisationen Danske Slagterier, Slagteriernes Forskningsinstitut, Kødbranchens Fællesråd, Det danske Fjerkræråd, Brancheudvalget for Frø, De samvirkende danske Frøavlerforeninger, Landbrugets Kartoffelfond, Dansk Erhvervsfrugtavl, Sammenslutningen af danske Sortsejere af Korn, Foreningen af danske Stamejere af Mark- og Havefrø, Forædlerforeningen for Vegetativt formerede Planter, Danmarks Biavlerforening, Danske Biavleres Landsforening, Sammenslutningen af Danske Erhvervsbiavlere, Dansk Skovforening, De samvirkende danske Skovdyrkerforeninger, Margarineindustriens Fællesudvalg, Fællesforeningen for Danmarks Brugsforeninger og Det danske Hedeselskab.
Lovforslaget vil blive notificeret over for EF-Kommissionen i medfør af reglerne i informationsaftalerne.
F.
Administrative konsekvenser Som nævnt ovenfor forventes anvendelsen af gensplejsede organismer, produkter m.v. i jordbrugsproduktionen på de fleste områder at ligge en del år frem i tiden.
På grund af de manglende erfaringer på området, såvel her i landet som i udlandet, er det ikke muligt blot nogenlunde udtømmende at angive, hvorledes kontrol, afprøvninger m.v. teknisk skal gennemføres.
De følgende angivelser af de administrative og økonomiske konsekvenser er således meget skønsmæssige og baseret på, at opgaverne placeres på landbrugsministeriets forsknings- og kontrolinstitutioner.
Gennemførelse af den forudsete regulering forudsætter opbygning af basisviden i landbrugsministeriets institutioner.
Grundlaget herfor vil blive søgt skabt ved en generel offentlig forskningsindsats, herunder i landbrugsministeriets forskningsinstitutioner.
En sådan forskning er påbegyndt ved landbrugsministeriets bioteknologiske forskningsprogram og forudses styrket i de kommende år.
Opgaver i forbindelse med behandling af anmeldelser og godkendelser, herunder udførelse af afprøvninger, analyser m.v. vil i vidt omfang kunne ske ved landbrugsministeriets eksisterende forsknings- og kontrolinstitutioner eller i nær tilknytning til disse.
Såfremt yderligere ekspertbistand er påkrævet, vil der blive rettet henvendelse til højere læreanstalter, andre offentlige myndigheder m.v., herunder til det genteknologiråd, som agtes nedsat under undervisningsministeriet.
Landbrugsministeriets varetagelse af området vil kræve ressourcer i form af personale samt drifts- og anlægsudgifter.
Det er vanskeligt at vurdere i hvilken takt der vil være behov for at tilføre personale til det nye område.
Omfanget af drifts- og anlægsudgifter er også vanskeligt at vurdere.
Det er derfor tanken at foretage en nærmere vurdering af ressourcebehovet med udgangen af 1987.
I perioden indtil da vil de nødvendige personaleressourcer til området blive fremskaffet ved omprioritering.
Herudover vil der blive tilført i alt 20 nye stillinger til varetagelse af opgaver på gensplejsningsområdet i alle de ministerier, der vil få opgaver på området.
Det er - ud over landbrugsministeriet - arbejdsministeriet, indenrigsministeriet, fiskeriministeriet, miljøministeriet og undervisningsministeriet.
Efter lovforslaget har landbrugsministeren hjemmel til at fastsætte gebyrer til dækning af myndighedernes udgifter forbundet med anmeldelse, godkendelse og tilsyn efter loven.
På længere sigt tilstræbes balance mellem udgifter og indtægter.
Da de statslige ressourcer, der kan afses til en regulering af genteknologiområdet, er begrænsede, findes det hensigtsmæssigt, at opbygningen af den nødvendige statslige ekspertise sker i et snævert samarbejde mellem de involverede ministerier.
Det kunne i denne forbindelse være hensigtsmæssigt med et tværministerielt arbejde, dels med henblik på en koordinering af ressourcerne til videnopbygning m.v., dels med henblik på etablering af et brugervenligt adminstrativt system.
Administrationsdepartementet kan eventuelt bistå i et sådant arbejde.
Lovudkastet vil ikke medføre administrative eller økonomiske konsekvenser for kommunerne.
Bemærkninger til de enkelte bestemmelser Til kapitel 1 Til § 1 Bestemmelsen angiver forslagets anvendelsesområde og formål.
Da lovforslaget har karakter af en rammelov er angivet de eksisterende lovgivningsområder, som lovforslaget tager sigte på.
Efter lovforslaget kan alene varetages hensyn til jordbrugsproduktionen, til den dertil knyttede forarbejdningsvirksomhed (slagterier, mejerier m.v.) samt til vildtbestanden.
Der er således alene tilsigtet en varetagelse af de hensyn, som i dag kan varetages af landbrugsministeren på følgende områder: husdyr, planter, foderstoffer, bier, levnedsmiddelproduktion samt jagt- og vildtforvaltning.
I den eksisterende lovgivning på disse områder varetages især hensynet til husdyrs og planters sundhed, menneskers sundhed, levnedsmidlers kvalitet og sundhed, samt hensynet til at sikre arter af pattedyr og fugle, der forekommer fritlevende i den danske natur.
Ved jordbrugsproduktion forstås produktion i landbrug, gartneri, skovbrug, frugtplantage, planteskole eller lignende virksomhed.
Begrebet jordbrugsproduktion omfatter også biproduktioner og alternative produktioner, herunder de nye alternative produktioner, som fremover måtte finde indpas i jordbrugssektoren.
 Som eksempler kan nævnes hjorteavl og regnormeproduktion.
Ved forarbejdningsvirksomhed med tilknytning til jordbrugsproduktion forstås slagterier, mejerier og andre virksomheder, der i forvejen omfattes af landbrugsministeriets lovgivning.
Efter bestemmelsen (stk. 3) er lægemidler og bekæmpelsesmidler undtaget fra reguleringen.
Dette er begrundet med, at indenrigsministeriets lovgivning om lægemidler bl.a. regulerer anvendelse af veterinærmedicin inden for landbruget samt med, at miljøministeriets lovgivning om kemiske stoffer og produkter bl.a.
regulerer anvendelsen af kemiske bekæmpelsesmidler inden for planteavlen.
Der tilsigtes ikke ved bestemmelsen ændring i § 7 b i lov om veterinærvæsenet samt om dyrlægegerning (lovbekendtgørelse 312/ 1980), hvorefter landbrugsministeren efter forhandling med miljøministeren kan fastsætte regler om anvendelsen af bestemte arter af lægemidler og andre biologisk virksomme stoffer m.v. for at forebygge forekomsten af uønskede rester i levnedsmidler af animalsk oprindelse.
Stoffer og produkter (stk. 4) kan bl.a. være hjælpestoffer, der kan anvendes i jordbrugsproduktion eller i dertil knyttede forarbejdsningsvirksomheder (slagterier, mejerier m.v.). Som det i øvrigt fremgår af de almindelige bemærkninger tilsigtes også her alene en regulering i overensstemmelse med den eksisterende kompetenceafgrænsning mellem ministerierne, herunder til miljøministeriets område.
Til § 2 Gensplejsning defineres på forskellig måde i forskellige nationale og internationale forskrifter og sammenhænge, jfr. betænkningen »Genteknologi og Sikkerhed«, 1043/ 1985, side 13.
Efter nærværende forslag defineres gensplejsning i overensstemmelse med EF-rådets henstilling af 30. juni 1982 (82/ 472/ EØF):
»Dannelse af nye kombinationer af genetisk materiale ved indføring af nukleinsyre-molekyler, der på en eller anden måde er fremstillet uden for cellen, i et virus, i bakterieplasmider eller i et andet vektorsystem, således at de kan inkorporeres i en værtsorganisme, hvor de ikke naturligt forekommer, men hvor de fortsat kan formere sig«.
Efter forslaget forstås ved en organisme enhver organisme, hvad enten det drejer sig om encellede organismer eller komplicerede, udviklingsmæssigt højtstående organismer.
Organismer omfatter således bl.a. planter, dyr samt mikrorganismer, herunder virus.
Det er herved uden betydning, på hvilken måde arvemassen indføres i cellen eller i organismen, om det sker ved hjælp af et »bærer-system«, f.eks. et plasmid, et virus eller ved mikroinjektion.
Ved »ad naturlig vej kan forekomme« forstås her »i naturen forekommende«.
Krydsning af organismer, som i naturen lever adskilt geografisk, kan ske, hvis de bringes sammen.
Dette udnyttes traditionelt i forædlingsarbejdet og er ikke tilsigtet omfattet af forslaget.
Krydsning af to plantearter ved traditionelle forædlingsmetoder vil således ikke være omfattet af reguleringen.
Hvis derimod den ene planteart har fået tilført en eller flere egenskaber ved gensplejsning, vil denne gensplejsede plante kunne omfattes af reguleringen.
Det samme gælder, hvis den gensplejsede plante anvendes til forædling af andre planter, hvor disse egenskaber ikke sædvanligvis forekommer eller ad naturlig vej kan fremkomme.
Dette vil f.eks. kunne have betydning, hvis en gensplejset plante med et højt indhold af visse toksiske stoffer måtte være godkendt til udsætning med henblik på anvendelse som råmateriale i en teknisk produktion eller en lægemiddelproduktion, mens den pågældende plante ikke anses for velegnet til foderstof- eller levnedsmiddelproduktion.
Forslagets definition på gensplejsning omfatter ikke selvkloning, hvor der alene sker en omflytning af en organismes eller en celles egen arvemasse.
Definitionen omfatter heller ikke kombinationer, fremkommet ved eliminering af dele af en organismes eller en celles naturligt forekommende arvemateriale (deletion). Endvidere omfatter definitionen ikke nye kombinationer af arvemasse, når disse fremkommer ved sammensætning eller sammensmeltning af to eller flere celler (cellehybridisering), som ikke i sig selv er gensplejsede.
Til § 3 Til stk. 1 Bestemmelsen er begrundet med, at visse anvendelser af gensplejsede organismer og celler m.v. samt udsætning, omsætning eller import af sådanne organismer og produkter kan være så risikofri ud fra de hensyn, der skal varetages, at det kan være hensigtsmæssigt, at landbrugsministeren har mulighed for at undtage disse anvendelser helt eller delvis fra reguleringen.
Til stk. 2 Andre genteknologiske arbejdsprocesser, der indvirker på organismers arvemasse, kan også tænkes at kunne få betydning for jordbrugsproduktionen m.v. på samme måde som gensplejsning.
Teknikkerne undergår til stadighed forandringer, og der må på baggrund af den hurtige udvikling forventes nye typer af genteknikker.
Genteknologier af anden art end gensplejsning kan også benyttes til at ændre og nykombinere arvemasse på hidtil ukendt måde, og sådanne genteknologier kan derfor indebære eventuelle uønskede virkninger af tilsvarende karakter som gensplejsning.
Det foreslås derfor, at landbrugsministeren ved bekendtgørelse kan udvide lovens anvendelsesområde til at omfatte andre genteknikker end gensplejsning.
Blandt sådanne andre genteknikker kan være cellehybridisering, deletion, selvkloning, samt plasmidoverførsel.
Cellehybridisering er en teknik, der muliggør, at arvemateriale fra forskellige arter bringes til at danne nye kombinationer.
Teknikken er mindre specifik end gensplejsningsteknikken, og det kan derfor ikke så præcist forudsiges, hvilke egenskaber hybridcellen vil få.
Deletionsteknikken anvendes til udtagning og fjernelse af dele af en organismes eller celles arvemateriale.
Selvkloning er en teknologi, hvori der indgår redskaber og teknikker, som kendes fra gensplejsning.
Ved en selvkloning sker der en omflytning af dele af en organismes eller celles egen arvemasse.
Ved plasmidoverførsel, bl.a. mellem bakterier, er det muligt at påvirke cellens arvemasse uden anvendelse af egentlig gensplejsning.
Sådan plasmidoverførsel, som bl.a. vil kunne anvendes ved fremstilling af mejeriprodukter, vil også kunne blive omfattet af reguleringen.
Det er ikke tanken at indføre regulering på områder, som er velkendte og almindeligt anvendte.
Til § 4 Da reguleringen efter lovforslaget vil have berøringsflader til andre ministerområder, findes det nødvendigt at koordinere den yderligere regelfastsættelse i form af bekendtgørelser med de øvrige ministerier, der varetager opgaver inden for genteknologiområdet.
Bestemmelsen angiver derfor de ministerier, der i alle tilfælde skal inddrages.
Andre relevante ministerier vil naturligvis også kunne inddrages.
Det ekspertråd på området (genteknologirådet), som regeringen agter at nedsætte under undervisningsministeriet, forudsættes under alle omstændigheder inddraget.
Desuden foreslås landsomfattende erhvervs- og forbrugerorganisationer inddraget ved udarbejdelse af bekendtgørelser.
De pågældende organisationer er ikke angivet i bestemmelsen, da kredsen af berørte organisationer vil variere på de forskellige områder.
Til kapitel 2 Til § 5 Efter bestemmelsen er der mulighed for at etablere en anmeldelsesordning og en godkendelsesordning forud for anvendelse, omsætning, import, eksport samt udsætning af gensplejsede organismer og celler samt stoffer og produkter, hvori sådanne organismer eller celler eller væv heraf indgår, jfr. § 1, stk. 4.
Anmeldelsesordningen tænkes forbeholdt områder og anvendelser m.v. af gensplejsede organismer og celler m.v., hvor hensyn til jordbrugsproduktionen m.v. ikke nødvendiggør en egentlig godkendelsesprocedure, men hvor det alligevel skønnes hensigtsmæssigt at have indseende med den konkrete anvendelse.
Det er tanken, at behandlingen af en anmeldelse skal kunne foregå relativt hurtigt, således at anmelderen normalt kan påregne, at der ikke er indvendinger, såfremt der ikke er modtaget svar inden for en kortere tidsfrist.
Det må påregnes, at man indtil videre vil finde det nødvendigt, dels at der i hvert fald sker anmeldelse af alle aktiviteter omfattet af lovforslaget, dels at relativt mange aktiviteter omfattes af en egentlig godkendelsesproducere.
Dette hænger sammen med, at der, indtil der foreligger egentlig erfaring på området, må skønnes at være behov for en grundig vurdering og behandling af hver enkelt sag.
Det er tanken, at der som hovedregel ikke skal være kontrol hos den enkelte jordbruger.
Det forventes derfor at blive undtagelsen, at der etableres særlige regler og kontrol med omsætningen alene under hensyn til, at der er tale om gensplejsede organismer og celler m.v.
I visse tilfælde vil godkendelse dog måske kunne blive gjort betinget af, at der skabes mulighed for at følge de gensplejsede organismer m.v. i den videre omsætning.
Specielt for import af gensplejsede organismer m.v. gælder, at der er behov for at kunne fastsætte regler svarende til de, der gælder for ikke-importerede organismer og produkter.
Når der er tale om organismer, som kan formere sig, må det forventes, at reguleringen som hovedregel vil blive iværksat på det tidspunkt, da organismen skal udsættes fra et klassificeret laboratorieområde.
En kontrol i denne fase må som regel anses for at være nødvendig for at sikre sig effektivt mod uønskede virkninger for jordbrugsproduktionen, f.eks. smitsomme sygdomme i husdyrbruget.
Det bemærkes i denne forbindelse, at det efter lov om jagt- og vildtforvaltning (jagtloven) er forbudt at udsætte arter, der ikke tilhører landets naturlige fauna samt at udsætte arter, der tilhører landets fauna, på steder, hvor den pågældende art ikke er naturlig forekommende.
Landbrugsministeren kan efter denne lovs § 43 dispensere fra forbudet, og dette har været gjort i enkelte tilfælde og efter forudgående høring af miljøministeriet, fredningsstyrelsen.
En godkendelse af udsætning af gensplejsede pattedyr og fugle omfattet af jagtloven vil ikke finde sted uden forudgående forhandling med fredningsstyrelsen.
Det må forventes, at kontrolmetoder og kontrollens præcise indhold ikke kan være fuldstændig klarlagt fra starten.
I praksis vil der formentlig blive tale om helt konkrete afgørelser fra sag til sag, og det vil næppe være muligt at opstille et standardskema med krævede oplysninger m.v. i de første par år af lovens virkeperiode.
Landbrugsministeren vil nærmere kunne fastlægge, hvilke oplysninger om organismer og produkter en anmeldelse eller ansøgning i henhold til loven skal indeholde.
På alle områder vil en anmeldelse eller ansøgning om godkendelse i hvert fald skulle indeholde en nærmere beskrivelse af den gensplejsning, der har fundet sted, med en angivelse af de forskellige organismer og det genmateriale, der er anvendt.
På nogle områder, f.eks. husdyrområdet, vil endvidere bl.a. blive krævet dokumentation for, hvilke afvigelser af sundhedsmæssig art, som en genetisk ændring måtte have medført.
Det må forventes, at de oplysninger, der vil blive krævet i forbindelse med anmeldelse og godkendelse både efter miljøministeriets og efter landbrugsministeriets regler, i vidt omfang vil være de samme.
Der vil derfor blive søgt udarbejdet fælles oplysningsskemaer m.v. samt retningslinier for ansøgningsprocedure m.v.
På nuværende tidspunkt foreligger ikke erfaringsmateriale, der gør det muligt nøjagtigt at beskrive, hvilke oplysninger, der vil være relevante.
Ved administrationen vil der blive lagt vægt på ekspertvurderinger, internationale erfaringer m.v.
Det forudsættes herved, at administrationen vil blive tilrettelagt under hensyn til de retningslinier m.v., som måtte bliver udarbejdet i OECD- og EF-regie.
Landbrugsministeriet vil i tilfælde, hvor der er behov for ekspertvurderinger, som ikke kan foretages af landbrugsministeriets egne eksperter, inddrage anden ekspertise, f.eks. fra højere læreanstalter.
Til § 6 Bestemmelsen bemyndiger landbrugsministeren til at fastsætte nærmere regler om anvendelse, omsætning, import, eksport og udsætning af gensplejsede organismer og celler.
Bestemmelsen skal ses i sammenhæng med § 5 om anmeldelse og godkendelse, jfr. bemærkningerne til denne bestemmelse.
Det må forudses, at mere specifikke krav til og begrænsninger i anvendelse m.v. af godkendte organismer og celler vil fremgå af de vilkår, der fastsættes i forbindelse med godkendelse.
Det må imidlertid forudses, at der vil være behov for at fastsætte regler i bekendtgørelsesform, for at beskrive de generelle krav, som under alle omstændigheder skal opfyldes.
Der kan f.eks. være behov for generelle regler om forbud mod visse anvendelser m.v. og påbud om, hvorledes anvendelse m.v. skal ske.
Specielt for så vidt angår området for anmeldelsesordningen kan det være hensigtsmæssigt at have generelle regler om anvendelse af gensplejsede organismer m.v.
Til § 7 Til stk. 1 Efter bestemmelsen kan en afgørelse ændres, såfremt det skønnes påkrævet.
Det er forudsat, at ændring af en afgørelse kun kan ske, hvis dette er nødvendigt ud fra de hensyn, der skal varetages efter loven.
Således vil f.eks. hensyn til at undgå udbredelse af sygdomssmitte i husdyrbruget eller i planteavlen kunne tænkes at begrunde en ændring af en meddelt afgørelse.
Til stk. 2 Efter denne bestemmelse kan en afgørelse tilbagekaldes, såfremt der er tale om grov eller gentagen overtrædelse af de vilkår, der måtte være stillet i forbindelse med godkendelsen.
En sådan tilbagekaldelse kan være nødvendig for at undgå, at der i realiteten sker en omgåelse af de regler, der fastsættes efter loven, og dermed en tilsidesættelse af de hensyn der skal varetages.
Til § 8 Efter bestemmelsen kan det fastsættes, at anmeldere eller ansøgere efter loven samt den, der anvender, omsætter, importerer, eksporterer eller udsætter gensplejsede organismer m.v., skal fremskaffe oplysninger, foretage eller lade foretage undersøgelser samt aflevere prøver til brug ved afgørelser efter loven.
Det vil herunder bl.a. kunne bestemmes, at undersøgelser skal være foretaget af autoriserede laboratorier.
De undersøgelser, der kan blive krævet, kan bl.a. have til formål at belyse eventuelle skadevirkninger for jordbrugsproduktionen af nye gensplejsede organismer, der agtes anvendt i jordbruget.
De krævede undersøgelser må forventes at kunne blive ganske omfattende.
Til § 9 Bestemmelsen giver landbrugsministeren mulighed for at fastsætte regler om registrering og krav til mærkning, emballering, opbevaring, flytning og transport af gensplejsede organismer og celler for at varetage produktionsmæssige hensyn, herunder også eksportmæssige hensyn.
Bestemmelser af denne karakter findes inden for flere områder af landbrugsministeriets lovgivning, og sådanne krav er bl.a. fastsat som led i vilkår for drift af autoriserede levnedsmiddelvirksomheder inden for landbrugsministeriets område.
Til § 10 Det må forventes, at regulering af anvendelse af gensplejsede organismer i vidt omfang vil komme til at foregå i et internationalt samarbejde, f.eks. i EF sammenhæng.
Efter forslaget kan ministeren fastsætte regler om, at godkendelser meddelt i et andet land kan erstatte godkendelser her i landet.
Det forudsættes, at der ved vurderingen af, om import af gensplejsede organismer m.v. kan tillades, i øvrigt kan tages hensyn til udenlandske myndigheders behandling af sagen.
Til kapitel 3 Til § 11 Til stk. 1 Tilsynsopgaverne vil formentlig skulle varetages af en eller flere af de eksisterende forsøgs- eller kontrolinstitutioner under landbrugsministeriet.
Det kan ikke udelukkes, at det i forbindelse med administrationen kan blive nødvendigt at foretage eftersyn af offentlig og privat ejendom.
De personer, der bemyndiges til at skaffe sig adgang til offentlig og privat ejendom uden retskendelse, vil typisk være ansat af tilsynsmyndigheden.
I specielle tilfælde kan tilsynsmyndigheden dog have behov for bistand fra personer uden for tilsynsmyndigheden, der besidder særlig sagkundskab på området, og sådanne vil også kunne opnå bemyndigelse i henhold til bestemmelsen.
Til stk. 2 Det kan være nødvendigt for at gennemføre tilsyn efter stk. 1, at de personer, der er beskæftiget på det sted, der kontrolleres, yder bistand ved gennemførelse af tilsynet.
Bestemmelsen forpligter til sådan hjælp, hvis det ønskes af tilsynet eller den særligt sagkyndige.
Til stk. 3 Bestemmelsen sikrer mulighed for gennemtvingelse af myndighedernes adgang til de lokaliteter, der omfattes af bestemmelserne i stk.
1. Politiet bestemmer under hensyn til almindelige politimæssige overvejelser, hvorledes bistanden efter stk. 3 skal ydes.
Til § 12 Til stk. 1 Efter forslaget får myndighederne mulighed for indgriben, såfremt der ved udførelse af tilsynet viser sig forhold, der er i strid med bestemmelser fastsat efter loven eller i strid med vilkår, der er fastsat ved en meddelt godkendelse.
Meddelelse af påbud eller forbud bør normalt ske skriftligt, jfr. dog bemærkningerne til stk. 3, og afgørelsen bør indeholde en frist for efterkommelse.
Dette er nødvendigt for at skabe grundlag for en hensigtsmæssig opfølgning af tilsynsarbejdet.
Til stk. 2 og 3 Bestemmelserne giver mulighed for, at myndighederne kan gribe ind for at foretage det fornødne for at afværge skade m.v. på jordbrugsproduktionen.
Ved stk. 3 foreslås tilvejebragt udtrykkelig hjemmel for sådan indgriben uden forudgående påbud i situationer, hvor der er tale om betydelig fare.
Det skal således være muligt at træffe de nødvendige forholdsregler uden forudgående påbud i tilfælde af fare for jordbrugsproduktionen eller en dertil knyttet forarbejdningsvirksomhed, når øjeblikkelig indgriben er nødvendig for at afværge skade, f.eks. i tilfælde af pludseligt opståede sygdomsangreb af hidtil ukendt karakter på husdyr.
Bestemmelsen vil især have betydning, hvis der ikke er mulighed for at få kontakt med den, der er ansvarlig for det pågældende forhold.
Til stk. 4 Bestemmelsen sikrer mulighed for gennemtvingelse af myndighedernes adgang til de lokaliteter, der omfattes af bestemmelserne i stk. 2 og 3. Politiet bestemmer under hensyn til almindelige politimæssige overvejelser, hvorledes bistanden efter stk. 4 skal ydes.
Til stk. 5 Bestemmelsen giver mulighed for en tilsvarende fremgangsmåde som omtalt i stk. 2 og 3 i tilfælde, hvor påbud og forbud meddeles efter regler fastsat efter forslagets § 6.
Til § 13 Til stk. 1 Bestemmelsen giver adgang til at udtage nødvendige prøver uden, at det offentlige skal betale herfor.
En tilsvarende hjemmel findes i anden lovgivning under landbrugsministeriets område, således f.eks. i § 5, nr. 1, i lov nr. 190 af 9. maj 1984 om planteskadegørere.
Til stk. 2 Bestemmelsen bemyndiger ministeren til at fastsætte regler om betaling af gebyrer i forbindelse med myndighedernes behandling af anmeldelser, ansøgninger om godkendelse og i forbindelse med tilsyn og kontrol med overholdelse af vilkår fastsat i meddelte godkendelser.
Bestemmelsen har paralleller i andre love under landbrugsministeriets område, således f.eks. i § 1, stk. 1, nr. 4, i lov nr. 534 af 13. december 1972 om handel med frø, såsæd, læggekartofler og planter.
Gebyrerne tilstræbes på længere sigt fastsat med henblik på at opnå balance mellem udgifter og indtægter.
Gebyrfastsættelsen vil ske efter forhandling med de relevante myndigheder og organisationer, jfr. § 4.
Til § 14 Til stk. 1 Det forudsættes, at ministeren helt eller delvis kan henlægge beføjelser efter loven til myndigheder og institutioner under landbrugsministeriet.
Det forudsættes, at vurderingen af anmeldelser, ansøgninger om godkendelse, udførelse af afprøvninger, analyser m.v. i vidt omfang vil kunne ske ved de eksisterende forsøgs- og kontrolinstitutioner eller i nær tilknytning til disse.
 De institutioner, der kunne tænkes at skulle medvirke, er følgende:
Statens Planteavlsforsøg, Statens Plantetilsyn, Statens Husdyrbrugsforsøg, Statens Foderstofkontrol, Statskontrollen med Mejeriprodukter og Æg m.m. og Veterinærdirektoratet.
Endvidere må forudses, at bistand fra Statens veterinære Institut for Virusforskning og fra Statens veterinære Serumlaboratorium kan blive relevant.
Det må forventes, at der kan blive tale om visse tilpasninger på de institutioner, der pålægges kontrol- og tilsynsopgaver m.v.
Efter bestemmelsen kan ministeren fastsætte regler om klage over afgørelser, der er truffet efter en bemyndigelse, herunder begrænse adgangen, således at afgørelser ikke kan indbringes for anden administrativ myndighed.
 Klageberettiget vil primært være den, som afgørelsen retter sig til.
Til stk. 2 Som nævnt i de almindelige bemærkninger, afsnit D. 4, tillægges det stor betydning, at reguleringen kommer til at fungere som et koordineret hele.
Da det af ressourcemæssige grunde kan være hensigtsmæssigt at udnytte ekspertise m.v. i andre ministerier, foreslås det, at landbrugsministeren efter forhandling med andre ministre kan fastsætte regler om, at institutioner m.v. inden for de pågældende ministres ressort skal medvirke ved varetagelse af opgaver fastlagt ved regler efter loven.
Bestemmelsen i stk. 1 om klage finder tilsvarende anvendelse på afgørelser truffet efter en bemyndigelse efter denne bestemmelse.
Til stk. 3 Da afgørelser i konkrete sager kan have generel interesse for erhvervs- og interesseorganisationer foreslås, at der kan fastsættes regler om, at sådanne organisationer kan påklage afgørelser, der særligt berører deres interesseområde.
Til § 15 Til stk. 1 og 2 Overtrædelse af bestemmelserne i forslagets § 11, stk. 2, og § 12, stk. 1, foreslås som udgangspunkt begrænset til straf af bøde, med mulighed for at straffen kan stige i tilfælde, hvor der med forsæt eller ved grov uagtsomhed er voldt skade på eller fremkaldt fare for jordbrugsproduktionen m.v. eller opnået eller tilsigtet en økonomisk fordel.
Forebyggelse af skader hidrørende fra organismer og produkter, der er fremstillet ved anvendelse af gensplejsning kan næppe alene ske på grundlag af straffebestemmelser, men må kombineres med oplysende virksomhed m.v.
Man skal imidlertid ikke i grovere tilfælde kunne »betale sig  

 fra« en overtrædelse, og det må derfor for at sikre en efterlevelse af bestemmelserne anses for nødvendigt, at overtrædelser i grovere tilfælde sanktioneres med frihedsstraf.
Til stk. 3 Bestemmelsen bemyndiger ministeren til i bekendtgørelser, udstedt efter de angivne bestemmelser i lovforslaget, at fastsætte straffebestemmelser svarende til bestemmelserne i stk. 1 og 2.
Til stk. 4 I overensstemmelse med forslagene i betænkning nr. 996/ 1984 om ansvarsplacering m.v. i kommunestyret foreslås det, at kommuner og kommunale fællesskaber kan pålægges bødeansvar.
Det er en forudsætning, at den strafbare handling er begået af kommunen eller det kommunale fællesskab som driftsherre, arbejdsgiver eller lignende.
Til § 16 Efter forslaget vil også de sager, hvor der er hjemlet straf af fængsel, være politisager.
Endvidere vil der efter forslaget være adgang til at bringe de retsmidler, der er nævnt i retsplejelovens kapitel om ransagning, til anvendelse i samme omfang som i statsadvokatsager.
Til § 17 Efter forslaget udvides den personkreds, der har tavshedspligt, til også at omfatte særligt sagkyndige personer m.v., der bistår myndighederne.
Personer, der er ansat af offentlige myndigheder, er omfattet af borgerlig straffelovs §§ 152 og 264 b.
Tavshedspligten omfatter oplysninger, der af særlige grunde bør have krav på hemmeligholdelse, f.eks. oplysninger om drifts- eller fabrikationsmæssige forhold, der har væsentlig økonomisk eller konkurrencemæssig betydning for en virksomhed, samt oplysninger om privatlivet tilhørende forhold.
Nye bestemmelser i straffelovens § 152 og § 152 c - § 152 f, som på en mere detaljeret måde regulerer spørgsmålet om tavshedspligt, træder i kraft den 1. januar 1987. Bestemmelsen vil derfor være overflødig fra dette tidspunkt og foreslås i konsekvens heraf ophævet fra denne dato, jfr. lovforslaget § 18, stk. 2.
Til kapitel 5 Til § 18 Som anført i de almindelige bemærkninger forventes praktisk anvendelige resultater af den genteknologiske forskning inden for jordbrugssektoren at ligge nogle år frem i tiden på de fleste områder.
Det foreslås derfor overladt til ministeren at sætte loven i kraft, når det skønnes påkrævet.
 For så vidt angår stk. 2 henvises til bemærkningerne til § 17.
Til § 19 Loven gælder ikke for Færøerne og Grønland, men kan ved kongelig anordning sættes i kraft for Grønland.
