Betænkning afgivet af Miljøudvalget den 11. december 2014 Betænkning over Forslag til lov om Den Danske Naturfond [af miljøministeren (Kirsten Brosbøl)]:
1. Udvalgsarbejdet Lovforslaget blev fremsat den 19. november 2014 og var til 1. behandling den 25. november 2014. Lovforslaget blev efter 1. behandling henvist til behandling i Miljøudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og miljøministeren sendte den 22. september 2014 dette udkast til udvalget, jf. (folketingsåret 201314) MIU alm. del  bilag 484. Den 20. november 2014 sendte miljøministeren de indkomne høringssvar og et notat herom til udvalget.
Spørgsmål Udvalget har stillet 20 spørgsmål til miljøministeren til skriftlig besvarelse, som denne har besvaret.
2. Udtalelse fra udvalget Udvalget ser frem til at følge etableringen af Den Danske Naturfond.
Når bestyrelsen for fonden er udpeget og har haft mulighed for at drøfte strategi og arbejdsmetoder, vil udvalget tage initiativ til at få en præsentation af bestyrelse og strategi i udvalget.
3. Indstillinger og politiske bemærkninger Et flertal i udvalget (udvalget med undtagelse af LA) indstiller lovforslaget til vedtagelse uændret.
 Et mindretal i udvalget (LA) indstiller lovforslaget til forkastelse ved 3. behandling.
Socialdemokratiets, Radikale Venstres og Socialistisk Folkepartis medlemmer af udvalget støtter lovforslaget, som vi også vil kalde historisk.
Med oprettelsen af fonden bliver der skrevet både danmarks- og naturhistorie.
Med 875 mio. kr. i startbagagen skal og vil fonden investere i en rigere og mere mangfoldig natur.
Fonden skal arbejde for mere natur i Danmark.
Og den er et resultatet af et visionært og unikt samarbejde mellem private fonde og staten.  Stor ros og tak til regeringen, Villum Fonden og Aage V.
Jensens fond.
 Fonden er også et direkte resultat af Natur- og Landbrugskommissionens anbefalinger, som kom i april 2013.
Fonden vil bl.a. opkøbe landbrugsjord og udlægge arealerne som natur for at beskytte truede arter og sikre et godt vandmiljø. Det er også et centralt og selvstændigt formål for fonden at styrke den folkelige forankring af og opbakning til arbejdet med naturgenopretning og -beskyttelse.
Det er en kæmpe sejr for naturen og miljøet.
I dag er en betydelig del af vores dyre- og plantearter truede, og vandmiljøet er presset.
S, RV og SF vil have et renere vandmiljø og mere sammenhængende natur i Danmark, så arterne kan vokse og brede sig.
Det er et af hovedformålene i »Naturplan Danmark« og er også et af formålene med fonden.
De mål når vi kun med en langsigtet plan og et urokkeligt engagement.
Det sikrer fonden, der er en uafhængig privat erhvervsdrivende fond.
Fonden er skræddersyet til at kunne arbejde med langvarige indsatser til gavn for alle, fordi den kommer til at arbejde uafhængigt af valgperioder og politiske vinde.
Det er med andre ord på alle tænkelige måder naturens fond.
Fonden gør det muligt for alle at investere i naturen, uanset om man er privatperson, organisation, lokalsamfund eller kommune.
Derfor håber og tror S, RV og SF også, at der kommer flere penge i fonden end de 875 mio. kr., men også helt grundlæggende, at mange flere danskere bliver interesserede og engagerede i naturbeskyttelse og naturgenopretning.
 Fonden kommer givetvis allerede til at køre fra den 1. januar 2015. Der er ingen tid at spilde, og der er bestemt grund til at juble over denne både historiske og langsigtede beslutning.
 Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Yildiz Akdogan (S) Flemming Møller Mortensen (S) Jens Joel (S) John Dyrby Paulsen (S) Mette Reissmann (S) Torben Hansen (S) Simon Kollerup (S) Lone Loklindt (RV) fmd.
Lotte Rod (RV) Lisbeth Bech Poulsen (SF) Steen Gade (SF) Per Clausen (EL) Lars Dohn (EL) Johan Lund Olsen (IA) Uffe Elbæk (UFG) Erling Bonnesen (V) Anne-Mette Winther Christiansen (V) Henrik Høegh (V) Esben Lunde Larsen (V) Hans Christian Schmidt (V) Anni Matthiesen (V) nfmd.
Hans Christian Thoning (V) Eyvind Vesselbo (V) Pia Adelsteen (DF) René Christensen (DF) Mette Hjermind Dencker (DF) Hans Kristian Skibby (DF) Villum Christensen (LA) Daniel Rugholm (KF) Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 77 Bilagsnr.
