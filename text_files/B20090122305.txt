Kapitel 1   Indledende bestemmelser Kapitel 2   Ansøgning om støtte og vilkår for støtte Kapitel 3   Evaluering, regnskab og revision Kapitel 4   Kontrol og kommunikation Kapitel 5   Klage, straffebestemmelser og ikrafttræden Bilag 1 Bekendtgørelse om administration af økonomisk støtte fra Den Europæiske Fond for Tilpasning til Globaliseringen I medfør af § 3, stk. 1 og 2, og § 4 stk. 1, i lov nr. 602 af 24. juni 2005 om erhvervsfremme samt i henhold til bekendtgørelse nr. 1283 af 12. december 2005 om henlæggelse af visse beføjelser efter lov om erhvervsfremme til Erhvervs- og Byggestyrelsen fastsættes:
Kapitel 1 Indledende bestemmelser § 1. Erhvervs- og Byggestyrelsen administrerer den økonomiske støtte til Danmark, der bliver udbetalt som følge af forordning nr. 1927/2006 om oprettelse af Den Europæiske Fond for Tilpasning til Globaliseringen (Globaliseringsfonden) med senere ændringer, jf. bilag 1.
Kapitel 2 Ansøgning om støtte og vilkår for støtte § 2. Ansøgningen skal indsendes til Erhvervs- og Byggestyrelsen på det af Europa-Kommissionen udfærdigede ansøgningsskema senest 4 uger før ansøgningsfristen til Europa-Kommissionen udløber, medmindre andet aftales.
 § 3. Erhvervs- og Byggestyrelsen fastsætter i tilsagn de nærmere betingelser for at opnå støtte i overensstemmelse med forordning nr. 1927/2006 med senere ændringer.
Kapitel 3 Evaluering, regnskab og revision § 4. Ved afslutning af projektet skal der udarbejdes en rapport og et revisorpåtegnet regnskab, som dokumenterer, at det støttede projekt er gennemført i overensstemmelse med vilkårene herfor.
 Stk. 2. Erhvervs- og Byggestyrelsen anviser nærmere i vilkårene for tilsagn, hvilke oplysninger der som minimum skal indgå i rapporten og regnskabet.
 § 5. Rapporten og det revisorpåtegnede regnskab skal indsendes til Erhvervs- og Byggestyrelsen senest 3 måneder efter projektets afslutning, medmindre andet aftales.
 § 6. Revisionen udføres af en godkendt revisor, der skal være optaget i det register over godkendte revisorer, som Erhvervs- og Selskabsstyrelsen fører i medfør af revisorlovens § 2, eller af Rigsrevisionen.
Kapitel 4 Kontrol og kommunikation § 7. Erhvervs- og Byggestyrelsen kan i overensstemmelse med forordning nr. 1927/2006 med senere ændringer kontrollere, at de oplysninger som fremgår af rapporten og regnskabet er korrekte.
 Stk. 2. Den, der er ansvarlig for projektets gennemførelse, og andre personer, der er tilknyttet projektet, skal yde Erhvervs- og Byggestyrelsen den fornødne bistand i forbindelse med den i stk. 1 nævnte kontrol, herunder udlevere den af Erhvervs- og Byggestyrelsen efterspurgte dokumentation.
 § 8. Erhvervs- og Byggestyrelsen kan efter nærmere anvisning forlange, at oplysninger afgivet i forbindelse med ansøgning om støtte og behandling heraf samt efterfølgende indsendelse af oplysninger fra projekter, der modtager støtte fra Globaliseringsfonden, sker gennem it-systemer, der muliggør elektronisk overførsel af data.
Kapitel 5 Klage, straffebestemmelser og ikrafttræden § 9. Erhvervs- og Byggestyrelsens afgørelser kan ikke indbringes for anden administrativ myndighed.
 § 10. For så vidt angår straf henvises til § 22 i lov om erhvervsfremme.
 § 11. Bekendtgørelsen træder i kraft den 16. december 2009.
