 Udtalt med hensyn til beregningen af sletningsfristen for en  

 genoptagen registrering, at ved alle genoptagelser af registreringer skal  

 sletningsfristen, under hensyn til den i lovens § 9, stk. 3, angivne  

 maksimumsfrist på 5 år, beregnes fra tidspunktet for den første registrering  

 af forholdet.
 Endvidere fundet, at et kreditoplysningsbureaus lukkede register med  

 oplysninger, der ikke opfylder kravene til videregivelse i summarisk form,  

 ligeledes er underlagt den almindelige sletningsfrist på 5 år i lovens § 9,  

 stk. 3, jf. ordene registrering eller videregivelse.
 Endelig fundet, at der i lovens § 9, stk. 3, ikke kan antages at være  

 hjemmel til med henvisning til en given tidsfaktor for en genoptagen  

 registrering at opstille generelle retningslinier for en fravigelse af den i  

 bestemmelsen fastsatte forældelsesregel på 5 år.
 I en konkret klagesag havde Registertilsynet gjort et  

 kreditoplysningsbureau opmærksom på, at fristen for sletning af oplysninger  

 skal beregnes fra tidspunktet for den første registrering af et forhold, hvis  

 en tidligere slettet registrering genoptages.
 Registertilsynets udtalelse gav anledning til, at bureauet anmodede  

 Registertilsynet om en generel udtalelse om, hvorvidt alle genoptagelser af  

 registreringer skal ske på en sådan måde, at sletningsfristen beregnes fra  

 tidspunktet for den første registrering af forholdet.
 Kreditoplysningsbureauet forespurgte endvidere, om der skal skelnes mellem  

 såkaldte åbne og lukkede registreringer dvs. registreringer, som er  

 henholdsvis tilgængelige/ikke tilgængelige for bureauets abonnenter, samt om  

 tidspunktet for sletningen af den første registrering har indflydelse på,  

 hvornår sletningsfristen for den genoptagne registrering skal regnes fra.
 Bureauet anførte, at der godt kan gå lang tid fra det tidspunkt, hvor  

 debitor bestrider en fordring, til sagen bliver afgjort ved retten.
 Det var i den forbindelse bureauets opfattelse, at det er urimeligt, at en  

 debitor kan »spare« en del registreringstid ved blot at bestride  

 forholdet umiddelbart efter første registreringstidspunkt, og det blev efter  

 bureauets opfattelse endnu mere urimeligt, når der ved første  

 registreringstidspunkt er tale om en lukket registrering.
 Med hensyn til beregningen af sletningsfristen for en genoptagen  

 registrering udtalte Registertilsynet, at man under hensyn til den i lovens §  

 9, stk. 3, angivne maksimumsfrist på 5 år ikke fandt grundlag for at ændre  

 sin tidligere udtalelse om, at ved alle genoptagelser af registreringer skal  

 sletningsfristen beregnes fra tidspunktet for den første registrering af  

 forholdet.
 For så vidt angår spørgsmålet, om der ved sletningsfristens beregning skal  

 skelnes mellem åbne og lukkede registreringer, fandt Registertilsynet, at  

 kreditoplysningsbureauets lukkede register med oplysninger, der ikke opfylder  

 kravene til videregivelse i summarisk form, ligeledes er underlagt den  

 almindelige sletningsfrist på 5 år i lovens § 9, stk. 3, jf. ordene  

 registrering eller videregivelse.
 Det var således Registertilsynets opfattelse, at det strider mod  

 bestemmelsen i lovens § 9, stk. 3, ved beregning af sletningsfristen for en  

 registrering at skelne mellem registreringer, som fra  

 indberetningstidspunktet lovligt har kunnet videregives til bureauets  

 abonnenter, og registreringer, som har været opført i det lukkede register i  

 en vis periode forud for overflyttelsen til det åbne register, fordi de på  

 indberetningstidspunktet ikke har opfyldt kravene i lovens § 12, stk. 3, til  

 videregivelse i summarisk form.
 Endelig vurderede Registertilsynet spørgsmålet, om tidspunktet for  

 sletningen af den første registrering skal have indflydelse på, hvornår  

 sletningsfristen for den genoptagne registrering skal regnes fra.
 Som bestemmelsen i lovens § 9, stk. 3, er formuleret, beror det på en  

 konkret vurdering, om der i det enkelte tilfælde foreligger helt særlige  

 omstændigheder, som kan begrunde en suspension af maksimumsfristen for  

 registrering eller videregivelse på 5 år.
 Registertilsynet fandt således, at der i lovens § 9, stk. 3, ikke kan  

 antages at være hjemmel til med henvisning til en given tidsfaktor for en  

 genoptagen registrering at opstille generelle retningslinier for en  

 fravigelse af den i bestemmelsen fastsatte forældelsesregel på 5 år.
 (* 1) Registertilsynets Årsberetning 1992 side 112.
