En bagermester erkendte at have overtrådt overenskomsten ved at have  

 sat en lærling til overarbejde i en 14-dages periode og at have undladt at  

 udlevere lærlingen arbejdstøj.
Herfor idømtes han en bod på 5.000 kr.  

 indeholdende efterbetaling på 2.275 kr. for manglende arbejdstøj.  

 Bagermesteren blev i øvrigt frifundet for en påstand om et betydeligt  

 bodsansvar, der støttedes på, at lærlingen systematisk skulle have udført  

 overarbejde i over 1 år, idet det efter de afgivne helt modstridende  

 forklaringer ikke fandtes godtgjort, at dette havde været tilfældet.
Dommere: Bisgaard, Bæhring, Kiil (retsformand), Lind, Kurt Petersen, Strube og Westergaard.
 Under denne sag har Landsorganisationen i Danmark for Nærings- og  

 Nydelsesmiddelarbejder Forbundet indklaget Centralforeningen for Sjællands og  

 Lolland-Falsters Stifters Bagermesterforeninger for bagermester Flemming  

 Ludvigsen, Vestergade 12, 4990 Sakskøbing, for Arbejdsretten for  

 overenskomstbrud.
 Klagerne har nedlagt følgende påstand:
 Indklagede har brudt overenskomstens bestemmelser og tilpligtes til  

 Nærings- og Nydelsesmiddelarbejder Forbundet at betale en efter rettens skøn  

 fastsat bod indeholdende 38.503,38 kr. i efterbetaling.
 Indklagede har påstået frifindelse.
 Sagens omstændigheder er efter det oplyste følgende:
Lærling  Allan Børgesen, der er født den 6. august 1971, blev den 6.  

 november 1986 ansat som arbejdsdreng i bagermester  Flemming Ludvigsens  

 bageri i Sakskøbing.
Ved en uddannelsesaftale oprettet i henhold til  

 lærlingelovens § 1 ændredes ansættelsesforholdet, således at han fra den 1.  

 april 1987 påbegyndte en 3-årig lærlingeuddannelse sammesteds.
I skrivelse af 29. juli 1988 begærede forbundet et mæglingsmøde afholdt,  

 idet man gjorde gældende, at bagermester Ludvigsen, der i maj eller juni 1987  

 var blevet medlem af Centralforeningen, groft havde overtrådt overenskomsten  

 ved systematisk at have ladet  Allan Børgesen arbejde 51 timer om ugen og ved  

 at placere arbejdstiden således, at  Allan Børgesen havde fast mødetid kl.  

 2.00 på hverdage og kl. 24.00 på lørdage og søndage, hvortil kom, at han ikke  

 havde fået udleveret frit arbejdstøj.
I skrivelsen anførtes, at Allan  

 Børgesens tilgodehavende inklusive erstatning for forsinket uddannelse var  

 opgjort til 98.383,38 kr.
 Det begærede mæglingsmøde blev afholdt den 11. august 1988. I referatet  

 fra mødet hedder det bl.a.:
 »Der kunne ikke opnås enighed parterne imellem.
 Arbejdstagerside fastholdt deres klage vedr. overtrædelser af  

 arbejdsmiljøloven, lærlingeloven og den mellem parterne gældende overenskomst  

 paragraffer som nævnt i klageskriftet.
 Arbejdsgiverside erkendte at der var sket overtrædelser af overenskomstens  

 bestemmelser vedrørende arbejdstøj.
Arbejdsgiverside meddelte endvidere, at man forventede at  Allan Børgesen  

 efter afholdelsen af ferie igen møder på arbejdspladsen til normal  

 arbejdstids begyndelse.
I modsat fald vil man forbeholde sig ret til at kræve  

 erstatning for misligholdelse af lærekontrakten, jfr. lærlingelovens  

 bestemmelser herom. .....« Allan Børgesens fader, bagermester  Flemming Børgesen, indbragte herefter  

 som værge for Allan en sag om ophævelse af lærlingekontrakten for  

 Lærlingevoldgiftsretten i Maribo retskreds.
Under et møde i voldgiftsretten  

 den 26. september 1988 forligtes sagen således, at læreforholdet straks blev  

 ophævet, og et krav om løn i en sygdomsperiode fra 15. august til 26.  

 september 1988 blev anerkendt, medens et krav om betaling for overtid og  

 betaling af tillæg for arbejde på søn- og helligdage, omfattende perioden fra  

 den 1. april 1987 til den 26. september 1988, blev afvist.
Dette  

 efterbetalingskrav, som dengang var opgjort til 36.990,78 kr., blev derefter  

 af forbundet gennem Landsorganisationen i Danmark gjort til genstand for  

 behandling på et fællesmøde, idet man fra forbundets side gjorde gældende, at  

 bagermester Ludvigsen havde pådraget sig bodsansvar for brud på  

 overenskomsten.
 I referatet fra fællesmødet, der blev afholdt den 21. oktober 1988, hedder  

 det bl.a.:
»Arbejdsgiverside tilbageviste som udgangspunkt LO's krav i sin  

 helhed.
Dog anerkendte man at  Allan Børgesen i en 14 dages periode var  

 beskæftiget fra kl. 2.00 til kl. 12.00, heri incl. en halv times pause.  

 Endvidere anerkendte man som tidligere sket, at der skal ske betaling, jvf.  

 overenskomstens tekst om arbejdstøj.
Arbejdsgiverside opfordrede endvidere  

 til at arbejdstagerside påny gennemgår sit krav, idet blandt andet gøres  

 gældende, at man ikke har taget højde for frihed på søn- og helligdage: samt  

 skoleophold, i hvert fald i perioden fra og med uge 20 til og med uge 24 i  

 1988.
 Arbejdstagerside fastholdt sine krav og gjorde endvidere gældende at Allan  

 Børgesen i forbindelse med skoleophold var kaldt på arbejde i week-enderne.
Enighed kunne derfor ikke opnås. .....« De på fællesmødet fremkomne oplysninger gav anledning til, at forbundet  

 udarbejdede en revideret opgørelse af efterbetalingskravet.
I denne opgørelse  

 er kravet opgjort til det beløb på 38.503,38 kr., der er anført i påstanden.  

 Beløbet omfatter perioden fra den 1. april 1987 til den 24. juli 1988 og er  

 beregnet som forskellen mellem det faktisk udbetalte beløb 84.375,51 kr. og  

 det beløb på 122.878,88 kr., som  Allan Børgesen efter forbundets opgørelse  

 har overenskomstmæssigt krav på, omfattende løn, betaling for overarbejde  

 samt nattillæg og søn- og helligdagstillæg, hvortil kommer et tillæg for  

 arbejdstøj på i alt 2.275 kr.
Opgørelsen er baseret på et af  Allan Børgesen  

 og dennes plejemoder  Inger Ranthe til brug for sagen udfyldt skema over den  

 påståede faktiske, ugentlige arbejdstid i den omhandlede periode med  

 tilhørende opdeling af denne på normaltid og overarbejdstid til henholdsvis  

 40 %, 60 % og 100 % samt nat- og søndagstillæg.
I skemaet er angivet en  

 daglig arbejdstid mandag, tirsdag og onsdag fra kl. 2.00 til kl. 12.30 samt  

 lørdag og søndag fra kl. 24.00 til kl. 11.30 lørdag og kl. 11.00 søndag,  

 medens torsdag og fredag er anført som fridage.
I en af indklagede fremlagt skriftlig erklæring, der er underskrevet af  

 bagersvend Kim Johansen, bagerlærling  Sonny Leithoff og tidligere bagersvend  

  Kai Svenne Olsen, oplyser de pågældende, at  Allan Børgesen »ikke i sin  

 læretid har haft fast mødetid kl. 2.00«.
Det tilføjes, at normal opstart  

 i bageriet har været kl. 3.00,  Allan Børgesen dog undtaget.
Parternes overenskomst indeholder som bilag 7 overenskomstbestemmelser for  

 lærlinge og efg-elever.
Heraf fremgår bl.a., at den ugentlige  

 arbejdstid indtil den 1. september 1987 var 39 timer eksklusiv spisetid og  

 derefter i den resterende del af den omhandlede periode 38 1/2 time,  

at arbejdstiden skal lægges mellem kl. 04.00 og 18.00 og aftales  

 lokalt, og at arbejdsdagen højst må være 9 timer.
Af  

 overenskomstbestemmelsernes § 4 fremgår, at der ikke kan fordres udført  

 overarbejde af lærlinge og efg-elever under 18 år, og af § 5 følger, at det  

 arbejde mellem kl. 02.00 og kl. 04.00, for hvilket der skal betales et tillæg  

 til timelønnen, kun må udføres af lærlinge over 18 år.
I § 7 om arbejdstøj er  

 fastsat, at der skal betales et tillæg til ugelønnen på 35 kr., hvis  

 virksomheden ikke udleverer frit arbejdstøj.
 For Arbejdsretten er der afgivet forklaring af indehaveren af den  

 indklagede virksomhed samt af nedennævnte vidner.
Bagerlærling  Allan Børgesen har forklaret, at han har udfyldt skemaet med  

 ugentlig arbejdstid sammen med sin moder.
Skemaet er lavet til brug for sagen  

 og angiver den arbejdstid, han næsten undtagelsesfrit havde under sin læretid  

 hos bagermester Ludvigsen.
Hverdagsmorgenerne mødte han altid kl. 2.00 sammen  

 med den anden lærling  Sonny Leithoff.
De var de første, der mødte, og de  

 startede med at lave dejen til morgenbrød.
Sonny lavede bassedejen, medens  

 vidnet lavede franskbrødsdejen.
Svenden Kim Johansen mødte normalt ved  

 3-tiden og mester kl. 4.00 eller kl. 5.00. Han blev oprindelig antaget som  

 arbejdsdreng.
Da han blev ansat som lærling, blev der ikke talt om  

 arbejdstid.
Skemaet passer ikke helt, fordi han ind imellem har haft fri en  

 weekend.
Men det var ikke ret tit.
Medens han var på skole, blev han kaldt  

 hjem hver weekend for at arbejde i bageriet.
Han har aldrig klaget over  

 arbejdstiden eller lønnen, da han var bange for at blive fyret.
Hans far er  

 bagermester, men da han var uvenner med faderen, har han ikke fortalt denne,  

 hvad han fik i løn.
Derimod kendte faderen godt hans arbejdstider.
Til sidst  

 sagde han selv op, fordi han ikke ville arbejde i det firma til den løn.
Inger Ranthe har forklaret, at hun er Allans plejemoder og har haft ham i  

 pleje, siden han var 4 år.
Han boede fortsat hos hende, medens han var i lære  

 hos bagermester Ludvigsen.
Der var højst 4-5 minutters gang til bageriet.  

 Allan mødte kl. 2.00 på hverdage og gik derfor i seng ved 20-tiden.
Hun  

 hørte, når han stod op, hvilket skete kl. 1.15, hvorefter han gik hjemmefra  

 5-10 minutter, før han skulle møde.
Han havde selv vækkeur, som hun ikke  

 kunne undgå at høre.
Måske mødte han enkelte gange kl. 3.00, men det har så  

 været ved sjældne lejligheder.
Hun var også hjemme, når han kom hjem ved  

 middagstid.
Allan havde ikke ret tit fri i weekend'erne, heller ikke under  

 skoleophold.
Hun mødte  Sonny Leithoff lige før mæglingsmødet, idet han kom  

 kørende til mødet sammen med bagermester Ludvigsen.
Sonny sagde ved den  

 lejlighed til hende, at han godt vidste, at det ikke var rigtigt, hvad der  

 stod i den erklæring, som er fremlagt af indklagede, og som han havde  

 underskrevet.
Hun gik ud fra, at han havde skrevet under, fordi han var  

 bange.
Ved mæglingsmødet fortalte hun forbundssekretær Svend Sørensen, hvad  

  Sonny havde sagt.
Bagermester  Flemming Børgesen, der som nævnt er Allans fader, har  

 forklaret, at han har forretning i Maribo og normalt begynder i bageriet kl.  

 23. Han har af og til lånt råvarer som mel og gær hos bagermester Ludvigsen.  

 I Allans læretid hos denne har det vel drejet sig om 8-10 gange.
Han kørte  

 ved disse lejligheder selv til Sakskøbing - altid mellem kl. 2 og 3 om natten  

 - og så hver gang Allan i arbejde i bageriet.
Han greb ikke ind heroverfor,  

 da han ikke fandt anledning hertil, så længe Allan var tilfreds og fik sine  

 penge for det.
Forbundssekretær Svend Sørensen har forklaret, at  Sonny Leithoff, der  

 kørte for bagermester Ludvigsen til mæglingsmødet, efter mødet sagde til  

 vidnet, at det ikke var helt korrekt, hvad der stod i den erklæring, han  

 havde skrevet under på.
Allan var faktisk mødt på de tidspunkter, som fremgår  

 af det skema, der er lavet til brug for sagen.
Når han - Sonny - alligevel  

 havde skrevet under på erklæringen, skyldtes det, at han ikke syntes,  

 at Allan skulle komme og forlange betaling så længe efter, når han nu var  

 røget uklar med bagermesteren, og læreforholdet var blevet ophævet.
Allan  

 blev medlem af forbundet i november 1988.
Bagermester  Flemming Ludvigsen har forklaret, at han har været  

 bagermester i godt 24 år og aldrig tidligere har haft sager om de ansattes  

 løn og arbejdsforhold.
Han kan overhovedet ikke »genkende« de  

 arbejdstider, som fremgår af det skema, Allan og dennes plejemoder har lavet  

 til brug for sagen.
Allan mødte altid først kl. 4 om morgenen, også lørdag og  

 søndag.
Han havde mindst en gang om måneden weekendfri.
Da lærekontrakten  

 blev skrevet, talte han med Allan og plejemoderen om løn og arbejdstid.
Han  

 oplyste da, at han gav lidt over tariffen, og sådan er Allan også blevet  

 aflønnet, således at søndagstillægget har været indregnet i lønnen, også selv  

 om Allan havde weekendfri.
Grunden til, at Allan ønskede læreforholdet  

 ophævet, var, at han havde fundet sig en ny læreplads i Maribo, hvor hans  

 pige boede.
Det er rigtigt, at Allans fader nogle gange kom i bageriet for at  

 låne noget, men det er sket på helt andre tidspunkter end forklaret af denne.  

 Han erkender, at Allan ikke har fået udleveret frit arbejdstøj under sin  

 ansættelse.
Det er også rigtigt, at Allan i en 14-dages periode har haft  

 overarbejde.
Det havde de aftalt på forhånd, og efter aftale holdt Allan en  

 uges ekstra ferie med løn som betaling herfor.
Bagersvend Kim Johansen har forklaret, at han siden 1976 har arbejdet hos  

 bagermester Ludvigsen, hos hvem han fortsat er beskæftiget.
Han begynder  

 arbejdet kl. 3 om morgenen, i weekend'er dog 1 time tidligere.
Allan begyndte  

 altid først kl. 4 om morgenen.
Det er sket, at han har indfundet sig i  

 bageriet tidligere, når han var på vej hjem efter at have været i byen sammen  

 med sine kammerater.
Men i så fald var det ikke for at arbejde, men for at  

 hente morgenbrød.
Vidnet har kun set Allans fader i bageriet om formiddagen.
Kommunalarbejder Kai Svenne Olsen har forklaret, at han tidligere har  

 arbejdet deltids som bagersvend hos bagermester Ludvigsen.
Selv mødte han kl.  

 3 om morgenen, medens Allan mødte kl. 4. Det er sket, at han er kommet før.  

 Men så var det ikke for at arbejde, men for at hente morgenbrød, når han var  

 på vej hjem fra en fest.
 Bagersvend Michael Larsen har forklaret, at han blev ansat hos bagermester  

 Ludvigsen den 3. april 1989 og tidligere har været ansat hos Allans fader.  

 Sammen med denne har han været hos bagermester Ludvigsen for at låne råvarer.  

 Det var altid mellem kl. 8 og kl. 10.
 Det er oplyst, at det ikke har været muligt at indkalde  Sonny Leithoff  

 som vidne, idet hans adresse er ukendt.
Klagerne har anført, at der er begået to erkendte overenskomstbrud.
For  

 det første har virksomheden ikke udleveret frit arbejdstøj, for det andet har  

 man erkendt, at Allan i en 14-dages periode har haft overarbejde, uanset at  

 han ikke var fyldt 18 år.
Men herudover må det efter forklaringerne lægges  

 til grund, at der har været tale om systematisk overarbejde, uanset at  

 overarbejde efter overenskomsten slet ikke må finde sted, når lærlingen ikke  

 er fyldt 18 år.
Når det alligevel er sket, må der betales herfor, og dette  

 krav har man ikke mistet ved passivitet som påstået af indklagede.
Indklagede har anført, at der vel foreligger to erkendte tilsidesættelser  

 af overenskomstens regler, men at overarbejdet i 14-dages perioden efter  

 aftale med  Allan Børgesen blev betalt med en uges ekstra ferie med løn.  

 Bortset herfra er det ikke godtgjort, at Allan har udført overarbejde.  

 Tværtimod må det efter forklaringerne lægges til grund, at Allan i læretiden  

 er mødt kl. 4 om morgenen og har haft normal arbejdstid.
Også det forhold, at  

 kravet om betaling for påstået overtid og arbejde på søn- og helligdage først  

 er rejst på så sent et tidspunkt, må føre til, at kravet ikke kan gøres  

 gældende.
 Arbejdsretten skal udtale:
 Klagernes påstand om bod indeholdende et betydeligt efterbetalingskrav  

 støttes på, at  Allan Børgesen under hele sin ansættelse som lærling hos  

 bagermester Ludvigsen i perioden fra den 1. april 1987 til den 24. juli 1988  

 i strid med overenskomsten er mødt på arbejde kl. 2 om morgenen, i weekend'er  

 kl. 24, og derfor systematisk har udført overarbejde og arbejde på søn- og  

 helligdage.
 Efter de afgivne - helt modstridende - forklaringer har klagerne  

 imidlertid ikke godtgjort, at dette har været tilfældet.
I overensstemmelse med indklagedes erkendelse lægger Arbejdsretten  

 herefter til grund, at  Allan Børgesen alene kan kræve efterbetalt et beløb  

 på 2.275 kr. for manglende udlevering af arbejdstøj i den omhandlede periode,  

 men intet for det aftalte overarbejde i en 14-dages periode, der er betalt  

 med en uges ekstra ferie med løn.
Da lærlinge under 18 år ikke kan pålægges  

 overarbejde, og der således er sket brud på overenskomsten, vil indklagede  

 være at anse med en bod, der passende kan fastsættes til 5.000 kr.,  

 indeholdende efterbetalingskravet på 2.275 kr.
 T h i k e n d e s f o r r e t :
 Indklagede, bagermester  Flemming Ludvigsen, Vestergade 12, 4990  

 Sakskøbing, skal til Nærings- og Nydelsesmiddelarbejder Forbundet betale en  

 bod på 5.000 kr.
 I sagsomkostninger til Arbejdsretten skal hver af parterne betale 1.000  

 kr.
 De idømte beløb skal betales inden 14 dage efter denne doms afsigelse.
 (* 1) Henvisninger: K 10.958 (A 1987 s.61).
