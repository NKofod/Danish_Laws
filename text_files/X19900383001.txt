 Arbejdsmarkedsstyrelsen traf som ankeinstans afgørelse om at der ikke  

 kunne bevilges iværksætterydelse (IVY) til en ansøger, der ønskede at starte  

 som erhvervsfisker, da medlemmet ikke opfyldte betingelserne for at blive  

 registreret som erhvervsfisker, jf. § 3 i lov nr. 306 af 4. juni 1986 om  

 saltvandsfiskeri.
ASE har ved skrivelse af 30. august 1990, journal nr.
XXX, rettet en  

 forespørgsel til Arbejdsmarkedsstyrelsen angående spørgsmålet om bevilling af  

 iværksætterydelse til N.N., Y-vej 51, X-købing.
 Det fremgår af det oplyste, at medlemmet den 9/6 1990 af AF i Hjørring fik  

 bevilget iværksætterydelse til erhvervsfiskeri for perioden 9/5 1990 - 6/4  

 1993.
 Det er endvidere oplyst, at den pågældende, idet han efter eget udsagn i  

 henhold til lov om saltvandsfiskeri ikke selv kunne opnå godkendelse som  

 erhvervsfisker, har udlejet sit fiskefartøj til fiskeskipper A.A.  

 Lejekontrakten, som er udateret, har virkning fra den 7/5 1990, og den årlige  

 leje er fastsat til kr. 36.000,00.
Samtidig med eller i forlængelse af indgåelse af ovennævnte lejekontrakt  

 er der mellem parterne indgået en anden, udateret leje- og  

 ansættelseskontrakt, hvorefter ovennævnte lejer, fiskeskipper A.A. ansætter  

 medlemmet til, som skipper at forestå fiskeri fra fartøjet.
I denne  

 »tillægskontrakt« er det samtidig fastsat, at medlemmet  

 tilbagelejer fartøjet med virkning fra den 7/5 1990. Den årlige leje er  

 fastsat til kr. 43.000,00. Det er endelig i tillægskontrakten fastsat, at  

 fiskeriet fra fartøjet sker for medlemmets regning.
I et notat, modtaget hos ASE den 15/8 1990, anfører medlemmet, at  

 ovennævnte kontrakter »er indgået i samråd med Fiskerikontrollen i  

 Frederikshavn.« Medlemmet anfører endvidere, at han har været nødsaget  

 til at indgå de ovennævnte kontrakter for at kunne få lov til at drive  

 selvstændigt fiskeri.
Medlemmet skriver endelig, at kontrakterne har en  

 løbetid på 1 år, hvorefter medlemmet kan få sin egen fiskeritilladelse.
 I sin skrivelse af 30/8 1990 har ASE heroverfor anført, at A-kassen, idet  

 man er af den opfattelse, at det er tvivlsomt, hvorvidt medlemmet opfylder  

 betingelserne for udbetaling af iværksætterydelse, den 20/8 1990 har rettet  

 henvendelse til AF i Hjørring.
AF i Hjørring har ved skrivelse af 23/8 1990 fastholdt den givne  

 bevilling, idet man henviser til, at Fiskerikontrollen i Frederikshavn har  

 tilkendegivet, at der ikke er noget til hinder for, at medlemmet fisker, når  

 han, som det fremgår af kontrakten, er ansat som fiskeskipper.
AF anfører  

 endvidere, at tilladelsen til erhvervsfiskeri står i lejerens navn - d.v.s.  

 A.A.
 Medlemmet har endelig til ASE fremsendt genpart af skrivelse fra  

 Fiskeriministeriet af 12. juli 1990, hvorefter ministeriet under henvisning  

 til indgået lejekontrakt mellem medlemmet og A.A., godkender kontrakten og  

 endvidere godkender, at A.A. driver erhvervsmæssigt fiskeri med fartøjet.
 Arbejdsmarkedsstyrelsen har i sagens anledning rettet telefonisk  

 henvendelse til Fiskeriministeriet, 4. kontor, med henblik på at få afklaret  

 spørgsmålet om fortolkning af lov om saltvandsfiskeri.
 Det følger af § 2 i lov om saltvandsfiskeri, jfr. herved lov nr. 306 af 4.  

 juni 1986, at erhvervsmæssigt fiskeri kun må drives af personer eller  

 selskaber, som er registrerede af Fiskeriministeriet i henhold til §§ 3, 4  

 eller 6.
 Efter samme lovs § 3, stk. 1 er det en betingelse for at blive registreret  

 efter § 2, at den pågældende har været beskæftiget med erhvervsfiskeri de  

 foregående 12 måneder og at mindst 3/5 af den pågældende bruttoindkomst ved  

 personlig virksomhed i de foregående måneder stammer fra erhvervsfiskeri.
 Fiskeriministeriet har oplyst, at begrebet »drives« i § 2  

 fortolkes således, at der skal være tale om, at den pågældende for egen  

 regning og risiko driver fiskeri fra eget eller lejet fartøj.
 Hvad angår den ovenfor skitserede konstruktion med udlejning og  

 efterfølgende tilbagelejning af fartøjet i tilfælde, hvor fartøjets ejer på  

 grund af forudgående arbejdsløshed ikke selv kan opnå tilladelse/registrering  

 i henhold til saltvandsfiskerilovens § 2, har kontorchef B.B. oplyst, at en  

 sådan konstruktion ikke ville blive godkendt af ministeriet, idet den  

 omhandlede fremgangsmåde må anses for en omgåelse af saltvandsfiskeriloven.
 Arbejdsmarkedsstyrelsen skal til det således oplyste udtale, at det ud fra  

 ordlyden fra Fiskeriministeriets skrivelse af 12. juli 1990 til medlemmet,  

 sammenholdt med de ovenfor citerede udtalelser fra Fiskeriministeriet, må  

 lægges til grund, at ministeriet i forbindelse med udstedelse af tilladelsen  

 af 12. juli 1990 har været uvidende om, at der mellem parterne var indgået  

 endnu en kontrakt, hvorefter medlemmet tilbagelejer fartøjet, og herefter  

 driver fiskeri fra dette for egen regning og risiko.
 Da indgåelse af »leje- og ansættelsesaftalen« efter  

 Fiskeriministeriets opfattelse er udtryk for en omgåelse af  

 saltvandsfiskeriloven for så vidt angår den del af kontrakten, som indebærer,  

 at medlemmet med virkning fra den 7/5 1990 tilbagelejer fartøjet og derefter  

 driver fiskeri fra fartøjet for egen regning, vil denne del af  

 aftalekomplekset i forhold til lov om arbejdstilbud til ledige være at  

 betragte som en nullitet.
 I henhold til lov om arbejdstilbud til ledige er det en betingelse for at  

 modtage iværksætterydelse, at den ledige etablere og driver selvstændig  

 virksomhed, jfr. herved § 11 i lov nr. 122 af 24/2 1989.
 Under henvisning til det ovenfor anførte, må det ved vurdering af  

 medlemmets ret til iværksætterydelse herefter lægges til grund, at medlemmet  

 har udlejet sit fiskefartøj til fiskeskipper A.A. og derefter ved indgåelse  

 af »leje- og ansættelseskontrakt« har opnået ansættelse hos A.A.  

 til som skipper at forestå fiskeri fra fartøjet.
 Da en ansættelse som fiskeskipper ikke kan sidestilles med etablering og  

 drift af selvstændig virksomhed, jfr. herved § 11, stk. 1 i lov om  

 arbejdstilbud til ledige, har der ikke været lovmæssig baggrund for AF  

 bevilling af 9/6 1980.
 Da medlemmet endvidere ved notat til ASE af 15. august 1990 har  

 tilkendegivet, at de to kontrakter alene er indgået med henblik på at kunne  

 drive selvstændigt fiskeri fra fartøjet, finder Arbejdsmarkedsstyrelsen ud  

 fra en samlet vurdering, at bevillingen skal tilbagekaldes.
 Genpart af nærværende skrivelse er dags dato oversendt til medlemmet samt  

 til AF i Hjørring.
