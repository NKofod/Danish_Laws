 I medfør af lov nr. 156 af 14. april 1920 om smitsomme sygdomme hos  

 husdyrene samt lov nr. 188 af 1. maj 1923 og lov nr. 175 af 5. juni 1959 om  

 tillæg til nævnte lov fastsættes herved følgende bestemmelser.
 § 1.  Ved kvægtuberkulose forstås i denne  

 bekendtgørelse tuberkulose hos husdyr, fremkaldt af den bovine type af  

 tuberkelbakterier.
 Stk. 2.  Som mistænkt for at være smittet med  

 kvægtuberkulose skal anses:
a.
Et kreatur, der viser afmagring i forbindelse med hoste.
b.
Et kreatur med store hævelser i de ved beføling gennem huden  

 tilgængelige lymfekirtler.
c.
Et kreatur med fast, smerteløs hævelse af yveret med eller uden  

 forandring af mælkens udseende.
d.
Et kreatur med periodisk eller vedvarende børflåd, evt. i forbindelse  

 med omløbning, når sådant børflåd ikke er en følge af efterbyrdens  

 tilbageholdelse.
e.
En kreaturbesætning på en ejendom, på hvilken en person, der bliver  

 taget under behandling for tuberkulose, har haft ophold eller har arbejdet i  

 stalden.
f.
Et kreatur eller en kreaturbesætning, der har haft smittefarligt  

 samkvem med dyr, der anses for at være smittet med kvægtuberkulose eller  

 mistænkt herfor.
g.
En hidtil sund kreaturbesætning, når en tuberkulinprøve eller anden  

 diagnostisk undersøgelse af et eller flere dyr viser tvivlsom reaktion for  

 kvægtuberkulose, eller når udfaldet af undersøgelsen er usikker.
h.
Et fra en hidtil sund besætning hidrørende dyr, der ved slagtning eller  

 obduktion udviser forandringer af tuberkuløs natur.
i.
Et kreatur eller en kreaturbesætning som efter veterinærdirektoratets  

 skøn kan være smittet med kvægtuberkulose.
 Stk. 3.  Et husdyr skal anses for smittet med  

 kvægtuberkulose, når der ved undersøgelse på Statens veterinære  

 serumlaboratorium er påvist tuberkelbakterier af den bovine type i materiale  

 fra dyret, eller der ved tuberkulinprøve er påvist reaktion, der efter  

 veterinærdirektoratets skøn beviser eller gør det overvejende sandsynligt, at  

 kvægtuberkulose foreligger.
 Stk. 4.  En kreaturbesætning eller en besætning af andre  

 husdyr skal anses for smittet med kvægtuberkulose, når et eller flere dyr i  

 besætningen skal anses for smittet.
 Stk. 5.  Som officielt fri for tuberkulose kan betegnes  

 enhver dansk kreaturbesætning, der ikke skal anses for eller være mistænkt  

 for at være smittet med kvægtuberkulose, jfr. stk. 2-4.
 § 2.  I tilfælde, hvor et kreatur eller en  

 kreaturbesætning i henhold til § 1, stk. 2, a-e, anses som mistænkt for at  

 være smittet med kvægtuberkulose, skal ejeren eller den, der på hans vegne  

 fører tilsyn med dyret (besætningen), uopholdeligt gøre anmeldelse til en  

 dyrlæge og, indtil mistanken om sygdommens tilstedeværelse er endeligt  

 afkræftet, iagttage følgende:
a.
Ethvert som smittet mistænkt dyr skal isoleres på stald eller på anden  

 måde efter dyrlægens anvisning.
b.
Det er forbudt at fjerne noget kreatur fra besætningen.
c.
Mælk fra køer mistænkt for at lide af yver- eller børtuberkulose skal  

 tilbageholdes på ejendommen og uskadeliggøres efter dyrlægens anvisning og  

 nedgraves.
Stk. 2.  I tilfælde, hvor et kreatur eller en  

 kreaturbesætning i henhold til § 1, stk. 2, f-i, anses som mistænkt for at  

 være smittet med kvægtuberkulose, skal ejeren eller den, der på hans vegne  

 fører tilsyn med dyret (besætningen), efter at være blevet gjort bekendt med  

 forholdet iagttage de i stk. 1, a-c, nævnte bestemmelser, indtil mistanken om  

 sygdommens tilstedeværelse er endeligt afkræftet.
Veterinærdirektoratet kan  

 dog begrænse de bestemmelser, der skal iagttages, til kun at omfatte:
a. forbud mod, at dyr, der mistænkes for at være smittet, fjernes fra  

 besætningen, b. forbud mod, at andre dyr i besætningen sælges (udleveres) uden først at  

 have bestået en tuberkulinprøve, medmindre salget (leveringen) sker direkte  

 til et offentligt slagtehus eller eksportslagteri, samt c. forbud mod, at der udstedes udførselsattest for noget kreatur i  

 besætningen.
§ 3.  Når en dyrlæge modtager anmeldelse i henhold til  

 § 2, stk. 1, skal han snarest foretage undersøgelse til konstatering af, om  

 noget af de i § 1, stk. 2, a-f, omhandlede forhold foreligger.
I bekræftende  

 fald skal han straks underrette kredsdyrlægen, der efter aftale med  

 veterinærdirektoratet meddeler, om og i hvilket omfang der skal foretages  

 tuberkulinprøver i besætningen og ske udtagelse og indsendelse af materiale  

 til undersøgelse på Statens veterinære serumlaboratorium.
Det samme gælder,  

 når en dyrlæge er tilkaldt i anden anledning til en besætning og finder  

 symptomer på kvægtuberkulose i denne.
 Stk. 2.  Dyrlægen skal straks vejlede ejeren eller den,  

 der på hans vegne fører tilsyn med dyrene, med henblik på forhindring af  

 smittespredning, herunder henlede opmærksomheden på bestemmelserne i § 2,  

 stk. 1, a-c.
 Stk. 3.  Såfremt mistanken om sygdommens tilstedeværelse  

 afkræftes ved de med kredsdyrlægen aftalte tuberkulinprøver og  

 laboratoriemæssige undersøgelser af indsendt materiale, skal  

 veterinærdirektoratet straks underrette ejeren og dyrlægen herom og om, at de  

 i § 2, stk. 1, a-c, nævnte bestemmelser ikke længere gælder for besætningen.
 § 4.  Såfremt mistanken om sygdommens tilstedeværelse  

 ikke afkræftes ved de foretagne tuberkulinprøver eller ved den  

 laboratoriemæssige undersøgelse af indsendt materiale (f. eks. i tilfælde af,  

 at en tuberkulinprøve giver tvivlsomt resultat, at det indsendte materiale er  

 uegnet eller utilstrækkeligt, eller at der er påfaldende uoverensstemmelse  

 mellem det kliniske fund og resultatet af laboratorieundersøgelsen eller  

 tuberkulinprøven), skal kredsdyrlægen efter undersøgelse af forholdene afgive  

 indberetning til veterinærdirektoratet om, hvad der er foretaget, samt  

 forslag om, hvad der videre bør foretages med henblik på at sikre diagnosen.  

 I de i § 1, stk. 2, g-i, omhandlede tilfælde skal kredsdyrlægen forholde sig  

 på samme måde.
 Stk. 2.  I de i stk. 1 omhandlede tilfælde kan  

 kredsdyrlægen tillade, at der uanset bestemmelsen i § 2, stk. 1, b, fra  

 besætningen sker levering af dyr direkte til et offentligt slagtehus eller  

 eksportslagteri under iagttagelse af bestemmelserne i § 5, stk. 1, b og c.
 Stk. 3.  Når mistanken om sygdommens tilstedeværelse  

 efter veterinærdirektoratets skøn er endeligt afkræftet, skal direktoratet  

 straks underrette ejeren og dyrlægen herom og om, at de i § 2, stk. 1, a-c,  

 henholdsvis stk. 2, a-c, nævnte bestemmelser ikke længere gælder for  

 besætningen.
 § 5.  I tilfælde, hvor en kreaturbesætning i henhold  

 til § 1, stk. 4, anses for at være smittet med kvægtuberkulose, skal  

 veterinærdirektoratet, eventuelt gennem vedkommende politimester, give ejeren  

 eller den, der på hans vegne fører tilsyn med besætningen, et skriftligt  

 tilhold, som kan omfatte:
a.
Forbud mod salg (udlevering), udstationering m. v. af dyr af nærmere  

 betegnet art til levebrug, herunder til græsfedning og lignende anvendelse.
b.
Forbud mod salg (udlevering) af dyr af nærmere betegnet art, til  

 slagtning undtagen direkte til et offentligt slagtehus eller eksportslagteri.  

 De til slagtning leverede dyr skal ledsages af en af en dyrlæge udstedt  

 passerseddel, som straks efter dyrenes slagtning og på slagtehusets  

 (eksportslagteriets) foranstaltning skal tilbagesendes til dyrlægen med  

 attestation fra den kontrollerende dyrlæge på slagtestedet om, at dyrene er  

 slagtet, og med oplysning om slagtefundet.
c.
Påbud om, at de under punkt b nævnte dyr transporteres direkte og uden  

 at komme i berøring med andre dyr (på særlig vogn) til slagtestedet.  

 Kredsdyrlægen kan dog, når han finder det forsvarligt, tillade, at dyrene  

 transporteres sammen med fremmede dyr, der alle føres til slagtning på samme  

 slagteri, jfr. § 10.
d.
Forbud mod, at noget kreatur fra besætningen anbringes på fælles  

 græsgang eller fremstilles på dyrskue, afkomsskue, afkomsprøvestation el.  

 lign.
e.
Påbud om at isolere særligt kendetegnede dyr efter kredsdyrlægens  

 anvisning.
f.
Påbud om ved enhver transport eller flytning af dyrene, herunder til  

 eller fra græsgange og vandingssteder, at holde dyrene under fornødent opsyn,  

 således at de ikke får lejlighed til at komme i berøring med anden mands  

 kreaturer.
g.
Påbud om udkørsel og nedpløjning af gødningen efter kredsdyrlægens  

 anvisning.
h.
Påbud om i overensstemmelse med den af veterinærdirektoratet  

 udarbejdede desinfektionsanvisning og i et af kredsdyrlægen nærmere fastsat  

 omfang såvel ved fjernelse af reagenter som ved det offentlige tilsyns  

 bortfald at foretage fornøden rensning og desinfektion af de smittede dyrs  

 opholdssteder m. v., de til dyrenes pleje benyttede redskaber m. v. og af  

 møddingspladsen.
i.
Påbud om, at mælken fra kreaturbesætningen skal tilbageholdes på  

 ejendommen mod erstatning fra det offentlige.
j.
Forbud mod, at mælken fra køer lidende af kvægtuberkulose bruges til  

 menneskeføde eller til tilvirkning af levnedsmidler.
k.
Påbud om at koge mælken fra de i pkt. j nævnte køer, inden den bruges  

 til kreaturfoder på ejendommen.
l.
Påbud om at uskadeliggøre og nedgrave mælken fra køer lidende af bør-  

 eller yvertuberkulose.
m.
Påbud om at gøre inseminører, kontrolassistenter, kreaturklippere og  

 andre personer, der indfinder sig på ejendommen, og som jævnligt kommer i nær  

 berøring med andre kreaturbesætninger, opmærksom på, at besætningen står  

 under offentligt tilsyn på grund af kvægtuberkulose.
n.
Forbud mod efter udrensning af besætningen at indsætte kreaturer eller  

 svin i ejendommens bygninger, før disse har stået tomme i 1 måned, efter at  

 rensningen og desinfektionen af ejendommen er godkendt af kredsdyrlægen, samt  

 mod at anbringe kreaturer på græsgange, hvorpå der i de sidste 12 måneder fra  

 den udsatte besætning har været anbragt kreaturer eller været udbragt gylle.
Stk. 2.  Veterinærdirektoratet underretter ejeren når et  

 tilhold hæves.
Er tilholdet givet gennem politimesteren, underretter  

 veterinærdirektoratet denne, når tilholdet kan hæves.
 § 6.  Veterinærdirektoratet giver, eventuelt gennem  

 vedkommende politimester, ejeren af en besætning, der har haft smittefarligt  

 samkvem med et dyr eller en besætning, der anses for at være smittet med  

 kvægtuberkulose eller mistænkt herfor, et skriftligt tilhold, der kan  

 omfatte:
a. det i § 5, stk. 1, a-d, anførte samt b. påbud om, at det (de) dyr, der har haft smittefarligt samkvem med det  

 (de) smittede eller som smittede mistænke dyr, skal isoleres efter  

 kredsdyrlægens anvisning.
 § 7.  Veterinærdirektoratet foranlediger, at der i  

 besætninger, der anses for at være smittet med kvægtuberkulose eller mistænkt  

 herfor, foretages tuberkulinprøver og udtages prøver af mælk og børflåd i  

 fornødent omfang.
 Stk. 2.  Ved foretagelse af enhver tuberkulinprøve skal  

 dyrlægen følge det til enhver tid gældende, af veterinærdirektoratet udstedte  

 regulativ for foretagelse af tuberkulinprøver, såfremt et sådant er udstedt  

 for prøver på dyr af den pågældende art.
Stk. 3.  Dyr, der ved en tuberkulinprøve viser reaktion  

 for bovin tuberkulose, eller som ikke viser tydelig differentiering, skal af  

 dyrlægen, inden han forlader den pågældende ejendom, forsynes med et tydeligt  

 klipmærke -T- på venstre side af krydset.
Bovint reagerende svin skal mærkes  

 med et metaløremærke.
Stk. 4.  Efter afslutningen af tuberkulinprøver på kvæg  

 og svin skal dyrlægen straks gennem vedkommende kredsdyrlæge afgive  

 indberetning til veterinærdirektoratet om prøvens udfald.
Undtaget herfra er  

 kun prøver, der er foretaget i handelsøjemed og kun, hvis resultatet er  

 negativt.
Som indberetning skal anvendes en kopi af den af dyrlægen optagne  

 måleliste, udfærdiget på den dertil bestemte blanket.
 Stk. 5.  Enhver undersøgelse og nedslagning m. v., der  

 betales helt eller delvis af det offentlige, skal indberettes til  

 veterinærdirektoratet på de dertil foreskrevne blanketter.
§ 8.  Når der foretages diagnostiske undersøgelser  

 efter bestemmelserne i denne bekendtgørelse, skal ejer (bruger) uden vederlag  

 yde dyrlægen den nødvendige hjælp.
Såfremt dyrene er på græs, skal han efter  

 dyrlægens anvisning samle dem på en sådan måde, at prøverne kan udtages.
Hvis  

 han ikke yder sådan bistand, kan veterinærdirektoratet antage den nødvendige  

 medhjælp for hans regning.
§ 9.  Veterinærdirektoratet er bemyndiget til under  

 iagttagelse af bestemmelserne i § 8 i lov nr. 156 af 14. april 1920 om  

 smitsomme sygdomme hos husdyrene at beordre slagtning af a. husdyr, der anses for at være smittet med kvægtuberkulose, jfr. § 1,  

 stk. 3, b. husdyr, der henstår i en besætning, der efter veterinærdirektoratets  

 skøn er smittet i så høj grad, at en udrensning af besætningen må anses for  

 mest formålstjenlig med henblik på forebyggelse af sygdommens videre  

 udbredelse, c. enkelte dyr, der er mistænkt for at være smittet med kvægtuberkulose,  

 med henblik på gennem obduktion og laboratorieundersøgelse at sikre  

 diagnosen.
Stk. 2.  Slagtningen skal finde sted snarest muligt  

 efter den foreskrevne vurdering.
Den i § 5, stk. 1, b, omhandlede  

 passerseddel udstedes i disse tilfælde af kredsdyrlægen.
 Stk. 3.  Stærkt angrebne dyr kan føres direkte til en  

 destruktionsanstalt.
§ 10.  Transport af dyr fra besætninger, der anses for  

 at være smittet med kvægtuberkulose eller mistænkt herfor, skal ske direkte  

 til det på passersedlen anførte offentlige slagtehus (eksportslagteri), og  

 der må ikke sammen med sådanne dyr transporteres dyr fra andre besætninger  

 eller varer af nogen art.
Kredsdyrlægen kan dog, såfremt han finder det  

 forsvarligt, tillade, at dyrene transporteres sammen med fremmede dyr, der  

 alle føres til slagtning på samme slagteri.
Transporten skal altid finde sted  

 på dage, hvor der ikke er marked (eksportmarked, samlestald, levekvægsmarked  

 eller anden fast samling af kreaturer) i den by, hvori slagtehuset  

 (eksportslagteriet) er beliggende.
 Stk. 2.  Dyrenes aflæsning må kun ske på slagteriets  

 grund og så nær slagtestedet som muligt.
 Stk. 3.  Transportvognens chauffør har pligt til straks  

 efter dyrenes aflæsning at rense og desinficere vognen på slagteriets  

 vaskeplads og under dettes kontrol.
Stk. 4.  Slagteriets ledelse har pligt til straks at  

 modtage og slagte de i stk. 1, 1. punktum, omhandlede dyr og til efter  

 anvisning fra den kontrollerende dyrlæge at udlevere det fornødne materiel, vand og desinfektionsmidler m. v. til  

 foretagelse af den i stk. 3 nævnte rensning og desinfektion og kontrollere,  

 at den finder sted på forsvarlig måde, samt at tilbagesende den i § 5, stk. 1, b, omhandlede passerseddel til den  

 dyrlæge eller kredsdyrlæge, der har udstedt passersedlen.
 Stk. 5.  Det påhviler den kontrollende dyrlæge at give  

 instruktion om gennemførelsen af de foreskrevne desinfektionsforanstaltninger  

 og i gørligt omfang påse, at disse gennemføres på forsvarlig måde, samt at  

 påtegne den i § 5, stk. 1, b, omhandlede passerseddel.
 § 11.  Til konstatering af mulig forekomst af  

 kvægtuberkulose eller som kontrol af frihed herfor, kan veterinærdirektoratet  

 efter bemyndigelse fra landbrugsministeriet lade foretage undersøgelse af:
a. alle kreaturbesætninger i et nærmere fastsat område, b. alle kreaturbesætninger af en nærmere fastsat kategori.
Stk. 2.  Det påhviler de stedlige mejerivirksomheder  

 efter pålæg at tilsende veterinærdirektoratet en fortegnelse over  

 leverandørbesætninger i nærmere fastlagte områder.
Fortegnelsen skal angive  

 leverandørernes navne, adresser og leverandørnumre i nummerorden.
 Stk. 3.  Ved foretagelse af prøverne og ved indberetning  

 om resultatet af disse skal dyrlægen forholde sig som i § 7, stk. 2-4 anført.  

 Veterinærdirektoratet underretter mejeriet, når resultatet af prøverne for  

 samtlige på leverandørfortegnelsen anførte besætninger foreligger.
 § 12.  Såfremt en dyrlæge under udøvelse af kødkontrol  

 eller ved obduktion finder forandringer af tuberkuløs natur hos kvæg, skal  

 han straks til Statens veterinære serumlaboratorium indsende materiale til  

 typebestemmelse.
 Stk. 2.  Såfremt en dyrlæge under udøvelse af kødkontrol  

 eller ved obduktion finder tuberkuløse forandringer hos svin, og såfremt  

 forandringerne må antages at skyldes tuberkelbakterier af den bovine type,  

 skal han indsende materiale til undersøgelse på Statens veterinære  

 serumlaboratorium.
 Stk. 3.  Såfremt en dyrlæge under udøvelse af kødkontrol  

 eller ved obduktion finder tuberkuløse forandringer hos andre pattedyr end  

 kvæg og svin, skal han indsende materiale til undersøgelse på Statens  

 veterinære serumlaboratorium.
 Stk. 4.  Statens veterinære serumlaboratorium  

 underretter veterinærdirektoratet om resultaterne af de mikroskopiske og  

 dyrkningsmæssige undersøgelser af materiale indsendt i henhold til stk. 1-3.
 Stk. 5.  Forsendelsesomkostningerne ved de i stk. 1-3  

 nævnte indsendelser afholdes af den pågældende virksomhed, når indsendelsen  

 foretages i forbindelse med udøvelse af kødkontrol.
§ 13.  Anvendelse af vaccine mod tuberkulose er  

 forbudt.
Det er ligeledes forbudt at anvende tuberkulin med det formål at  

 bringe et dyrs reaktionsevne over for dette stof til ophør.
 Stk. 2.  Vacciner, der kan have indflydelse på dyrs  

 reaktionsevne overfor tuberkulin, herunder vaccine mod paratuberkulose, må  

 kun anvendes i en besætning, når veterinærdirektoratet har givet tilladelse  

 hertil og kun på betingelser, der er fastsat af veterinærdirektoratet.
 § 14.  Skriftlig attestation om et kreaturs eller en  

 besætnings sundhedstilstand, for så vidt angår kvægtuberkulose, må kun  

 afgives af en dyrlæge og kun på blanketter, der er godkendt hertil af  

 veterinærdirektoratet.
§ 15.  Det offentlige afholder udgifterne ved a. foretagelse af tuberkulinprøver m. v. i tilfælde, hvor den pågældende  

 dyrlæge er direkte anmodet derom af veterinærdirektoratet eller af  

 vedkommende kredsdyrlæge, b. udtagelse og indsendelse af materiale til laboratorieundersøgelse i de  

 i § 3, stk. 1, nævnte tilfælde, samt i de i § 12 nævnte tilfælde, når  

 indsendelsen ikke foretages i forbindelse med udøvelse af kødkontrol.
 c. laboratorieundersøgelser af materiale indsendt i henhold til § 3, stk.  

 1, og til § 12.
Stk. 2.  Tuberkulin til foretagelse af de i stk. 1, a,  

 og de i § 11 omhandlede prøver udleveres gratis til de pågældende dyrlæger på  

 veterinærdirektoratets foranstaltning.
Tuberkulin til andre prøver kan af  

 dyrlægen mod betaling rekvireres direkte fra Statens veterinære  

 serumlaboratorium.
 § 16.  Overtrædelse af § 2, § 3, stk. 1 og 2, § 7 stk.  

 2, 3, 4 og 5, § 8, § 9 stk. 2, § 10, §11 stk. 2 og 3, 1. pkt., § 12, stk.  

 1-3, § 13 og § 14 samt af påbud og forbud udstedt i medfør af § 5 stk. 1 og §  

 6 straffes med bøde.
 § 17.  Bekendtgørelsen træder i kraft den 1. august  

 1980. Fra samme dato ophæves bekendtgørelse nr. 274 af 26. august 1959 om  

 bekæmpelse af tuberkulose.
