Danske arbejdsgiveres oplysningspligt vedrørende løn mv. til  

 udstationerede medarbejdere Told- og Skattestyrelsen har meddelt, at indberetningspligten vedrørende  

 lønudbetaling bibeholdes for arbejdsgivere, hvis medarbejdere udstationeres  

 til arbejdsgiverens faste driftssted eller kontor i udlandet.
Driftsstedet eller kontoret i udlandet må anses for at være en integreret  

 del af arbejdsgiverens danske virksomhed, hvilket bevirker, at  

 driftsomkostninger, herunder lønudgifter, afholdt af driftsstedet, bringes  

 til fradrag i den danske virksomheds regnskab.
Da løn til en af den danske  

 virksomhed udstationerede medarbejder således udbetales som led i den danske  

 virksomhed, vil der være indberetningspligt i medfør af SKL § 7, stk. 1.
Ved afgørelse af omfanget af oplysningspligt for lønudbetaling til  

 medarbejdere, der er udstationeret til et dansk selskabs udenlandske  

 datterselskab, der ikke er skattepligtigt her til landet, skal der tages  

 udgangspunkt i, hvem der er den reelle arbejdsgiver, d.v.s. hvem der har  

 instruktionsbeføjelser mv. overfor den pågældende.
Afgørelse skal træffes  

 konkret i hvert enkelt tilfælde med udgangspunkt i skatteministeriets  

 cirkulære nr. 129 af 4. juli 1994, punkt 3.1.1.1. Anses det danske  

 moderselskab således for rette arbejdsgiver, vil der være indberetningspligt.
Er det udenlandske datterselskab skattepligtigt til Danmark, fordi  

 ledelsen har sæde i Danmark, anses selskabet for at være hjemmehørende her i  

 landet, jfr.
SEL § 1, stk. 6. Datterselskabet vil som følge af dette være  

 omfattet af skattekontrollovens regler om indberetningspligt, jfr. § 1 i bek.  

 nr. 1251 af 13. dec. 1996.
