Nr BTL 21 Betænkning over Forslag til lov om ændring af lov om social bistand  

 (Forhøjelse af aldersgrænsen for halv revalideringsydelse og minimumsgrænse  

 for transportudgifter samt forsøgsbestemmelse om revalideringsinstitutioner  

 m.v.)   

 Nr L 21 1995-96, 1. samling Afgivet af Socialudvalget Afgivet: 19951207 Udvalget har behandlet lovforslaget i nogle møder og har herunder stillet  

 spørgsmål til socialministeren, som denne har besvaret skriftligt.
 Endvidere har udvalget modtaget skriftlige henvendelser fra De Samvirkende  

 Invalideorganisationer og De Samvirkende Invalideorganisationers Ungdom.
 Herefter indstiller et flertal (udvalget med undtagelse af  

 Socialistisk Folkepartis og Enhedslistens medlemmer) lovforslaget til  

vedtagelse uændret.
 Et mindretal (Socialistisk Folkepartis medlem af udvalget)  

 indstiller lovforslaget til forkastelse ved 3. behandling.
Lovforslaget er et rent spareforslag.
Aldersgrænsen for fuld  

 revalideringsydelse forhøjes fra 23 til 25 år for at harmonisere nedad i  

 forhold til hele regeringens udspil om at forringe de unges vilkår i  

 forbindelse med regeringens arbejdsmarkedsudspil.
Dertil kommer en  

 minimumsgrænse på 200 kr. om måneden for transportudgifter, så udgifter under  

 200 kr. fremover ikke refunderes.
SF finder lovforslaget usympatisk og uden  

 perspektiver overhovedet ud over at forringe økonomien parallelt med de  

 forringelser, der er indeholdt i regeringens samlede arbejdsmarkedsreform.
 Et andet mindretal (Enhedslistens medlem af udvalget) indstiller  

 lovforslaget til forkastelse ved 3. behandling.
 Lovforslaget er et led i regeringens ungdomspakke, hvor det fremover skal  

 gøres umuligt for unge at modtage mere end halvdelen af, hvad voksne (over 25  

 år) tildeles.
 Revalidender er en gruppe, som har behov for særlig støtte, og som enten  

 på grund af handicaps, psykiske eller sociale problemer skal hjælpes igang.  

 Det er for Enhedslisten væsentligt, at netop denne gruppe unge, som har det  

 mere end svært, faktisk får en hjælp, der gør dem i stand til at gennemføre  

 uddannelse, eller hvad revalideringsplanen nu indeholder, uden at de hele  

 tiden skal tænke på, hvordan de skal få det økonomisk til at løbe rundt.
 Det koster penge at være under uddannelse - og disse unge har om nogen  

 brug for særlig støtte.
 Enhedslisten frygter, at mange kommende revalidender enten bliver tabt på  

 gulvet eller slet ikke tør gå igang med f.eks. uddannelse på grund af den  

 dårlige økonomi, som lovforslaget lægger op til.
Samtidig med at halvere ydelsen for unge under 25 år indfører man også en  

 såkaldt bagatelgrænse på 200 kr. for transportudgifter, som Enhedslisten  

 vender sig imod.
Der er ikke nogen grund til at hente et finanslovforlig hjem  

 på bekostning af i forvejen dårligt stillede grupper, som har så få midler  

 til rådighed.
 Med det foreliggende lovforslag er man i gang med at skyde en af de få  

 tilbageværende muligheder, der er i bistandsloven for at give et rimeligt  

 tilbud til særligt udsatte grupper, i sænk.
Jørn Pedersen (S) Else Marie Mortensen (S) Jan Petersen (S) Peder Sass (S)  

 Grete Schødts (S) Villy Søvndal (SF) fmd.
Dorit Myltoft (RV) Bruno Jerup  

 (EL) Sonja Albrink (CD) Erik Larsen (V) Else Winther Andersen (V) Flemming  

 Oppfeldt (V) Lars Løkke Rasmussen (V) Karen Højte Jensen (KF) Lene Espersen  

 (KF) Jens Jørgensen (KF) Tom Behnke (FP) nfmd.
Dansk Folkeparti havde  

 ikke medlemmer i udvalget.
