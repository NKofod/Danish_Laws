Nr BSF 16 Forslag til folketingsbeslutning om opfordring til at trække aktstykke nr.  

 13 om Hovedstadens Sygehusfællesskab tilbage fra Finansudvalget Fremsat af Anni Svanholt (SF) Steen Gade (SF) den 27. oktober 1994 Folketinget opfordrer sundhedsministeren til at trække aktstykke nr.
 13 af 4. oktober 1994 tilbage fra Finansudvalget.
 I aktstykket søger ministeren om tilslutning til i finansåret 1994 at  

 afholde udgifter inden for en ramme af 1,5 mio kr. i forbindelse med, at  

 sundhedsministeren opretter et midlertidigt offentligt organ benævnt  

 Hovedstadens Sygehusfællesskab under etablering.
Bemærkninger til forslaget SF har ønsket aktstykke nr. 13 vedrørende Hovedstadens Sygehusfællesskab  

 (HS) til behandling i Folketingssalen, fordi SF ikke ønsker større  

 kommunalreformer søsat via aktstykker i Finansudvalget eller på natlige møder  

 mellem finansministeren og Københavns overborgmester.
Reformer i  

 kommunestyret skal ske som følge af en folkelig debat og i fuld åbenhed i  

 Folketingssalen.
Når man samtidig tænker på, hvor omdebatteret HS har været,  

 og hvor stor tvivl der har været om foretagendets parlamentariske grundlag  

 både i Borgerrepræsentationen og i Folketinget, er det problematisk at  

 vedtage aktstykket, før lovforslaget om HS har set dagens lys.
SF har længe været tilhænger af, at kommunalreformen fra 1970 blev udbredt  

 til også at dække hovedstadsområdet, således at der blev oprettet et  

 hovedstadsamt omfattende Københavns og Frederiksberg Kommuner samt Københavns  

 Amt.
SF har af presseforlydender forstået, at dette også er ved at være  

 holdningen i regeringen.
Det kan derfor undre, at man har så stor hast med at  

 søsætte HS.
Hvis dette sker, tømmer man et kommende hovedstadsamt for  

 indhold, eftersom hospitalsvæsenet udgør ca. 50 pct. af amternes opgaver.  

 Ville det ikke være en ide, at regeringen i mere præcise vendinger fortalte  

 om sine planer for hovedstadens fremtid, før den etablerede HS? Det skal ingen hemmelighed være, at SF også har store reservationer over  

 for HS ud fra mere principielle overvejelser:
- konstruktionen er udemokratisk, fordi det er en  

 »borgmesterklub« med indirekte valg, - selskabskonstruktionen kan være farlig, idet den på sigt kan give  

 private firmaer som f.eks.
ISS eller Jydsk Rengøring indflydelse på  

 sundhedsvæsenet, som det er set på Åbenrå Sygehus, - HS løser ikke sine erklærede mål om en samordning af sygehusvæsenet i  

 hovedstaden, eftersom Københavns Amt ikke bliver en del af løsningen, - man kan frygte, at HS er en model, der på sigt skal udbredes til alle  

 amter, og at man ad den vej får nedlagt amterne, uden at man regionalt og i  

 Folketinget har diskuteret en alternativ opgave- og byrdefordeling.
Bilag 13 Sundhedsministeriet.
København, den 4. oktober 1994.
a.
Sundhedsministeriet anmoder om Finansudvalgets tilslutning til i  

 finansåret 1994 at afholde udgifter inden for en ramme af 1,5 mio. kr. i  

 forbindelse med, at sundhedsministeren opretter et midlertidigt offentligt  

 organ, benævnt Hovedstadens Sygehusfællesskab under etablering.
Det  

 offentlige organ vil have til opgave at forberede den virksomhed, som under  

 forudsætning af gennemførelsen af den nødvendige lovgivning skal varetages af  

 Hovedstadens Sygehusfællesskab (HS). Det midlertidige offentlige organ vil  

 blive udpeget af sundhedsministeren og Københavns og Frederiksberg kommuner  

 på samme måde som den kommende bestyrelse for HS ifølge aftalen herom mellem  

 regeringen og de to kommuner.
Det er hensigten, at der skal kunne ansættes en direktion i  

 sygehusfællesskabet under etablering.
Ansættelsen foretages af  

 sundhedsministeren efter indstilling fra det midlertidige organ.
Af det  

 ansøgte beløb er ca. 1,2 mio. kr. derfor lønudgifter og vederlæggelse.  

 Ansættelsesvilkårene skal godkendes af finansministeren.
 Udgiften finansieres via finanslovens generelle reserver på § 35.
b.
Regeringen og Københavns og Frederiksberg kommuner har i aftalerne om  

 kommunernes økonomi i 1995 aftalt at søge gennemført en sammenlægning af  

 parternes sygehuse i HS, jf. sag nr. 364, den 15. juni 1994.
Regeringen agter derfor snarest at fremsætte lovforslag om etablering af  

 HS med henblik på, at loven kan træde i kraft 1. januar 1995. Dog vil  

 bestemmelserne om HS' oprettelse træde i kraft tidligere.
Det midlertidige  

 organ vil fungere indtil HS' oprettelse efter lovens ikrafttræden.
Etableringen af HS har til formål at sikre en bedre og mere effektiv  

 udnyttelse af den samlede sygehuskapacitet til gavn for patienterne.
Fælles  

 planlægning og drift af de omhandlede sygehuse vil bl.a. muliggøre en samling  

 af specialiserede lands- og landsdelsafdelinger og derved sikre et bredere  

 patientunderlag under de specialiserede afdelinger.
I regeringens lovforslag vil det blive foreslået, at HS ledes af en  

 bestyrelse bestående af 15 medlemmer, heraf 7 medlemmer udpeget af Københavns  

 Kommune, 2 medlemmer udpeget af Frederiksberg Kommune samt 6 medlemmer  

 udpeget af Sundhedsministeren.
Medlemmerne foreslås undergivet  

 instruktionsbeføjelser fra den udpegende myndighed.
Det foreslås, at  

 Indenrigsministeriet varetager tilsynet med HS.
Med henblik på at sikre, at HS kan fungere fra 1. januar 1995, er det  

 fundet hensigtsmæssigt, at der inden da etableres et midlertidig offentligt  

 organ til at forberede nødvendige beslutninger samt indgå i en dialog med  

 personalet om fællesskabets opstart.
Personalet vil således gennem et  

 ansættelsesudvalg blive inddraget i ansættelsen af direktionen.
Der skal  

 inden for de aftalte budgetrammer forberedes et budget, og opbygningen af en  

 administration skal planlægges.
Da HS bliver selvstændig forhandlingspart på  

 arbejdsmarkedet, skal der ligeledes ske forberedelse af  

 overenskomstforhandlingerne i 1995.
Det midlertidige offentlige organ skal som nævnt udpeges på samme måde som  

 bestyrelsen for HS ifølge aftalen herom.
Det midlertidige organ kan tage alle  

 nødvendige forberedende skridt inden for den gældende lovgivnings rammer til  

 etablering af HS.
Det understreges, at det midlertidige organ ikke vil have  

 ledelsesbeføjelser over for de pågældende sygehuse.
 Det forudsættes, at Københavns og Frederiksberg kommuner samt  

 Sundhedsministeriet og øvrige berørte ministerier indtil etableringen af HS  

 efter lovens ikrafttræden inden for rammerne af gældende lovgivning bistår  

 det midlertidige offentlige organ i varetagelsen af de forberedende opgaver.
 Udgiften til etablering og drift af en midlertidig ledelsesorganisation er  

 anslået til 1,5 mio. kr., der fordeler sig på følgende konti:
16.11.01. Departementet (driftsbevilling) 60. Hovedstadens Sygehusfællesskab under etablering (ny underkonto) Udgift 1,5 mio. kr.
 11. Lønninger 1,2 mio. kr.
 14. Køb af varer og tjenesteydelser 0,3 mio. kr.
c.
Ansættelsesvilkårene for den midlertidige ledelsesorganisation  

 forudsættes godkendt af finansministeren.
For at sikre en glidende overgang til HS er det nødvendigt, at den  

 midlertidige organisation etableres snarest.
Det er derfor nødvendigt, at der  

 gives en bevilling i indeværende år.
e.
Under henvisning til ovenstående anmodes om tilslutning til, at  

 Sundhedsministeriet i 1994 afholder udgifter inden for en ramme af 1,5 mio.  

 kr. i forbindelse med etablering af et midlertidigt offentligt organ, benævnt  

 Hovedstadens Sygehusfællesskab under etablering.
På forslag til  

 tillægsbevillingslov for 1994 opføres følgende:
§ 16.11.01. Departementet (driftsbevilling) 60. Hovedstadens Sygehusfællesskab under etablering (ny underkonto) 1,5 mio. kr.
§ 35.11.01. Merudgifter ved nye bevillingsforslag 10. Merudgifter ved nye bevillingsforslag -1,5 mio. kr.
f.
Finansministeriets tilslutning foreligger.
Yvonne Herløv Andersen / John Erik Pedersen Til Finansudvalget.
