Nr LSF 70 Forslag til Lov for Grønland om forlængelse og fornyelse af kollektive  

 overenskomster og aftaler m.v. og om ændring af dyrtidsregulering Fremsat af Ministeren for Grønland den 12. november 1985 § 1. Loven gælder kun for ansættelsesforhold til staten og for lønninger, vederlag m.v., der er optjent i et ansættelsesforhold til staten, eller som ydes af staten.
§ 2. Kollektive overenskomster og aftaler m.v. vedrørende løn- og arbejdsvilkår i Grønland, efter hvilke lønninger reguleres på grundlag af det grønlandske reguleringspristal, som beregnes efter § 7 i lov nr. 4 af 9. juni 1971 om tjenestemandslønninger m.m. og klassificering af statens tjenestemandsstillinger i Grønland med senere ændringer (Lovtidende B), forlænges henholdsvis fornys for en periode af 2 år fra det tidspunkt, til hvilket den enkelte overenskomst eller aftale er opsagt eller kan opsiges.
Dette gælder dog kun, hvis overenskomsten eller aftalen er opsagt eller kunne opsiges til udløb inden 1. april 1985, uden at der inden den 12. november 1985 er indgået ny overenskomst eller aftale.
Stk. 2. De af en offentlig myndighed fastsatte eller godkendte almindelige bestemmelser om løn- og arbejdsvilkår i Grønland, der er omfattet af dyrtidsregulering i henhold til den i stk. 1 nævnte lov, og som er gældende ved lovens ikrafttræden, forlænges indtil den 31. marts 1987.
Stk. 3. Den i stk. 1 og 2 bestemte forlængelse henholdsvis fornyelse sker med uændret indhold bortset fra de i §§ 3 og 4 fastsatte ændringer.
§ 3. Inden for de af § 2, stk. 1, omfattede lønområder kan der ved aftale mellem parterne gennemføres ændringer af de faste løndele svarende til en forhøjelse på indtil 5,95 pct. af den årlige lønsum på det enkelte overenskomst- eller aftaleområde m.v.
opgjort pr. 31. marts 1985. Indtil 3/4 kan anvendes med virkning fra 1. april 1986 og resten med virkning fra 1. oktober 1986.
Stk. 2. Inden for det af § 2, stk. 2, omfattede lønområde kan der gennemføres tilsvarende ændringer som i stk. 1.
§ 4. Hvor der er aftalt eller fastsat dyrtidsregulering af arbejdsvederlag m.v. på grundlag af det grønlandske reguleringspristal, bortfalder regulering på grundlag af reguleringspristallet for januar 1986 og følgende reguleringspristal.
Stk. 2. Loven er ikke til hinder for aftaler om eller fastsættelse af dyrtidsregulering af arbejdsvederlag m.v., der tidligst har virkning fra 1. april 1987.
§ 5. Uanset bestemmelserne i § 2, stk. 1 og 2, og § 4 kan der fortsat ske regulering af ydelser, der skal give dækning for omkostninger ved arbejdets udførelse, således at de giver den samme dækning som forudsat ved aftalen om eller fastsættelsen af de hidtidige gældende satser.
§ 6. Opnås ikke inden 1. april 1986 enighed om fordelingen af den i § 3 fastsatte ramme, afgøres spørgsmålet af en af parterne udpeget opmand.
Kan enighed om opmand ikke opnås, udpeges en sådan af forligsinstitutionen.
Fristen kan fraviges efter aftale mellem parterne.
Stk. 2. De med stk. 1 forbundne udgifter afholdes af parterne med halvdelen til hver.
§ 7. På overenskomst- og aftaleområder, hvor der er udbrudt konflikt, genindtræder fredspligten ved lovens ikrafttræden, og de arbejdsstandsninger, der er iværksat som følge af uoverensstemmelser mellem parterne, skal ophøre.
Stk. 2. På de øvrige overenskomst- og aftaleområder forlænges også den til overenskomstforholdet knyttede fredspligt for den periode, hvormed overenskomsterne forlænges.
§ 8. Spørgsmål om overtrædelse og fortolkning af de ved denne lov fornyede og forlængede overenskomster og aftaler m.v. afgøres efter de sædvanlige fagretlige regler for det pågældende område.
 § 9. Lovforslaget kan stadfæstes straks efter vedtagelsen.
 § 10. Loven træder i kraft ved bekendtgørelsen i Lovtidende.
Oprindeligt fremsat lovforslag Blad nr 148 § 1.Loven gælder kun for ansættelsesforhold til staten og for lønninger, vederlag m.v., der er optjent i et ansættelsesforhold til staten, eller som ydes af staten.
§ 2. Kollektive overenskomster og aftaler m.v. vedrørende løn- og arbejdsvilkår i Grønland, efter hvilke lønninger reguleres på grundlag af det grønlandske reguleringspristal, som beregnes efter § 7 i lov nr. 4 af 9. juni 1971 om tjenestemandslønninger m.m. og klassificering af statens tjenestemandsstillinger i Grønland med senere ændringer (Lovtidende B), forlænges henholdsvis fornyes for en periode af 2 år fra det tidspunkt, til hvilket den enkelte overenskomst eller aftale er opsagt eller kan opsiges.
Dette gælder dog kun, hvis overenskomsten eller aftalen er opsagt eller kunne opsiges til udløb inden 1. april 1985, uden at der inden den 12. november 1985 er indgået ny overenskomst eller aftale.
Stk. 2. De af en offentlig myndighed fastsatte eller godkendte almindelige bestemmelser om løn- og arbejdsvilkår i Grønland, der er omfattet af dyrtidsregulering i henhold til den i stk. 1 nævnte lov, og som er gældende ved lovens ikrafttræden, forlænges indtil den 31. marts 1987.
Stk. 3. Den i stk. 1 og 2 bestemte forlængelse henholdsvis fornyelse sker med uændret indhold bortset fra de i §§ 3 og 4 fastsatte ændringer.
§ 3. Inden for de af § 2, stk. 1, omfattede lønområder kan der ved aftale mellem parterne gennemføres ændringer af de faste løndele svarende til en forhøjelse på indtil 5,95 pct. af den årlige lønsum på det enkelte overenskomst- eller aftaleområde m.v.
opgjort pr. 31. marts 1985. Indtil 1,95 pct. kan anvendes med virkning fra 1. april 1986 og resten med virkning fra 1. oktober 1986.
Stk. 2. Inden for det af § 2, stk. 2, omfattede lønområde kan der gennemføres tilsvarende ændringer som i stk. 1.
§ 4. Hvor der er aftalt eller fastsat dyrtidsregulering af arbejdsvederlag m.v. på grundlag af det grønlandske reguleringspristal, bortfalder regulering på grundlag af reguleringspristallet for januar 1986 og følgende reguleringspristal.
Stk. 2. Loven er ikke til hinder for aftaler om eller fastsættelse af dyrtidsregulering af arbejdsvederlag m.v., der tidligst har virkning fra 1. april 1987.
§ 5. Uanset bestemmelserne i § 2, stk. 1 og 2 og § 4, kan der fortsat ske regulering af ydelser, der skal give dækning for omkostninger ved arbejdets udførelse, således at de giver den samme dækning som forudsat ved aftalen om eller fastsættelsen af de hidtidige gældende satser.
§ 6. Opnås ikke inden 1. april 1986 enighed om fordelingen af den i § 3 fastsatte ramme, afgøres spørgsmålet af en af parterne udpeget opmand.
Kan enighed om opmand ikke opnås, udpeges en sådan af forligsinstitutionen.
Fristen kan fraviges efter aftale mellem parterne.
Stk. 2. De med stk. 1 forbundne udgifter afholdes af parterne med halvdelen til hver.
§ 7. På overenskomst- og aftaleområder, hvor der er udbrudt konflikt, genindtræder fredspligten ved lovens ikrafttræden, og de arbejdsstandsninger, der er iværksat som følge af uoverensstemmelser mellem parterne, skal ophøre.
Stk. 2. På de øvrige overenskomst- og aftaleområder forlænges også den til overenskomstforholdet knyttede fredspligt for den periode, hvormed overenskomsterne forlænges.
§ 8. Spørgsmål om overtrædelse og fortolkning af de ved denne lov fornyede og forlængede overenskomster og aftaler m.v. afgøres efter de sædvanlige fagretlige regler for det pågældende område.
 § 9. Lovforslaget kan stadfæstes straks efter vedtagelsen.
 § 10. Loven træder i kraft ved bekendtgørelsen i Lovtidende.
BEMÆRKNINGER TIL LOVFORSLAGET Almindelige bemærkninger Ved gennemførelsen af lov nr. 123 af 31. marts 1985 om fornyelse og forlængelse af kollektive overenskomster og aftaler m.v. blev den væsentligste del af det grønlandske arbejdsmarked undtaget, idet loven ikke gælder for kollektive overenskomster og aftaler vedrørende lønninger, der reguleres efter det grønlandske reguleringspristal, som beregnes i henhold til § 7 i den grønlandske lønningslov nr. 4 af 9. juni 1971, som ændret senest ved lov nr. 618 af 21. december 1983.
Ved lov nr. 618 af 21. december 1983 blev det fastsat, at det grønlandske reguleringspristal, der benyttes ved dyrtidsregulering af lønninger m.v. til ansatte under staten i Grønland med virkning fra den 31. december 1983 skulle beregnes med januar 1984 = 100.
Herved sikredes, at der ikke ville finde udløsning af dyrtidsportioner sted på grundlag af det grønlandske reguleringspristal pr. 1. april 1984, samt at forhøjelsen af dyrtidsportionerne tidligst kunne få virkning ved reguleringer pr.
 1. oktober 1984.
Ved lov nr. 619 af 21. december 1983 for Grønland om ændring af dyrtidsregulering fastsattes rammerne for den grønlandske dyrtidsreguleringsordning samtidig således, at dyrtidsregulering af lønninger m.v. på grundlag af det grønlandske reguleringspristal med virkning fra den 31. december 1983 for hver fulde 3 points' udsving i reguleringspristallet udover 100 sker med 90 øre i timen for personer over 18 år og med 45 øre i timen for personer under 18 år.
Bestemmelserne i lov nr. 619 af 21. december 1983 om dyrtidsregulering af lønninger m.v. på grundlag af det grønlandske reguleringspristal finder kun anvendelse for lønninger, vederlag m.v., der er optjent i et ansættelsesforhold til staten eller ydes af staten.
Grønlands landsting vedtog imidlertid den 2. december 1983 en tilsvarende lov om nulstilling af det grønlandske reguleringspristal fra januar 1984 og forhøjelse af dyrtidsportionernes størrelse.
Landstingsloven omfatter lønninger og vederlag m.v., som er optjent under Grønlands hjemmestyre, de grønlandske kommuner eller private arbejdsgivere, og der finder således i Grønland en ensartet dyrtidsregulering sted af lønninger m.v. på grundlag af det grønlandske reguleringspristal.
Pr. 1. april 1985 er der udløst 1 dyrtidsportion og pr. 1. oktober 1985 yderligere 1 dyrtidsportion.
I overenskomstperioden 1985/87 er der således allerede udløst 2 dyrtidsportioner svarende til en månedlig lønforbedring på i alt kr. 312,00 til personer over 18 år.
Inflationstakten i Grønland har i 1985 været lavere end i Danmark, idet stigningen i det grønlandske reguleringspristal fra januar til juli 1985 har været svagere end i forudgående år.
Dæmpningen af inflationen i Grønland har dog ikke hidtil været tilstrækkelig kraftig til helt at undgå udløsning af dyrtidsportioner, og ikke mindst som følge af den fortsatte automatiske dyrtidsregulering af lønninger m.v. har de samlede lønstigninger i Grønland været af en betydelig størrelsesorden.
I medfør af lov nr. 182 af 14. maj 1980 for Grønland om Det offentlige Aftalenævn indtrådte aftalenævnet med virkning fra den 1. april 1981 i de rettigheder, som følger af kollektive aftaler og overenskomster indgået af ministeren for Grønland før lovens ikrafttræden.
Oprettelsen af Det offentlige Aftalenævn er et led i indførelsen af hjemmestyre i Grønland.
Det offentlige Aftalenævn har i medfør af denne lov ført forhandlinger med en række grønlandske og danske lønmodtagerorganisationer med henblik på en fornyelse af kollektive overenskomster og aftaler m.v. for perioden 1985/87, på en sådan måde at udviklingen i pengeindkomsterne kunne bremses og inflationstakten dæmpes yderligere.
Det er lykkedes Det offentlige Aftalenævn at nå til enighed med den største grønlandske lønmodtagerorganisation Sulinermik Inuutissarsiuteqartut Kattufiat (SIK) og øvrige grønlandske lønmodtagerorganisationer samt de danske lønmodtagerorganisationer Handels- og Kontorfunktionærernes forbund i Danmark og Landsorganisationen i Danmark (LO) om lønforbedringer svarende til en forhøjelse på i alt 6 pct. af lønsummen samt om bortfald af dyrtidsregulering på grundlag af det grønlandske reguleringspristal for januar 1986 og indtil videre.
De overenskomster m.v., som er indgået med disse organisationer for perioden 1985/87, og som omfatter omkring 2/3 af det offentligt ansatte personale i Grønland, er derfor ikke omfattet af forslaget.
Størstedelen af de danske lønmodtagerorganisationer har imidlertid ikke ønsket at forny overenskomster og aftaler m.v. for perioden 1985/87 på tilsvarende vilkår.
På tjenestemandsområdet har der i overensstemmelse med gældende aftaler været ført forhandlinger om aftalefornyelser, men tjenestemandsorganisationerne har i oktober 1985 meddelt Det offentlige Aftalenævn, at man betragter forhandlingerne som brudt sammen.
Maskinmestrenes Forening har siden 1. september 1985 blokeret samtlige stillinger under staten, hjemmestyret og de grønlandske kommuner og har afvist at indgå en aftale om friholdelse af visse stillinger fra blokaden.
Dansk Sygeplejeråd har fra 1. oktober 1985 etableret blokade af samtlige stillinger under sundhedsvæsenet og har herudover iværksat strejke på Egedesminde og Holsteinsborg sygehuse samt på væsentlige afdelinger på Dronning Ingrids Hospital i Godthåb.
Hertil kommer, at jordemødre, fysioterapeuter, ergoterapeuter, økonomaassistenter, tandplejeinstruktører og hospitalslaboranter pr. 1. november 1985 har påbegyndt blokade og på visse områder strejke.
Oldfrueassistenterne har varslet blokade pr. 1. december 1985.
 Danmarks Jurist- og Økonomforbund iværksatte strejke og blokade pr.
 1. oktober 1985.
For så vidt angår maskinmester- og sygeplejeområdet er det regeringens opfattelse, at en yderligere forlængelse af de løbende konflikter hurtigt vil kunne få vidtrækkende konsekvenser for det grønlandske samfund.
På de strejkeramte sygehuse er der indgået aftale med Dansk Sygeplejeråd om vagtberedskab, men dette beredskab har vist sig utilstrækkeligt.
På maskinmesterområdet vil blokaden og det store antal ubesatte stillinger kunne medføre, at et eller flere el- og vandværker på et tidspunkt lammes.
Konsekvenserne af en sådan situation kan i den enkelte by blandt andet blive, at boligerne ved de lave udendørstemperaturer bliver ubeboelige, og institutioner lukker, fordi varmeforsyningen afbrydes.
Af de tjenestemandsstillinger, som er normeret på dette område, er det kun lykkedes at besætte et begrænset antal på tjenestemandsvilkår.
På denne baggrund finder regeringen det nødvendigt, at de løbende konflikter søges bragt til ophør.
Samtlige berørte lønmodtagerorganisationer har fået tilbudt samme ramme for lønforbedringer som de organisationer, der som ovenfor nævnt har indgået aftale om bortfald af dyrtidsregulering fra 1.
januar 1986 og indtil videre som et led i overenskomstfornyelsen for perioden 1985/87. Størstedelen af lønmodtagerorganisationerne og herunder tjenestemandsorganisationerne har imidlertid ikke accepteret dette tilbud.
Det har derfor måttet konstateres, at aftaler ikke vil kunne indgås.
Efter bestemmelserne i den grønlandske tjenestemandslovs § 42 skal der, for så vidt angår tjenestemænd, fremsættes lovforslag.
Under indtryk af afstanden mellem parterne på såvel de konfliktramte områder som på de øvrige områder anses det for hensigtsmæssigt at medtage bestemmelser for hele den statslige sektor i lovforslaget.
Udgangspunktet for det offentliges lønpolitik i Grønland har gennem en årrække været, at der skulle etableres et særligt grønlandsk lønniveau.
I årene efter 1971 har statens lønpolitik været præget af en yderst restriktiv holdning med hensyn til lønforbedringer for medlemmer af danske organisationer i Grønland.
Da indkomstskatten i Grønland er en proportionalskat på 19-29 procent, er den disponible indkomst dog fortsat højere end for tilsvarende lønmodtagergrupper i Danmark.
Hertil kommer, at højere lønnede grupper i større omfang end lavere lønnede grupper vil bevare en forholdsvis høj grønlandspræmie henset til forskellen ved tilsvarende gruppers beskatning i Danmark.
Hovedsigtet med den af staten hidtil førte lønpolitik for det offentlige område har været en udjævning af lønforskellene mellem det hjemmehørende og det ikke-hjemmehørende personale, og ønsket om at fortsætte denne politik er blevet bekræftet af Det offentlige Aftalenævn, hvis medlemmer er udpeget af henholdsvis ministeren for Grønland, Grønlands hjemmestyre og De grønlandske kommuners Landsforening.
Regeringen finder principielt, at lønaftaler m.v. bør afgøres ved frie forhandlinger parterne imellem.
På baggrund af de af lovforslaget omfattede lønmodtagerorganisationers krav og stillingtagen under de førte forhandlinger om en fornyelse af overenskomster og aftaler m.v.
for perioden 1985-87 har det imidlertid ikke været muligt for Det offentlige Aftalenævn at opnå en forhandlingsløsning på et sådant grundlag, at de hidtidige lønrelationer til Danmark ville kunne opretholdes.
For at hindre en indkomstudvikling i Grønland, som vil forrykke disse lønrelationer og fremme inflationstendenserne, finder regeringen det nødvendigt at foreslå en løsning af overenskomstsituationen, som gør det muligt at begrænse lønfremgangen inden for en ramme, der er afstemt med de lønforbedringer, der er opnået på det danske arbejdsmarked for overenskomstperioden 1985/87. I Grønland vil der dog ikke finde arbejdstidsnedsættelse sted i perioden.
Kollektive overenskomster og aftaler m.v. på det offentlige arbejdsmarked i Grønland foreslås forlænget for en 2-årig periode, idet der samtidig foreslås fastsat en ramme for lønforbedringer på indtil 5,95 pct. af lønsummen.
Hertil kommer, at Grønlands nationaldag, den 21. juni, fra 1986 vil være søgnehelligdag i Grønland.
Endvidere foreslås dyrtidsregulering på grundlag af det grønlandske reguleringspristal suspenderet fra 1. januar 1986 og indtil videre.
Efter udløbet af den 2-årige forlængelsesperiode vil det imidlertid kunne aftales, at der på ny skal kunne finde dyrtidsregulering sted inden for de rammer, der blev fastsat herfor ved lov nr. 619 af 21. december 1983 for Grønland om ændring af dyrtidsregulering.
På de lønområder, der er omfattet af lovforslaget, finder der ikke taktregulering sted.
Opnås der ikke enighed om fordelingen af rammen, udpeges ved forligsinstitutionens medvirken en uvildig opmand, der træffer afgørelsen inden for lovens økonomiske rammer.
Ifølge de enkelte bestemmelser etableres fredspligt i og overenskomstperioden, og uoverensstemmelser om indholdet af de forlængede og fornyede overenskomster må løses efter de sædvanlige fagretlige regler for området.
Lovforslaget gælder kun for ansættelsesforhold til staten og for lønninger, vederlag m.v., der er optjent i et ansættelsesforhold til staten.
Grønlands landsting har imidlertid tilkendegivet at kunne tilslutte sig forslaget og at ville fremsætte et tilsvarende lovforslag i landstinget for det private arbejdsmarked og den ikke statslige del af det offentlige arbejdsmarked.
Bemærkninger til de enkelte bestemmelser Til § 1 Grønlands landsting har tilkendegivet, at der i landstinget vil blive fremsat et lovforslag, der for det private arbejdsmarked og den ikke statslige del af det offentlige arbejdsmarked i Grønland fastsætter tilsvarende bestemmelser som i dette lovforslag.
Bestemmelsen tilsigter på denne baggrund at sikre ensartet dyrtidsregulering af lønninger m.v. på det offentlige arbejdsmarked i Grønland.
Til § 2 Forslaget omfatter kollektive overenskomster med tilhørende protokollater, aftaler og almindelige bestemmelser vedrørende løn- og arbejdsvilkår i Grønland, som er opsagt eller kunne opsiges inden den 1. april 1985, og som er indgået med lønmodtagerorganisationer med hjemsted i og uden for Grønland, herunder grønlandske lønmodtagerorganisationer, der ved medlemskab er tilknyttet danske lønmodtagerorganisationer.
Den foreslåede forlængelse vil omfatte den statslige del af det offentlige arbejdsmarked i Grønland og vil omfatte såvel hjemmehørende som ikke hjemmehørende personale.
Forslaget omfatter endvidere de kollektive aftaler, som er indgået for personale, der er ansat som tjenestemænd eller på tjenestemandslignende vilkår.
Begrænsningen til de i forslaget nævnte overenskomster og aftaler m.v., der reguleres efter det grønlandske reguleringspristal, drager grænsen over for de lønmodtagere, der er omfattet af de danske love om henholdsvis fortsat ændring af dyrtidsregulering og om fornyelse og forlængelse af kollektive overenskomster og aftaler m.v.
Flere lønmodtagerorganisationer med hjemsted i eller uden for Grønland har på det offentlige arbejdsmarked indgået kollektive overenskomster og aftaler m.v. for overenskomstperioden 1985-87.
Disse overenskomster og aftaler m.v. er ikke omfattet af forslaget.
Forslaget til stk. 2 omfatter regler om løn- og arbejdsvilkår, som gælder for offentligt ansatte under staten i Grønland, der ikke er omfattet af en overenskomst eller aftale, og som derfor ikke er opsagt eller kan opsiges.
Til § 3 Det foreslås, at der for hvert af de af § 2 omfattede områder kan gennemføres ændringer svarende til en forhøjelse på indtil 5,95 pct. af lønsummen, idet 1,95 pct. kan anvendes med virkning fra 1.
 april 1986 og resten med virkning fra 1. oktober 1986.
Forbedringerne foreslås udmøntet som en forhøjelse af de ansattes faste løndele, og det er herved tillagt væsentlig betydning, at der ikke generelt sker forskydninger i den offentlige lønstruktur, og at der ikke i overenskomstperioden vil ske arbejdstidsnedsættelse på de områder, hvor der er indgået overenskomst vedrørende en periode, som ligger efter 1. april 1985.
På tjenestemandsområdet vil en del af rammen kunne anvendes til eventuel gennemførelse af regulering af opsatte pensioner i lighed med de ændringer, der finder sted på området i Danmark.
Det er hensigten at opgøre og fordele rammen inden for hvert af de enkelte overenskomst- og aftaleområder hver for sig.
Efter aftale mellem en offentlig myndighed og en lønmodtagerorganisation vil der dog kunne ske opgørelse og fordeling for flere overenskomst- og aftaleområder under et.
Den lønsum hvoraf forhøjelsen beregnes, omfatter alle løndele, herunder f.eks. dyrtids- og overarbejdsbetaling samt feriegodtgørelse ifølge kollektiv overenskomst.
Derimod medregnes ikke godtgørelse af udgifter i forbindelse med arbejdet som f.eks.
 time- og dagpenge.
Fra 1986 indføres desuden Grønlands nationaldag den 21. juni som søgnehelligdag i Grønland, hvilket svarer til en lønforbedring på 0,05 pct. for alle offentligt ansatte.
Ved indgåelse af kollektiv overenskomst eller aftale på områder, hvor der ved lovens ikrafttræden gælder almindelige bestemmelser om løn- og arbejdsvilkår, der er fastsat eller godkendt af en offentlig myndighed, kan der kun ske samme lønforbedringer i den i § 2, stk. 2 fastsatte forlængelsesperiode, som hvis de pågældende lønmodtagere var forblevet på de nævnte almindelige bestemmelser.
Til § 4 Det foreslås, at dyrtidsregulering på grundlag af det grønlandske reguleringspristal for januar 1986 og følgende reguleringspristal bortfalder.
Ved lov nr. 619 af 21. december 1983 for Grønland om ændring af dyrtidsregulering fastsattes rammerne for den grønlandske dyrtidsreguleringsordning således, at dyrtidsregulering for hver fulde 3 points' udsving i reguleringspristallet udover 100 sker med 90 øre i timen for personer over 18 år og med 45 øre i timen for personer under 18 år.
Ved lov nr. 618 af 21. december 1983 om ændring af lov om tjenestemandslønninger m.m. og klassificering af statens tjenestemandsstillinger i Grønland (ændring af bestemmelser om det grønlandske reguleringspristal) blev det samtidig fastsat, at det grønlandske reguleringspristal, der benyttes ved dyrtidsregulering af lønninger m.v. til ansatte under staten i Grønland med virkning fra den 31. december 1983 skulle beregnes med januar 1984 = 100.
 Taktregulering af lønningerne finder ikke sted.
Flere lønmodtagerorganisationer med hjemsted i eller uden for Grønland har på det offentlige arbejdsmarked i Grønland indgået kollektive overenskomster og aftaler m.v., som indeholder bestemmelser om bortfald af dyrtidsregulering på grundlag af, at reguleringspristallet for januar 1986 og indtil videre bortfalder.
Forslaget omfatter dyrtidsregulering såvel efter kollektive overenskomster og aftaler m.v. som efter individuelle aftaler samt de af en offentlig myndighed fastsatte eller godkendte almindelige bestemmelser om løn- og arbejdsvilkår i Grønland.
Udover egentlige arbejdsvederlag omfatter forslaget også dyrtidsregulering af ulempevederlag, rådighedstillæg og andre ydelser i det omfang, de ikke er omkostningsdækkende, jfr. forslagets § 5.
Bestemmelsen tilsigter at sikre en ensartet dyrtidsreguleringsordning på det offenlige arbejdsmarked i Grønland.
Forslaget om bortfald af dyrtidsregulering på grundlag af det grønlandske reguleringspristal for januar 1986 og følgende reguleringspristal indebærer, at der efter den 1. januar 1986 og indtil videre ikke vil kunne udløses yderligere dyrtidsportioner.
Stk. 2 indebærer, at det tidligst med virkning fra 1. april 1987 kan aftales eller fastsættes, at der kan ske dyrtidsregulering af arbejdsvederlag m.v. på grundlag af det grønlandske reguleringspristal med januar 1984 = 100 og inden for de ved lov nr. 619 af 21. december 1983 for Grønland om ændring af dyrtidsregulering fastsatte rammer for den grønlandske dyrtidsregulering.
Det gælder såvel ved den ved forslagets § 2, stk. 1 og 2, fastsatte forlængelse henholdsvis fornyelse som ved de af en offentlig myndighed fastsatte bestemmelser om løn- og arbejdsvilkår og ved indgåelse af kollektive eller individuelle aftaler eller kollektive overenskomster eller aftaler på hidtil ikke-overenskomstdækkende områder, at der ikke kan indgås aftaler om dyrtidsregulering af arbejdsvederlag m.v. før tidligst med virkning fra den 1. april 1987.
Til § 5 En automatisk dyrtidsregulering af omkostningsdækkende ydelser, som inden den 12. november 1985 er aftalt i kollektiv overenskomst eller aftale, vil herefter fortsat være lovlig.
Som eksempel på sådanne ydelser kan nævnes time- og dagpenge.
Til § 6 Det er ved § 3 i lovforslaget foreslået, at fordelingen af den foreslåede ramme skal ske efter forhandling mellem parterne for de enkelte områder.
Det foreslås at give parterne i de af § 2 omfattede overenskomst- og aftaleforhold en frist til at forhandle om anvendelse af de i § 3 nævnte rammer og med adgang til at få spørgsmål, som der ikke opnås enighed om, afgjort ved opmandskendelse.
Reglerne om adgang til at få afgjort uenighed om indholdet af de forlængede henholdsvis fornyede overenskomster og aftaler ved opmandskendelse fortrænger for tjenestemænds vedkommende den særlige procedure i tjenestemandslovgivningen.
Til § 7 Bestemmelsen indebærer, at der fra lovens ikrafttræden etableres fredspligt, og at der indtil de af forslaget omfattede overenskomster og aftaler udløber, er den samme adgang - hverken videre eller snævrere til at iværksætte arbejdsstandsning (strejke, blokade, lock-out eller boycot), som hvis der havde været tale om en på normal måde fornyet overenskomst eller aftale.
Til § 8 Ifølge bestemmelsen må uoverensstemmelser om indholdet løses ved mægling eller faglig voldgift efter de for det pågældende område fastsatte bestemmelser.
