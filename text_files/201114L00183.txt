Betænkning afgivet af Beskæftigelsesudvalget den 14. december 2011 Betænkning over Forslag til lov om ændring af lov om en aktiv beskæftigelsesindsats (Ophævelse af ret og pligt til tilbud af mindst 6 måneders varighed for unge under 30 år og ophævelse af ret og pligt for dagpengemodtagere til fuldtidsaktivering efter 123 ugers ledighed m.v.) [af beskæftigelsesministeren (Mette Frederiksen)] 1. Udvalgsarbejdet Lovforslaget blev fremsat den 30. november 2011 og var til 1. behandling den 6. december 2011. Lovforslaget blev efter 1. behandling henvist til behandling i Beskæftigelsesudvalget.
Møder Udvalget har behandlet lovforslaget i 2 møder.
Høring Lovforslaget blev sendt i høring samtidig med fremsættelsen.
Den 14. december 2011 sendte beskæftigelsesministeren de indkomne høringssvar, et notat herom og et ligstillingsnotat til udvalget.
2. Indstillinger og politiske bemærkninger Et flertal i udvalget (udvalget med undtagelse af LA)  indstiller lovforslaget til vedtagelse uændret.
 Socialdemokratiets, Radikale Venstres, og Socialistisk Folkepartis medlemmer af udvalget finder det grundlæggende nødvendigt at gøre op med bureaukratiske og ufleksible bestemmelser i den aktive arbejdsmarkedspolitik.
 Der er brug for at give kommunerne mulighed for en mere smidig og individuel tilrettelæggelse af de aktive tilbud, hvilket lovforslaget bidrager til, idet dagpenge- og kontanthjælpsmodtagere ikke længere, når pågældende skal have et ret og pligt-tilbud, vil blive mødt med et ufleksibelt standardkrav, ofte uden vurdering af, om det er det bedste for den enkelte.
 Der er samtidig brug for at afskaffe bureaukratiske særregler for mindre grupper ledige, der ikke virker fremmende for overgangen til beskæftigelse, hvilket er tilfældet med ophævelsen af bestemmelsen om fuldtidsaktivering af modtagere af arbejdsløshedsdagpenge efter 123 ugers ledighed.
 S, RV og SF finder, at beskæftigelsesindsatsen i langt højere grad bør tilrettelægges individuelt under hensyntagen til, hvilke tilbud der bedst kan medvirke til at bringe den enkelte ledige i arbejde eller uddannelse.
Venstres, Dansk Folkepartis og Det Konservative Folkepartis medlemmer af udvalget kan støtte, at varighedskravet  på mindst 6 måneder til unge under 30 år fjernes, og at de nuværende regler for ledige over 30 år også gælder ledige under 30 år.
Ligeledes kan V, DF og KF støtte, at der sker en ophævelse af bestemmelser om fuldtidsaktivering af modtagere af arbejdsløshedsdagpenge efter 123 ugers ledighed.
Lovændringerne giver bedre mulighed for at tilrettelægge individuelle aktive tilbud for de ledige.
Besparelsen anvendes i øvrigt til at finansiere finanslovens delaftaler på forskning og politi, hvilket V, DF og KF er tilfredse med.
 Et mindretal i udvalget (LA) vil redegøre for sin stilling til lovforslaget ved 2. behandling.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Ane Halsboe-Larsen (S) Bjarne Laustsen (S) Henrik Sass Larsen (S) Jan Johansen (S) Leif Lahn Jensen (S) Lennart Damsbo-Andersen (S) fmd.
Jacob Lund (S) Nadeem Farooq (RV) Andreas Steenberg (RV) Finn Sørensen (EL) Eigil Andersen (SF) Özlem Sara Cekic (SF) Annette Vilhelmsen (SF) Christian Juhl (EL) Jørgen Arbo-Bæhr (EL) Hans Andersen (V) Louise Schack Elholm (V) Claus Hjort Frederiksen (V) Jacob Jensen (V) Peter Juel Jensen (V) Inger Støjberg (V) Ulla Tørnæs (V) Fatma Øktem (V) Bent Bøgsted (DF) nfmd.
Jens Henrik Thulesen Dahl (DF) René Christensen (DF) Pia Adelsteen (DF) Joachim B.
Olsen (LA) Mai Henriksen (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
