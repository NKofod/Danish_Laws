Fremsat den 11. oktober 2012 af Brian Mikkelsen (KF), Lars Barfoed (KF) og Mike Legarth (KF) Forslag til folketingsbeslutning om momsafløftning på 100 pct. for hotelovernatninger Folketinget pålægger regeringen at fremsætte lovforslag om at forhøje momsafløftningen for hotelovernatninger fra 50 pct. til 100 pct. med virkning fra den 1. januar 2013.
Bemærkninger til forslaget Turismeindustrien er en vigtig del af dansk erhvervsliv.
Den er vigtig for markedsføringen af Danmark i udlandet og for skabelsen af danske arbejdspladser, herunder særlig for knytningen til arbejdsmarkedet af dele af den danske arbejdsstyrke, som i mange tilfælde har svært ved at vinde fodfæste på arbejdsmarkedet.
Turismen har potentialet til at blive en endnu større styrke for Danmark, end tilfældet er i dag, og i endnu højere grad at bidrage til dansk velstand og velfærd.
Det kræver bl.a., at erhvervet i højere grad får mulighed for at konkurrere på lige vilkår med udlandet, hvor der i mange lande er fuld afløftning af momsen på erhvervsmæssige hotelovernatninger.
HORESTA har i en henvendelse til Skatteudvalget af 4. juni 2012 (2011-12, Skatteudvalget, B 88  bilag 3) redegjort for de positive effekter af den øgede afløftning af momsen fra 25 pct. til 50 pct., der skete fra den 1. januar 2011, ligesom henvendelsen redegør for de gavnlige effekter, som en fuld momsafløftning vil have for erhvervet.
Det Konservative Folkeparti er enig i notatets konklusion, at der er al grund til at afløfte momsen med 100 pct., og vil med dette beslutningsforslag forpligte regeringen hertil.
Forslaget finansieres ved brug af det uforbrugte provenu fra lov nr. 525 af 17. juni 2008 om kantinemoms.
Der henvises til lovforslag nr.
L 32 B, folketingsåret 2007-08, 2. samling (Folketingstidende 2007-08, 2. samling, tillæg A side 1133 og 1177).
Skriftlig fremsættelse Brian Mikkelsen: (KF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om momsafløftning på 100 pct. for hotelovernatninger.
(Beslutningsforslag nr.
B 12) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
