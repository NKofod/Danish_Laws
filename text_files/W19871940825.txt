A kommune iværksatte i slutningen af 1982 hjælpeforanstaltninger i  

 henhold til bistandslovens § 33, stk. 1, nr. 3, overfor en pige P.
A kommune  

 meddelte senere refusionstilsagn til D kommune, hvortil P's fader var  

 flyttet.
D kommune anbragte i juni 1984 P i formidlet døgnpleje  

 (plejefamilie) i henhold til bistandslovens § 33, stk. 1, nr. 3, i B kommune.  

 P flyttede i april 1986 på eget initiativ til en lejlighed i B kommune.
A  

 kommune anså det tidligere givne refusionstilsagn for bortfaldet, da P  

 fraflyttede plejefamilien.
 Efter det oplyste om, at hjælpeforanstaltningerne i medfør af  

 bistandslovens § 33, stk. 1, nr. 3, i form af weekendpleje fortsatte også  

 efter P's flytning i april 1986, fandt Ankestyrelsen at måtte lægge afgørende  

 vægt på, at der havde været tale om fortløbende hjælpeforanstaltninger  

 overfor P i henhold til bistandslovens § 33, stk. 1, nr. 3, uanset at der  

 blev ydet hjælp efter lovens § 42.
 Ankestyrelsen fandt herefter, at A kommune fortsat var  

 refusionspligtig for den hjælp, der ydedes P i henhold til bistandsloven.
 REDEGØRELSE FOR SAGEN:
A kommune iværksatte i slutningen af 1982 hjælpeforanstaltninger i henhold  

 til bistandslovens § 33, stk. 1, nr. 3, overfor en pige P, født 1967 i form  

 af ophold på en efterskole.
P rømmede fra efterskolen.
 A kommune anbragte herefter i november 1982 P på et skolehjem beliggende i  

 A kommune.
 P's fader, der havde forældremyndigheden, flyttede til D kommune, der  

 herefter overtog sagsbehandlingen.
 A kommune meddelte refusionstilsagn til D kommune.
 D kommune anbragte i juni 1984 P i formidlet døgnpleje i henhold til  

 bistandslovens § 33, stk. 1, nr. 3, i B kommune.
P fortsatte, mens hun boede her, sin skolegang.
Efter afslutning af 9.  

 klasse og EFG-basisår kom P pr. 1. december 1985 i betalt praktik.
P havde  

 under uddannelsen fået udbetalt økonomisk hjælp fra D kommune, der modtog  

 refusion fra A kommune.
P flyttede den 1. april 1986 på eget initiativ til en 1-værelses lejlighed  

 i B kommune.
Den økonomiske hjælp blev herefter standset, idet P's husleje  

 blev anset for at være for høj.
De iværksatte hjælpeforanstaltninger fortsatte, idet P stadig var  

 tilknyttet den tidligere plejefamilie, der fungerede som støtte for hende  

 fast hveranden weekend.
Plejefamilien fik udbetalt plejevederlag med 3 x  

 almindeligt plejevederlag i henhold til bistandslovens § 33, stk. 1, nr. 3.
P søgte i september 1986 om økonomisk hjælp under sin uddannelse, da hun  

 ikke kunne klare sig for sin praktikløn på 3.466 kr. netto pr. måned.
P's  

 husleje udgjorde 3.300 kr. pr. måned.
P oplyste, at hun fortsat benyttede  

 weekendplejeordningen hos sin tidligere plejefamilie.
 B kommune traf aftale med D kommune om, at D kommune fortsat tog sig af  

 hjælpeforanstaltningerne i henhold til bistandslovens § 33, stk. 1, nr. 3,  

 med refusion fra A kommune.
 B kommune traf herefter beslutning om med virkning fra 1. oktober 1986 at  

 yde supplerende hjælp til praktiklønnen i henhold til bistandslovens § 42.
 B kommune anmodede herefter A kommune om refusion i henhold til  

 bistandslovens § 11.
 A kommune meddelte i november 1986, at det tidligere givne  

 refusionstilsagn ophørte, da P fraflyttede plejefamilien og overgik til hjælp  

 efter bistandslovens § 42.
 AFGØRELSEN, DER KLAGES OVER:
 Amtsankenævnet fandt, at B kommune var berettiget til refusion i henhold  

 til bistandslovens § 11 fra A kommune af økonomisk hjælp bevilget til P.
 Amtsankenævnet lagde herved vægt på, at uanset P på eget initiativ  

 fraflyttede plejefamilien og indflyttede i egen lejlighed, så fortsatte  

 hjælpeforanstaltningerne i medfør af bistandslovens § 33, stk. 1, nr. 3, i  

 form af weekendpleje, hvortil A kommune tidligere havde bevilget støtte.
 KLAGEN TIL ANKESTYRELSEN:
 Sagen blev anket af det sociale udvalg i A kommune, der henviste til, at  

 kommunen først var blevet orienteret om P's flytning 6 måneder efter at den  

 fandt sted, og således ikke havde haft mulighed for at vurdere  

 handlingsplanen.
 A kommune anførte videre, at pkt. 45 i Socialstyrelsens vejledning af 21.  

 november 1984 om døgnforanstaltninger for børn og unge måtte forstås således,  

 at der ikke samtidig kunne ydes hjælp efter bistandslovens § 33, stk. 1, nr.  

 3, og § 42. Kommunen fandt derfor, at betalingsforpligtelsen efter  

 bistandslovens § 11 var ophørt.
 LOVGRUNDLAG:
 Bistandslovens § 11, § 33, stk. 1, nr. 3, og § 42.
 Socialstyrelsens vejledning nr. 4 af 21. november 1984 om forvaltningen af  

 bistandslovens bestemmelser om døgnforanstaltninger og privat familiepleje  

 for børn og unge, pkt. 45 og 51.
 ANKESTYRELSENS AFGØRELSE:
 Ankestyrelsen finder efter det oplyste om, at hjælpeforanstaltningerne i  

 medfør af bistandslovens § 33, stk. 1, nr. 3, i form af weekendpleje  

 fortsatte også efter P's flytning i april 1986, at måtte lægge afgørende vægt  

 på, at der har været tale om fortløbende hjælpeforanstaltninger overfor P i  

 henhold til bistandslovens § 33, stk. 1, nr. 3, uanset at der blev ydet hjælp  

 efter lovens § 42. Som anført i Socialstyrelsens vejledning af 21. november  

 1984, pkt. 51, kan hjælp efter de nævnte bestemmelser kombineres i en  

 udslusningssituation og en efterfølgende periode.
 Ankestyrelsen finder herefter, at A kommune fortsat er refusionspligtig  

 for den hjælp, der ydes P i henhold til bistandsloven, og tiltræder således  

 nævnets afgørelse.
