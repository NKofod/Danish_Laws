Fremsat den 26. januar 2021 af Torsten Gejl (ALT) Forslag til folketingsbeslutning om at aflyse prøver og eksamener i grundskolerne og på ungdomsuddannelserne m.v.
Folketinget pålægger regeringen at aflyse prøver og eksamener i grundskolerne og på ungdomsuddannelserne.
Derudover pålægges regeringen at finde en passende løsning for svendeprøver, således at eleverne kan færdiggøre deres uddannelse.
Regeringen pålægges tilsvarende at finde en løsning for de eksamener, hvis bedømmelse ikke kan erstattes af standpunktskarakterer.
Den passende løsning herfor bør inkludere en korrektion af bedømmelseskriterierne, så eleverne bliver bedømt for, hvad de har lært, og ikke, hvad de burde have lært.
Bemærkninger til forslaget I foråret 2020 blev Danmark ramt af en nedlukning af samfundet på grund af covid-19. Det medførte bl.a., at der blev indført onlinenødundervisning af elever i bl.a. grundskolerne og på ungdomsuddannelserne.
I vinteren 2020-21 er samfundet igen ramt af nedlukning, og eleverne har igen modtaget onlinenødundervisning.
Til foråret står de kommende eksaminander over for eksamener, hvor de har oplevet to eller flere nedlukninger af samfundet, og hvor de derfor har været afskåret fra deres normale undervisning og i stedet har modtaget onlinenødundervisning.
Det har efter forslagsstillerens opfattelse medført, at eleverne fagligt set ikke er klædt på til at kunne gennemføre eksamenerne i samme grad, som hvis de havde modtaget normal undervisning.
Forslagsstilleren mener, at præstationspresset forstærkes, ved at eleverne sendes til eksamener, som de ikke er fagligt klædt på til.
Vi nedbryder også elevernes selvværd, fordi mange unges selvværd er bundet op på deres uddannelsespræstationer (» Hvis jeg bare tager mig sammen  En undersøgelse af selvværd op oplevelse af pres blandt 16-24-årige«, Psykiatrifonden, 2017).
 Forslagsstilleren finder det vigtigt, at de unge mennesker ikke mister de faglige kvalifikationer, som de har brug for, og forslagsstilleren mener derfor, at eksamener og prøver skal erstattes af undervisning, så de unge mennesker kan indhente den tabte læring.
Forslagsstilleren mener samtidig ikke, at vi skal stoppe eleverne i at gennemføre deres uddannelse.
Det vil betyde, at de ikke kan komme videre i uddannelsessystemet eller komme ud og få et arbejde, og det vil skade samfundsøkonomien og elevernes privatøkonomi.
Derfor pålægges regeringen med dette beslutningsforslag at aflyse prøver og eksamener i grundskolerne og på ungdomsuddannelserne, at finde en passende løsning for svendeprøver og at finde en løsning for de eksamener, hvis bedømmelse ikke kan erstattes af standpunktskarakterer.
Skriftlig fremsættelse Torsten Gejl (ALT):
 Jeg tillader mig herved at fremsætte:
 Forslag til folketingsbeslutning om at aflyse prøver og eksamener i grundskolerne og på ungdomsuddannelserne m.v.
(Beslutningsforslag nr.
B 130) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
