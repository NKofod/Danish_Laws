Skriftlig fremsættelse (21. april  

 1999) Miljø- og energiministeren (Svend Auken):
 Jeg tillader mig herved for Folketinget at  

 fremsætte:
 Forslag til lov om ændring af lov om  

 vandforsyning m.v. (Gebyrgrænse).
(Lovforslag nr.
L 230).
I forbindelse med finanslovsforliget for 1999 behandlede  

 Folketinget i december 1998 L 115 om gebyrer - den senere lov nr. 1025 af 23.  

 december 1998. Det er herefter muligt, at amterne kan gebyrfinansiere de  

 kortlægningsopgaver m.v., der følger af lov nr. 479 om  

 beskyttelse af drikkevandsressourcer og vandforsyning.
Ved behandlingen af L  

 115 blev det fremhævet, at en gebyrordning vil ramme bl.a.  

 dambrugserhvervet urimeligt hårdt.
 Forslaget tilvejebringer en hjemmel, hvorefter der for  

 tilladelser til indvinding af grundvand til brug i jordbrugs- og  

 dambrugserhvervet samt til industriformål fastsættes et loft  

 således, at der ikke kan opkræves gebyr af den del af  

 tilladelsen, der overstiger 25.000 m3.
Det er endvidere præciseret, at finansieringen af de  

 opgaver, der er nævnt i gebyrloven, lov nr. 1025 af 23. december 1998  

 kun kan ske gennem opkrævning af gebyrer.
Opgaverne kan således  

 ikke finansieres over f.eks. skatterne.
Endelig indeholder forslaget en  

 mulighed for at amterne forlods kan opkræve gebyrer.
Herved  

 undgås det, at amterne skal være i udlæg med store  

 beløb - samlet 92 mio. kr. årligt.
 Idet der i øvrigt henvises til lovforslaget med  

 bemærkninger anbefaler jeg det til Folketingets velvillige  

 behandling.
