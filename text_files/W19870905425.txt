Ankestyrelsens principafgørelse O-10-87 om flygtning - opholdskommunerefusion - statsrefusion - erhvervelse af dansk statsborgerskab Resume:
 Udgifter til hjælp efter bistandsloven til en flygtning, måtte fra tidspunktet for erhvervelse af dansk statsborgerskab finansieres efter bistandslovens almindelige regler.
Den kommunale andel måtte herefter som udgangspunkt afholdes af den faktiske opholdskommune B, men da ansøgers ophold i B kommune var etableret ved medvirken fra A kommune ( mens der var fuld statsrefusion efter § 134, stk. 3 ) påhvilede den kommunale andel A kommune fra det tidspunkt, da pågældende blev dansk statsborger, jfr. bistandslovens § 11, nr. 1. ________________________________________________________ Kassation:
Principafgørelsen har ikke længere vejledningsværdi Kassationsdato:
05-06-2009 Love:
Lov om social bistand - lovbekendtgørelse nr. 829 af 1. oktober 1992 - § 3, § 10 og § 133 Sagsfremstilling:
En ansøger kom til Danmark som flygtning i 1975. Indtil 1. oktober 1980 modtog pågældende hjælp fra Dansk Flygtningehjælp.
Herefter ydede A kommune som opholdskommune bistand til ansøgeren med refusion fra staten i henhold til bistandslovens § 134, stk. 3.
Pr. 1. august 1983 flyttede ansøgeren fra A kommune til B kommune, hvor han påbegyndte en uddannelse.
Det sociale udvalg i A kommune havde ydet hjælp til uddannelse efter bistandslovens § 42, stk. 1, samt flyttehjælp efter bistandslovens § 47, stk. 1. Den 16. august 1983 gav det sociale udvalg i A kommune tilsagn om refusion over for B kommune med bemærkning om, at der blev ydet 100% statsrefusion på grund af ansøgerens status som flygtning.
I marts 1984 fik ansøgeren dansk statsborgerskab, hvorefter udgifterne ved hans forsørgelse ikke længere blev refunderet fuldt ud af staten.
Det sociale udvalg i B kommune fremsatte herefter over for A kommune krav om refusion af opholdskommunens andel af udgifterne ved hjælp til pågældende med virkning fra den 1. april 1984.
Det sociale udvalg i A kommune afslog at yde refusion.
Udvalget henviste bl.a. til, at ansøgeren havde erhvervet dansk statsborgerskab på et tidspunkt, hvor han var bosiddende i B kommune, hvorfor det burde være denne kommune, der endeligt afholdt udgifterne ved pågældendes forsørgelse og eventuelle uddannelse uden forpligtelser for den kommune, der havde iværksat foranstaltningerne.
B kommune anførte, at refusionsreglerne i bistandslovens § 11 og § 47, stk. 2, måtte finde anvendelse, uanset om der i en periode havde været fuld statsrefusion af de kommunale udgifter til hjælp.
B kommune bemærkede endvidere, at Socialministeriets udtalelse af 19. december 1983, hvorefter flygtninge i relation til bistandsloven er stillet som andre danske statsborgere fra det tidspunkt, hvor der er erhvervet dansk statsborgerret, måtte indebære, at bistandslovens almindelige finansieringsregler fandt anvendelse.
A kommune anførte heroverfor, at de almindelige regler om betaling kommunerne imellem ifølge bistandslovens § 11 og § 47 ikke finder anvendelse på flygtninge, eftersom staten refunderer kommunens udgifter fuldt ud.
Heri ligger, at den etablerede uddannelse i medfør af bistandslovens 42 og den deraf følgende flytning til B kommune ikke bør have betydning for den tidligere opholdskommune, der havde iværksat foranstaltningerne.
Amtsankenævnet fandt, at ansøgerns ophold i B kommune var omfattet af bestemmelserne i bistandslovens & 11, således at opholdskommuneforpligtelsen for den hjælp, der blev ydet pågældende, påhvilede A kommune.
Nævnet fandet således, at den omstændighed, at staten på grund af ansøgerens hidtidige status som flygtning havde ydet fuld refusion af den ydede bistand, ikke fritog A kommune for sin forpligtelse, efter at ansøgeren havde erhvervet dansk statsborgerret.
Det sociale udvalg i A kommune anførte, at tidspunktet for flytningen og ansøgerens status på dette tidspunkt måtte være afgørende for, hvem betalingsforpligtelsen påhvilede.
Kommunen anførte videre, at såfremt Ankestyrelsen skulle træffe beslutning om, at B kommune fritoges fra betalingsforpligtelsen, måtte den påhvile den kommune, hvor ansøgeren opholdt sig, da han fik flygtningestatus. ___________________________________________________________________________________ Afgørelse:
 Ankestyrelsen finder, at udgifter til hjælp efter bistandsloven til en flygtning, der erhverver dansk statsborgerret, fra dette tidspunkt må finansieres efter bistandslovens almindelige regler, jfr. lovens § 133. Den kommunale andel af de nævnte udgifter må herefter som udgangspunkt afholdes af den pågældendes faktiske opholdskommune.
 Da ansøgerens ophold i B kommune var etableret ved medvirken fra A kommune, finder Ankestyrelsen imidlertid, at den kommunale andel af udgifterne til hjælp efter bistandsloven må påhvile A kommune fra det tidspunkt, da pågældende blev dansk statsborger, jfr. bistandslovens § 11.
 Ankestyrelsen tiltræder således amtsankenævnets afgørelse.
