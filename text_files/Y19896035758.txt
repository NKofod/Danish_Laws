Begrebet sygetransport omfatter alene transport af personer, der på  

 grund af sygdom eller handicap har særlige vanskeligheder ved at lade sig  

 befordre med almindelige befordringsmidler samt hastende persontransporter i  

 forbindelse med sygdomstilfælde,f.eks. blod- eller organdonorer I brev af 14. april 1989 (j.nr. 17P1-83990-00030-89) - modtaget den 24.  

 april 1989 fra Direktoratet for Vejtransport - har De i anledning af en  

 anmeldelse mod hyrevognmand Svend Aage Kristensen, anmodet ministeriet om en  

 udtalelse vedrørende afgrænsningen af erhvervsmæssig personbefordring overfor  

 begrebet sygetransport, jf. § 1, stk. 1, i lov om hyrekørsel.
 Ministeriet skal i denne anledning udtale følgende:
Begrebet sygetransport er ikke nærmere defineret i den gældende  

 hyrekørselslovgivning, men i bemærkningerne til forslaget til  

 hyrekørselsloven er begrebet søgt nærmere beskrevet ved en negativ  

 afgrænsning overfor andre former for erhvervsmæssig personbefordring med  

 motorkøretøjer.
I bemærkningerne står anført følgende:
»Hverken i den gældende lovgivning eller i forslaget er begrebet  

 sygetransport defineret.
En definition, der er praktisk anvendelig, vil  

 forudsætte, at der stilles krav om, at køretøjet, der benyttes til  

 sygetransport, skal være specielt indrettet med henblik på sådanne  

 transporter, f.eks. som bårevogne (ambulancer). Et sådant krav vil imidlertid  

 virke fordyrende for afviklingen af sygetransporter, som i vidt omfang kan  

 udføres med almindelige personvogne.
For at hindre, at virksomheder, der udfører sygetransporter, uretmæssigt  

 skal kunne påføre hyrevognserhvervet konkurrence, har man anset det for  

 nødvendigt at indføre hjemmel til administrativt at fastsætte krav om  

 afmærkning af de køretøjer, der udelukkende anvendes til sygetransport.  

 Endvidere kan der fastsættes krav om særligt udstyr i disse køretøjer.
Der er  

 herved bl.a. tænkt på nødhjælpskasse, iltapparat og lignende udstyr.  

 Køretøjer, der udelukkende benyttes til sygetransport, vil ligesom andre  

 køretøjer, der benyttes til erhvervsmæssig personbefordring, være underkastet  

 reglerne om periodisk syn samt et særligt førerbevis.
 Hjemmelen giver også adgang til at indføre krav om, at føreren af disse  

 køretøjer har gennemgået en uddannelse i nødhjælp svarende til den  

 uddannelse, føreren af de personvogne, Falck/Zonen benytter til sygetransport  

 har«.
 Det er ministeriets opfattelse, at begrebet sygetransport alene omfatter  

 transport af personer, der på grund af sygdom eller handicap har særlige  

 vanskeligheder ved at lade sig befordre med almindelige befordringsmidler,  

 samt hastende persontransporter i forbindelse med sygdomstilfælde, f.eks.  

 blod- eller organdonorer.
Af den medsendte politirapport fremgår det, at der er tale om transport  

 til og fra et plejehjem, af dels en person der »har lammelser i venstre  

 side af kroppen efter en hjerneblødning« og dels en person der »er  

 delvis lam i venstre side efter en hjerneblødning«.
Formålet med  

 opholdet på plejehjemmet er dels genoptræning og dels beskæftigelse, begge  

 dele som følge af hjerneblødning.
 På denne baggrund finder ministeriet det overvejende sandsynligt, at den  

 omhandlede transport i den konkrete sag falder indenfor begrebet  

 sygetransport, hvortil der ikke kræves bevilling, jf. § 1, stk. 1, i lov om  

 hyrekørsel.
