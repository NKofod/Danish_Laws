Tilladt, at Dansk Røde Kors' eftersøgningstjeneste kan registrere og  

 videregive oplysninger om bl.a. enkeltpersoners rent private forhold i  

 forbindelse med eftersøgning af nære slægtninge i udlandet.
Det forudsattes,  

 at oplysningerne kun behandles i særligt betroede miljøer.
 I redegørelsen fra Dansk Røde Kors oplystes det, at Dansk Røde Kors'  

 eftersøgningstjeneste registrerer og videregiver, i forbindelse med  

 eftersøgning af nære slægtninge i udlandet og formidling af tilsvarende  

 eftersøgningsanmodninger fra andre nationale Røde Kors selskaber, forskellige  

 oplysninger, hvoriblandt oplysninger om rent private forhold kan forekomme.
 Ud fra en vurdering af registerlovens formål, der er at sikre den enkelte  

 registreredes integritet, sammenholdt med formålet med Røde Kors' humanitære  

 virksomhed og den situation, hvori de registrerede befinder sig, var  

 Registertilsynet af den opfattelse,  

 at Dansk Røde Kors' eftersøgningstjenestes registrering af oplysninger om  

 disse i princippet ikke indebærer risiko for integritetskrænkelse, når det  

 forudsættes, at oplysningerne kun behandles i særligt betroede miljøer.  

 Registertilsynet har derfor i henhold til lov om private registre m.v. § 3,  

 stk. 3, og § 4, stk. 1, 2. pkt.,  

 meddelt Dansk Røde Kors' eftersøgningstjeneste tilladelse til, at lovens  

 betingelser i § 3, stk. 2, og § 4, stk. 1, 1. pkt., fraviges.
Det var endvidere oplyst, at eftersøgningstjenesten i et ringbind  

 opbevarer fotokopier af fortrykte formularer, hvorpå personer, der opholder  

 sig i Danmark og på grund af naturkatastrofer, væbnede konflikter og lignende  

 ikke kan komme i kontakt med deres pårørende, kan sende en kort besked til  

 disse gennem Den Internationale Røde Kors Komite i Geneve indeholdende alene familiære beskeder, hvori det  

 ikke kan udelukkes, at der forekommer oplysninger om rent private forhold.  

 Registreringen sker under forespørgerens navn.
 Da den pågældende ved anvendelse af formularer gennem Røde Kors må antages  

 at være vidende om, at registrering og videregivelse af eventuelle  

 oplysninger om rent private forhold finder sted, var Registertilsynet af den  

 opfattelse, at det i dette tilfælde ikke var nødvendigt at meddele tilladelse  

 til at fravige betingelserne i lovens § 3, stk. 3, og § 4, stk. 1. Selv om  

 der enten i forespørgerens bemærkninger om familiære forhold eller i  

 adressatens svar kan forekomme oplysninger om adressatens rent private  

 forhold, vedrører disse oplysninger efter det foreliggende en person, som i  

 denne sammenhæng må betragtes som biperson, idet der, således som registeret  

 er opbygget, ikke kan søges på konkrete oplysninger om den pågældende.
 Registertilsynets årsberetning 1988 s. 64.
