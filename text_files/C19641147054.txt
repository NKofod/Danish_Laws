 Justitsministeriet har d.d. skrevet således til A/S Dansk Ilt- og  

 Brintfabrik, Scandiagade 29, København SV:
 »I en til rigspolitichefen indsendt skrivelse af 19. marts 1964 har  

 selskabet oplyst, at nogle selskabet tilhørende ilt- og gasflasker efter  

 fogedforretning hos købere af selskabets produkter fejlagtigt af politiet er  

 blevet bortsolgt på hittegodsauktioner, uagtet flaskerne var forsynet med  

 selskabets navn.
 I anledning heraf har selskabet anmodet om, at samtlige politikredse må  

 blive instruerede om fremtidig at sende stålflasker til ilt, gas, luft,  

 brint, helium eller andre luftarter, der bliver fundet af eller indleveret  

 til politiet som hittegods, til selskabet eller til Jydsk Ilt- og  

 Acetylenfabrik A/S i Horsens, der så vil drage omsorg for, at flaskerne  

 videresendes til de virksomheder, der har ejendomsretten til flaskerne.
Foranlediget heraf skal man meddele, at det efter justitsministeriets  

 opfattelse næppe i almindelighed vil volde politiet nogen vanskelighed at  

 finde ejerne af bortkomne stålflasker som de i sagen omhandlede, idet disse  

 er forsynet med navnet på den virksomhed, de tilhører.
Man finder derfor ikke  

 tilstrækkelig anledning til at indføre en ordning som den af selskabet  

 foreslåede, uanset at der er forekommet enkelte tilfælde, hvor de til  

 politiet indleverede stålflasker er kommet på forkerte hænder.
