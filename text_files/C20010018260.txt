Vejledning om arbejdsbetingede  

 lænderyglidelser (Lov om sikring mod følger af arbejdsskade) Kapitel 1 Indledning Erhvervssygdomsfortegnelsens  

 Gruppe E, punkt 11 I Arbejdsskadestyrelsens fortegnelse over erhvervssygdomme  

 er de sygdomme nævnt, som efter medicinsk og teknisk erfaring er  

 forårsaget af særlige påvirkninger, som bestemte  

 persongrupper i højere grad end andre er udsat for på grund af  

 deres arbejde eller de forhold, hvorunder det foregår.
 Bekendtgørelsen indeholder dels generelle  

 betingelser, som skal være opfyldt for, at en lidelse kan anerkendes  

 som arbejdsskade efter fortegnelsen, dels særlige betingelser for  

 anerkendelse.
 Denne vejledning omhandler lænderyglidelser, som er  

 optaget på fortegnelsens bilag 1, Gruppe E, punkt 11:
» Ovennævnte lidelser i lænderyggen kan  

 anerkendes som arbejdsbetingede, når både de generelle  

 betingelser og betingelserne i Gruppe E, punkt 11, er opfyldt.
Arbejdsskadestyrelsen forhandler mindst hvert andet  

 år med Erhvervssygdomsudvalget om, hvilke sygdomme der opfylder  

 betingelserne for at blive optaget på fortegnelsen over  

 erhvervssygdomme.
Erhvervssygdomsudvalget har med andre ord taget stilling  

 til de særlige betingelser for anerkendelse, der er nævnt under  

 de enkelte grupper i fortegnelsen.
 Arbejdsskadestyrelsen anerkender anmeldte sygdomme, som er  

 nævnt på fortegnelsen, hvis de særlige betingelser på  

 fortegnelsen er opfyldt.
 Hvis en lidelse er på fortegnelsen, men de  

 særlige betingelser for anerkendelse ikke er opfyldt, vil  

 den anmeldte lidelse som hovedregel blive afvist af Arbejdsskadestyrelsen  

 uden forelæggelse for Erhvervssygdomsudvalget.
 Der kan imidlertid forekomme tilfælde, hvor de  

 særlige betingelser ikke er opfyldt, men hvor Arbejdsskadestyrelsen  

 alligevel vurderer, at belastningen har været så omfattende eller  

 speciel, at Erhvervssygdomsudvalget bør tage stilling til sagen,  

 selvom lidelsen er nævnt på fortegnelsen.
Det gælder også for lænderyglidelser,  

 hvor  Erhvervssygdomsudvalget gennem en årrække har anerkendt  

 andre påvirkninger end tungt løftearbejde med løft af  

 genstande.
Udvalgets kriterier for anerkendelse af sådanne  

 påvirkninger er beskrevet i afsnit 4.
 Denne vejledning er udarbejdet på grundlag af  

 Erhvervssygdomsudvalgets praksis på området.
Vejledningen henvender sig først og fremmest til  

 styrelsens sagsbehandlere og lægekonsulenter.
Den er imidlertid  

 søgt udformet således, at den kan anvendes med udbytte  

 også af fagforeninger, forsikringsselskaber og ikke mindst anmeldende  

 og erklæringsudstedende læger og speciallæger.
 I afsnit 2 beskrives de generelle betingelser, som skal  

 opfyldes, for at en lidelse kan anerkendes som en arbejdsskade på  

 grundlag af fortegnelsen.
 I afsnit 3 beskrives de særlige betingelser til  

 arten og omfanget af arbejdsmæssige belastninger, som er betingelser  

 for anerkendelse af lænderyglidelser efter fortegnelsen.
 I afsnit 4 beskrives udvalgets praksis for anerkendelse af  

 lænderyglidelser, som ikke opfylder de særlige betingelser for  

 anerkendelse af lænderyglidelser efter fortegnelsen.
 I afsnit 5 beskrives kravene til dokumentation for  

 løftearbejdet.
 I afsnit 6 beskrives Arbejdsskadestyrelsens vurdering af  

 løftearbejdet.
I afsnit 7 beskrives dels de lidelser, der kan anerkendes,  

 dels forudbestående eller konkurrerende lidelser.
Endvidere beskrives  

 de subjektive symptomer og objektive lægelige fund, der skal være  

 til stede.
 I afsnit 8 beskrives Arbejdsskadestyrelsens samlede  

 vurdering af sagens oplysninger.
Kapitel 2 De generelle betingelser De sygdomme, der er nævnt i fortegnelsen, kan kun  

 anerkendes, når de generelle betingelser er opfyldt.
Efter § 1 i  

 fortegnelsen er der følgende generelle betingelser for  

 anerkendelse:
-	den skadelige påvirkning skal styrkemæssigt og  

 tidsmæssigt svare til de påvirkninger, for hvilke der er  

 godtgjort en årsagsmæssig sammenhæng mellem  

 påvirkning og sygdom, -	der skal være tale om et sygdomsbillede, der svarer til det  

 sygdomsbillede, for hvilket der er godtgjort en årsagsmæssig  

 sammenhæng mellem påvirkning og sygdom, -	der må ikke være oplyst forhold, der gør det  

 overvejende sandsynligt, at sygdommen skyldes andre forhold end de  

 arbejdsmæssige.
 Det er nærmere specificeret under de enkelte  

 grupper, hvilke påvirkninger der skal være tale om, for at en  

 lidelse kan anerkendes.
 Først når de generelle betingelser er  

 opfyldt, og der er dokumenteret en belastning svarende til beskrivelserne  

 under fortegnelsens Gruppe E, punkt 11, er der en formodning for, at  

 lænderyglidelsen er arbejdsbetinget.
 Gruppe E, punkt 11, indeholder de særlige  

 betingelser, der skal være opfyldt, for at en lænderyglidelse kan  

 anerkendes som erhvervssygdom.
Kapitel 3 De særlige betingelser 3.1. Fortegnelsens Gruppe E, punkt 11 a En lænderyglidelse kan anerkendes som  

 arbejdsbetinget, når -	der har været tale om rygbelastende løftearbejde gennem  

 8-10 år med løft af genstande.
Der skal som udgangspunkt have  

 været tale om en samlet daglig løftemængde på  8-10  

 tons eller derover, hvor den enkelte genstand har været tung.
 Den tidsmæssige udstrækning, den samlede  

 daglige løftemængde og genstandenes vægt kan reduceres,  

 jævnfør afsnit 3.2.
Det er alene egentlige løft og træk opad, der  

 indgår i vurderingen af det udførte arbejde.
Skub og vandrette  

 træk af genstande falder således udenfor.
3.1.1. Den tidsmæssige udstrækning af  

 løftearbejdet Der skal som udgangspunkt have været tale om 8-10  

 års arbejde i nogenlunde sammenhæng, med den normale  

 beskæftigelsesgrad  for erhvervet - se nærmere herom i afsnit  

 5.
3.1.2. Den daglige løftemængde Der skal som udgangspunkt have været tale om en  

 daglig løftemængde på 8-10 tons.
Det er ikke noget krav,  

 at der hver eneste arbejdsdag skal have været en  daglig  

 løftemængde på 8-10 tons.
Kravet skal forstås som et  

 udtryk for en gennemsnitlig løftemængde set over en  

 længere periode (uger) - se nærmere herom i afsnit 6.
3.1.3. Vægten af det enkelte løft Vægten af den enkelte byrde skal som udgangspunkt  

 have været 50 kg for mænd og 35 kg for kvinder.
Ved flermandsløft kan der ikke foretages en  

 matematisk reduktion af byrdens vægt, idet belastningen vil være  

 forskellig for de enkelte personer, der deltager i løftet.
I  

 sådanne situationer må der foretages en konkret vurdering af  

 belastningen.
3.2. Reduktionsfaktorer Der kan være særlige omstændigheder ved  

 løftearbejdet, som medfører, at kravene til den  

 tidsmæssige udstrækning af løftearbejdet, den samlede  

 daglige løftemængde og vægten af det enkelte løft  

  kan nedsættes.
 De særlige omstændigheder kaldes i det  

 følgende reduktionsfaktorer.
3.2.1. Nedsættelse af den tidsmæssige udstrækning af  

 løftearbejdet Kravet om 8-10 år kan nedsættes, hvis der har  

 været tale om meget store løftemængder, det vil sige over  

 15 tons dagligt - dog aldrig til mindre end 3-4 år.
Der kan endvidere ske nedsættelse af den  

 tidsmæssige udstrækning af løftearbejdet, hvis der i  

 umiddelbar forlængelse af løftearbejdet med en daglig  

 løftemængde på 8-10 tons har været tale om  

 udsættelse for helkropsvibrationer.
I denne situation skal den  

samlede tidsmæssige udstrækning være 8-10 år,  

 hvor løftearbejdet udgør den væsentligste tid (se  

 nærmere om helkropsvibrationer i afsnit 3.3).
3.2.2. Nedsættelse af den samlede daglige  

 løftemængde Kravet om en daglig løftemængde på 8-10  

 tons skal forstås sådan, at udgangspunktet er omkring 10 tons.  

 Denne løftemængde kan nedsættes til 8 tons,  

 når:
-	belastningen har varet længere end 8-10 år, -	der er tale om en kvinde eller en særligt spinkel mand eller en  

 ung person, -	byrderne bæres over lang afstand, eller -	der har været tale om mindst 3-4 reduktionsfaktorer, og de  

 enkelte byrder har været 15-18 kg eller derover.
 Kravet til den samlede daglige løftemængde  

 på 8-10 tons kan endvidere nedsættes, hvis der har været  

 tale om:
-	en usædvanlig lang belastningsperiode, der væsentligt  

 overstiger 10 år, -	særlige belastningsforhold, for eksempel løftearbejde  

 under trange pladsforhold eller arbejde inden for fiskeriet (se nærmere  

 herom under afsnit 3.4), -	løftearbejde i kombination med udsættelse for  

 helkropsvibrationer ved kørsel med entreprenørmaskiner,  

 traktorer og trucks (se nærmere herom under afsnit 3.3), -	løftearbejde i forbindelse med jernbinding i  

 foroverbøjet stilling (se nærmere om jernbinding under afsnit  

 4.1).
 Den samlede daglige løftemængde kan dog ikke  

 nedsættes til mindre end 4-6 tons - alt efter arten af  

 belastningsforholdene.
3.2.3. Nedsættelsen af kravet til vægten af det enkelte  

 løft Kravene til vægten af den enkelte byrde kan  

 nedsættes i tilfælde, hvor der er tale om særligt akavede  

 løftestillinger.
 Ved akavede løftestillinger forstås  

 følgende:
-	løft over skulderhøjde -	mere end 1 løft pr. minut -	løft, der indebærer vrid i lænden -	løft i foroverbøjet stilling eller -	løft i mere end ½ arms afstand fra kroppen.
 Vægten af de enkelte løft kan efter  

 omstændighederne nedsættes til 8 kg for mænd og 5 kg for  

 kvinder.
 Vægten af det enkelte løft nedsættes  

 ikke matematisk for hver enkelt af ovennævnte faktorer, men beror  

 på en samlet vurdering af arbejdets udførelse.
3.3. Helkropsvibrationer Når der har været tale om løftearbejde  

 i 8-10 år, men den samlede daglige løftemængde ligger i  

 underkanten af 8-10 tons, som normalt er udgangspunktet for anerkendelse, kan  

 skaden anerkendes, hvis der samtidig har været tale om udsættelse  

 for helkropsvibrationer i form af kørsel med  

 entreprenørmaskiner, traktorer og tilsvarende »store« arbejdsmaskiner.
 Når der har været tale om tungt  

 løftearbejde med en samlet daglig belastning på 8-10 tons, men  

 hvor den tidsmæssige udstrækning ligger i underkanten af de 8-10  

 år, som normalt er udgangspunktet for anerkendelse, kan skaden  

 anerkendes, hvis der efterfølgende har været tale om  

 udsættelse for helkropsvibrationer som nævnt ovenfor.
 Når såvel den samlede daglige  

 løftemængde som den tidsmæssige udstrækning opfylder  

 betingelserne for anerkendelse, men hvor der ikke er tilstrækkelig  

 tidsmæssig sammenhæng mellem det tunge løftearbejde og  

 ryglidelsens opståen, fordi ryglidelsen først opstår flere  

 år efter ophør af det tunge løftearbejde, kan skaden  

 anerkendes, hvis der i den mellemliggende periode har været tale om  

 udsættelse for helkropsvibrationer som nævnt ovenfor.
3.4. Løftearbejde inden for fiskeriet Da løftearbejdet inden for fiskeriet foregår  

 under særligt belastende forhold i form af vanskelige vejrforhold,  

 arbejde på gyngende grund, lange arbejdsdage, dårlige  

 hvileforhold samt andre belastende arbejdsfunktioner i form af træk af  

 net og trawl i foroverbøjet arbejdsstilling, er kravet til den samlede  

 daglige løftemængde nedsat.
Som udgangspunkt skal der have været tale om en  

 daglig løftemængde på omkring 6 tons.  

 Løftemængden kan som følge af særlige faktorer  

 nedsættes yderligere.
Det gælder eksempelvis, når der  

 konkret indgår meget tunge enkeltløft.
 Der skal have været tale om 8-10 års fiskeri i  

 nogenlunde sammenhæng med det antal havdage, der er normalt for  

 fiskeriet.
3.5. Fortegnelsens Gruppe E, punkt 11 b Der skal have været tale om regelmæssigt  

 løftearbejde gennem mindst 8 år, hvor ekstremt tunge  

 enkeltløft udført under akavede omstændigheder har  

 været en almindelig del af arbejdet, når der samtidig har  

 været tale om en samlet daglig løftemængde på ikke  

 under 3½  tons.
3.5.1.Vægten af det enkelte løft Et ekstremt tungt enkeltløft er et løft  

 på 100 kg eller mere.
Løftet kan være et enkelt- eller  

 flermandsløft.
Ved flermandsløft foretages der ikke en  

 matematisk nedsættelse af byrdens vægt, idet belastningen typisk  

 ikke vil være ligeligt fordelt.
3.5.1.1. Reduktionsfaktorer Kravet til vægten af det enkelte løft kan  

 nedsættes til:
 -	75-100 kg for mænd og 50-75 kg for kvinder ved indflydelse af 1  

 af de i afsnit 3.2.3. nævnte faktorer.
 -	50-75 kg for mænd og 35-50 kg for kvinder ved indflydelse af 2  

 af de i afsnit 3.2.3. nævnte faktorer.
 -	50 kg for mænd og 35 kg for kvinder ved indflydelse af 3 af de  

 i afsnit 3.2.3. nævnte faktorer.
3.5.2.Den daglige løftemængde Det er yderligere en betingelse, at den samlede daglige  

 løftemængde, herunder de tunge enkeltløft og eventuelt  

 andet løftearbejde, har været på mindst 3,5 tons.
3.5.3. Den tidsmæssige udstrækning af  

 løftearbejde Der skal have været tale om regelmæssigt  

 løftearbejde gennem mindst 8 år, hvor der dagligt har  

 været tale om ekstremt tunge enkeltløft udført under  

 særdeles akavede omstændigheder.
3.6. Fortegnelsens Gruppe E, punkt 11 c Der skal have været tale om mindst 10 års  

 rygbelastende arbejde med pleje af voksne eller større, handicappede  

 børn.
 Som udgangspunkt skal der have været tale om  

 rygbelastende plejearbejde i forbindelse med for eksempel sengeliggende  

 patienter/beboere, plejekrævende kørestolsbrugere eller andre  

 plejekrævende patient/beboergrupper og rygbelastende plejearbejde  

 svarende til mindst 20 daglige  

 personløft/håndteringer/forflytninger.
Generelt gælder for arbejdet i plejesektoren, at det  

 ikke uden videre kan sammenlignes med andet løftearbejde.
Der er ofte  

 tale om kombinerede løft og træk og støtte i  

 arbejdsstillinger, der kan være uhensigtsmæssige.
Dertil kommer,  

 at der er tale om arbejde med levende og uhåndterlige byrder, der kan  

 gøre pludselige og uforudsigelige bevægelser, der kan øge  

 belastningen.
 Ved vurderingen af det rygbelastende plejearbejde, som  

 beskrevet under afsnit 3.6.1, indgår både plejetyngden,  

 beskrivelsen af patient/beboersammensætningen og antallet af daglige  

 personløft/håndteringer/forflytninger som beskrevet under afsnit  

 3.6.2.
3.6.1. Rygbelastende plejearbejde Der skal have været tale om beskæftigelse med  

 personlig pleje en væsentlig del af arbejdsdagen.
Ved vurderingen af  

 plejetyngden indgår elementer som antallet af kørestolsbrugere,  

 sengeliggende eller andre plejekrævende, det vil sige ikke selvhjulpne  

 patient/beboergrupper.
Derudover kan omfanget af øvrige arbejdsopgaver  

 som rengøring, indkøb og sygeplejeopgaver indgå i denne  

 vurdering.
De nævnte elementer kan afhængigt af omfanget  

 både trække i retning af afvisning og anerkendelse.
Eksempel 1: En socialpædagog, der i omkring  

 13 år havde arbejdet på en døgninstitution for børn  

 og unge med svære fysiske og psykiske handicaps.
Socialpædagogen  

 var tilknyttet et hus, hvor der var 5 kørestolsbrugere, som var meget  

 plejekrævende, og 3 beboere, som var mobile, men plejekrævende.  

 Der blev anvendt personlift i forbindelse med badning og toiletbesøg.  

 Til anvendelse af denne lift skulle personen  placeres i det  

 tilhørende sejl, hvilket skete ved at rulle eller skubbe dem ind  

 på sejlet.
Arbejdsgiver havde oplyst, at børnene blev  

 løftet og forflyttet i forbindelse med mange af de aktiviteter, som de  

 deltog i.
Sagen blev anerkendt.
Eksemplet viser, at en sag vil kunne anerkendes, selvom  

 antallet af personløft og håndteringer ikke er angivet  

 udtrykkeligt.
Efter beskrivelsen har der imidlertid været tale om en  

 plejetyngde, der må anses at have indebåret mindst 20 daglige  

 personløft/håndteringer/forflytninger.
Eksempel 2: Hjemmehjælper gennem 12 år  

 med 2 til 3 besøg dagligt, hvor der skulle ydes hjælp til at  

 komme ud af sengen, til morgentoilette og til påklædning.  

 Derudover 1 til 2 besøg med rengøringsopgaver. Øvrige  

 besøg i løbet af dagen indebar mindre plejeopgaver såsom  

 medicinering og hjælp til at tage støttestrømper af og  

 på.
Sagen blev afvist, da der efter beskrivelsen ikke var tale om  

 rygbelastende plejearbejde.
 Eksemplet viser, at en sag vil blive afvist, hvis  

 medarbejderen en større del af dagen har været beskæftiget  

 med andet end egentligt plejearbejde.
3.6.2. Mange daglige  

 personløft/håndteringer/forflytninger Fælles for de  

 personløft/håndteringer/forflytninger, der kan tælles med,  

 gælder, at de skal have indebåret et element af løft, hvor  

 medarbejderen helt eller delvist har løftet patientens/beboerens  

 vægt.
Der vil typisk være et element af løft ved  

 forflytninger mellem for eksempel seng, stol, bækkenstol og  

 kørestol, eller i situationer, hvor patienten/beboeren skal skiftes  

 eller vendes i sengen eller hjælpes højere op i seng eller stol.  

 Tilsvarende ved hjælp til sengeliggende patient/beboer til at komme op  

 i siddende stilling eller hjælp fra siddende til stående  

 stilling.
Personløft/håndteringer/forflytninger  

 tæller fuldt ud med, selvom der har været 2 personer om det,  

 eller der har været anvendt hjælpemidler i form af for eksempel  

 lift, glidestykke eller drejeskive.
Dette skyldes, at der også ved  

 anvendelsen af hjælpemidler eller ved 2-mandsløft vil være  

 tale om en belastning af lænderyggen i form af et delvist løft.  

 Adgangen til hjælpemidler og antallet af 2-mandsløft kan dog  

 ligesom pladsforholdene være afgørende i de situationer, hvor  

 belastningen ligger i underkanten, da det er en kombination af byrdens  

 vægt og arbejdet i en foroverbøjet stilling eller med vredet  

 ryg, der er belastende for lænderyggen.
Manglende hjælpemidler,  

 trange pladsforhold og mange  

 aleneløft/håndteringer/forflytninger kan således  

 være med til at trække belastningen op til en anerkendelse.
Eksempel 3: Sygehjælper gennem 22 år,  

 som gennem 14 år havde arbejdet som nattevagt på et plejehjem.  

 Alle beboere havde et væsentligt behov for pleje.
En del beboere skulle  

 flere gange om natten på bækkenstol og på toilet.
En del af  

 beboerne kunne være voldelige og urolige.
Pladsforholdene var trange og  

 utidssvarende, og bortset fra stiklagener kunne der ikke anvendes  

 hjælpemidler på stuerne.
Antallet af  

 personløft/håndteringer/forflytninger var i perioden som  

 nattevagt opgjort til 20 pr. vagt.
Sagen blev anerkendt.
 Eksemplet viser, at en sag vil kunne anerkendes, når  

 der er mindst 20 daglige personløft/håndteringer/forflytninger,  

 og plejearbejdet i øvrigt har været belastende,  

 jævnfør afsnit 3.6.
Eksempel 4: Sygehjælper gennem 10 til 12  

 år med ansættelse mere end 10 steder i perioden.
Igennem cirka 3  

 år 20 daglige personløft  og- håndteringer, mens der den  

 øvrige tid var 10 til 15 eller mindre.
Sagen blev afvist, da der kun i  

 3 år havde været tale om et tilstrækkeligt antal  

 personløft/håndteringer/forflytninger.
 Eksemplet viser, at der skal være tale om mindst 20  

 daglige personløft/håndteringer/forflytninger gennem hele  

 perioden, når perioden ikke har været længere end 10 til 12  

 år, eller plejearbejdet ikke har været usædvanligt  

 belastende.
3.6.3. Nedsættelse af antallet af daglige  

 personløft/håndteringer/forflytninger Kravet til det daglige antal  

 personløft/håndteringer/forflytninger kan nedsættes, hvis  

 der har været tale om væsentligt mere end 10 år med  

 rygbelastende arbejde, eller hvis omstændighederne ved plejearbejdet  

 har været usædvanligt belastende.
 Ved væsentligt mere end 10 år forstås  

 som udgangspunkt 15 år eller mere.
 Omstændigheder, der er med til at gøre  

 plejearbejdet usædvanligt belastende, kan for eksempel være, at  

 der er tale om uhensigtsmæssig indretning, dårlige pladsforhold,  

 manglende brug af hjælpemidler, manglende samarbejdsevne fra  

 patient/beboer, eller hvis der er mange frie personløft.
 Kravet til det daglige antal  

 personløft/håndteringer/forflytninger kan dog ikke  

 nedsættes til under 10.
Eksempel 5: Sygehjælper samme sted gennem 27  

 år, hvor hun dagligt havde ansvaret for 4 til 5 plejekrævende  

 patienter, der hver blev forflyttet 3 til 5 gange.
Det var et plejehjem med  

 små stuer og trange toiletforhold.
Samtidig var der stort set ikke  

 blevet brugt hjælpemidler de første 10 år af  

 ansættelsen.
Det blev lagt til grund, at sygehjælperen havde 12  

  til 20 personløft/håndteringer dagligt, og sagen blev  

 anerkendt.
 Eksemplet viser, at en sag kan anerkendes, selvom antallet  

 af daglige personløft/håndteringer/forflytninger ligger i  

 underkanten, hvis den tidsmæssige udstrækning har været  

 lang (her 27 år).
Eksempel 6: Sygehjælper gennem 23 år.  

 De første 8 år mindre end 8 personhåndteringer dagligt.  

 Derefter 15 personløft/håndteringer/forflytninger dagligt,  

 bortset fra en periode på 7 år med 25 til 30  

 personløft/håndteringer/forflytninger dagligt.
De første  

 8 år kunne ikke medregnes, men resten af perioden i kombination med, at  

 lænderyglidelsen opstod i perioden med 25 til 30  

 personløft/håndteringer/forflytninger gjorde, at sagen blev  

 anerkendt.
 Eksemplet viser, at en periode på under 10 år  

 med en større belastning på 25 til 30 daglige  

 personløft/håndteringer/forflytninger i kombination med en  

 længere periode med en begrænset belastning på 10 til 15  

 daglige personløft/håndteringer/forflytninger kan anerkendes,  

 selvom den samlede periode kun lige er 15 år.
Eksempel 7: Medarbejderen havde været  

 sygeplejerske på forskellige hospitalsafdelinger gennem cirka 30  

 år.
De primære arbejdsopgaver havde været varieret  

 sygepleje.
Det daglige antal  

 personløft/håndteringer/forflytninger var anslået til 6  

 til 8 som gennemsnit.
Sagen blev afvist.
 Eksemplet viser, at selvom der i den konkrete sag er tale  

 om en meget lang periode, så skal der være tale om en daglig  

 belastning på minimum 10  

 personløft/håndteringer/forflytninger, før sagen kan  

 anerkendes.
3.6.4. Den tidsmæssige udstrækning Der skal have været tale om minimum 10 år i  

 nogenlunde sammenhæng, hvor der har været en  

 beskæftigelsesgrad på mindst 8 måneders arbejde pr.  

 år.
 Kravet om 8 måneders arbejde pr. år kan for  

 eksempel opfyldes ved deltidsbeskæftigelse på 2/3 tid hele  

 året eller ved 8 måneders fuldtidsarbejde og 4 måneder uden  

 beskæftigelse.
 I plejesektoren er det almindeligt med 56 timers  

 beskæftigelse hver anden uge, hvilket også betragtes som fuld  

 tid.
Eksempel 8: Sygehjælper med arbejde i  

 perioderne 1973-87, 1991-93 og 1994-98. Lænderyglidelsen debuterede i  

 1993. Det blev lagt til grund, at der var tale om plejearbejde med en  

 væsentlig plejetyngde fra 1973-87, men i denne periode var der ingen  

 ryglidelse.
Fra 1987-91 havde hun ikke plejearbejde.
Fra 1991-93 og fra  

 1994-98 havde hun igen plejearbejde, men tyngden var her i underkanten,  

 samtidig med, at perioden var for kort.
Sagen blev afvist, fordi perioderne  

 før og efter 1987-91 ikke kunne bindes sammen, da 4 år var for  

 langt et slip.
 Eksemplet viser, at der skal være tale om en  

 nogenlunde sammenhængende periode på 10 år, hvor  

 tidspunktet for lænderyglidelsens opståen ikke ligger for tidligt  

 i perioden med det rygbelastende plejearbejde.
Kapitel 4 Belastninger, der ikke er omfattet af fortegnelsens  

 gruppe e, punkt 11 Gruppe E, punkt 11, omhandler lænderyglidelser, der  

 skyldes tungt løftearbejde eller en kombination af tungt  

 løftearbejde og anden skadelig påvirkning - eksempelvis  

 udsættelse for helkropsvibrationer eller arbejde i fikseret eller  

 foroverbøjet stilling.
 Det betyder, at såfremt løftearbejde ikke  

 eller kun i begrænset omfang har fundet sted, vil  

 lænderyglidelsen ikke kunne anerkendes efter Gruppe E, punkt 11.
Erhvervssygdomsudvalget har imidlertid gennem en  

 årrække anerkendt andre skadelige påvirkninger end tungt  

 løftearbejde med løft af genstande, for eksempel -	jernbinding i foroverbøjet stilling, uden der samtidig har  

 været løftearbejde, -	arbejde i en fikseret arbejdsstilling, uden der samtidig har  

 været løftearbejde.
4.1. Ad jernbinding i foroverbøjet  

 stilling -	Der skal have været tale om 8-10 års arbejde med  

 jernbinding i foroverbøjet stilling.
Arbejdet er kendetegnet ved, at  

 der er tale om kraftbetonet arbejde i foroverbøjet stilling.
4.2. Ad arbejde i en fikseret arbejdsstilling -	Der skal have været tale om en arbejdsfunktion, hvor det  

 på grund af ydre omstændigheder ikke er muligt at skifte  

 arbejdsstilling.
For eksempel svejsere, der arbejder i skibes bundtanke under  

 meget trange forhold, og hvor svejsningen foregår i en fikseret og til  

 tider særdeles akavet arbejdsstilling.
 Den tidsmæssige udstrækning for denne type arbejde skal  

 være på omkring 8 år eller mere.
Herudover har udvalget anerkendt nogle ganske få  

 sager, hvor borgeren  har haft en ekstrem belastende arbejdsfunktion.
For  

 eksempel en tunnelgraver, der lå på maven i en snæver  

 tunnel og gravede sig vej.
4.3. Helkropsvibrationer Helkropsvibrationer kan anerkendes som medvirkende  

 årsag til udvikling af lænderyglidelser i kombination med tungt  

 løftearbejde, jævnfør afsnit 3.3.
 Der er imidlertid ikke en lægevidenskabelig  

 dokumentation for, at helkropsvibrationer i sig selv kan være  

 årsag til udvikling af lænderyglidelser.
 Det betyder, at en ensidig udsættelse for  

 helkropsvibrationer ikke kan anerkendes efter fortegnelsens Gruppe E, punkt  

 11, og heller ikke kan anerkendes efter forelæggelse for udvalget.
Kapitel 5 Dokumentation for løftearbejdet Der skal i det enkelte tilfælde være  

 dokumentation for, at arbejdet har indebåret løftearbejde med en  

 kvantificering af den daglige løftemængde samt  

 enkeltløftenes størrelse.
 Kravet om kvantificering af løftearbejdet betyder,  

 at det ikke er tilstrækkeligt med en skønsmæssig angivelse  

 af den daglige løftemængde.
Det er derfor heller ikke tilstrækkeligt, at der har  

 været tale om arbejde i en branche, hvor branchebeskrivelser viser, at  

 der i almindelighed er tale om hårdt fysisk arbejde, der belaster  

 ryggen.
Sådanne mere generelle beskrivelser kan imidlertid  

 støtte de oplysninger, der i øvrigt fremskaffes som led i den  

 enkelte sags behandling.
 Dokumentationen i den enkelte sag vil typisk kunne  

 bestå af:
-	oplysninger fra borgeren selv, eventuelt støttet af en  

 udredning fra en fagforening, -	oplysninger fra arbejdsgiver, -	rapporter fra Arbejdstilsynet og fra Bedriftssundhedstjenesten, -	speciallægeerklæringer og erklæringer fra  

 arbejdsmedicinske klinikker, støttet af specifikke  

 spørgsmål, der sikrer, at borgeren får lejlighed til at  

 besvare alle relevante spørgsmål, -	ATP-oplysninger, der belyser og dokumenterer arbejdets varighed -  

 herunder det effektive antal måneder pr. år, -	udskrivningskort og journaludskrifter fra hospitaler og praktiserende  

 læger, der belyser og dokumenterer ryglidelsens debut og udvikling, -	skatte- og lønoplysninger, der kan dokumentere et  

 ansættelsesforhold, -	oplysninger fra kontanthjælps-, pensions- og  

 revalideringssager, -	oplysninger om overførselsindkomster i øvrigt, -	rapport fra Arbejdstilsynet om borgerens arbejdsfunktion efter  

 besøg på den pågældende virksomhed, -	rapport fra styrelsens rejseinspektør med henblik på  

 afklaring eller yderligere beskrivelse af borgerens arbejdsfunktioner, -	indenretsligt forhør, jævnfør retsplejelovens  

 regler til afklaring af stor uenighed mellem arbejdsgiveren og borgeren.
Kapitel 6 Arbejdsskadestyrelsens vurdering af oplysninger om  

 løftearbejdet Om lidelsen skal anerkendes eller afvises som arbejdsskade  

 beror på en samlet vurdering af det løftearbejde, som den  

 pågældende har udført.
 Den samme person kan ofte have flere arbejdsforhold, og  

 løftearbejdet kan ofte have haft forskellig tyngde.
 Hvis arbejdsforholdene hver for sig opfylder kravene, men  

 den tidsmæssige udstrækning af arbejdet i det enkelte  

 arbejdsforhold ikke er tilstrækkelig, indgår alle arbejdsforhold  

 i den samlede bedømmelse.
Det gælder også, hvis belastningerne i de  

 enkelte arbejdsforhold har været af forskellig karakter.
I så  

 fald er det en forudsætning, at belastningerne hører ind under  

 én eller flere af de 5 grupperinger af løfte- og andre  

 belastninger, der nævnes i det følgende:
-	stort samlet dagligt løft, -	ekstremt tunge enkeltløft, -	særlige belastningsforhold -	udsættelse for helkropsvibrationer, -	rygbelastende plejearbejde.
 Som eksempel på kombination af forskellige  

 løftesituationer, hvor belastningsperioder samlet indgår i  

 vurderingen, kan nævnes arbejde, hvor der 2/3 af tiden har været  

 tale om stort samlet dagligt løftearbejde, og 1/3 af tiden har  

 været tale om  helkropsvibrationer.
Afgørelsen vil imidlertid også i  

 sådanne tilfælde bero på en samlet vurdering af alle de  

 faktorer, der udgør belastningen, således som disse faktorer  

 beskrives tilbage i tiden.
I vurderingen indgår naturligvis, at det kan  

 være vanskeligt at beskrive forholdene langt tilbage i tiden, og at  

 dokumentationskravet derfor må anses for opfyldt, selvom beskrivelsen  

 ikke er ganske præcis.
 De beskrevne arbejds- og dermed belastningsfaktorer, som  

 indgår i vurderingen, skal have været den pågældendes  

hovedfunktion.
På den ene side betyder det, at begrebet »dagligt« giver plads til, at  

 der kan ses bort fra afbrydelser af kortere varighed.
Det gælder,  

 uanset at afbrydelsen skyldes, at den pågældende i de korte  

 perioder udfører andet arbejde på arbejdspladsen, eller der er  

 tale om kortere arbejdsløshedsperioder.
 På den anden side betyder det, at belastninger af  

 lænderyggen, som i en lang periode kun er forekommet i enkelte korte og  

 spredte ansættelsesforhold eller ved udførelse af kortvarigt  

 sæsonarbejde, normalt ikke tælles med, når perioderne  

 lægges sammen, hvilket kan medføre, at sagen afvises.
Kapitel 7 Lænderyglidelser 7.1. Hvilke lidelser kan anerkendes? Der skal være tale om en varig lidelse i  

 lænderyggen.
Forbigående gener, for eksempel i form af akut  

 lændehold, anerkendes derfor normalt ikke.
 Lidelsen skal altså være kronisk, det vil  

 sige, at det efter almindelig lægelig erfaring ikke kan forventes, at  

 den pågældende bliver helbredt.
Det betyder, at -	lumbago (=smerter i lænden) med daglige gener -	ischias (=hekseskud, smerter i lænden med udstråling) med  

 daglige gener -	spondylose (=forandringer som følge af slidgigt i  

 lænden) med daglige gener -	lumbal(e) discusprolaps(er) med daglige gener og -	degenerative lidelser (=forandringer som følge af slid) med  

 daglige gener kan anerkendes.
7.2. Konkurrerende lænderyglidelser Nogle lidelser kan i sig selv føre til betydelige  

 kroniske smerter i lænderyggen.
Det gælder følgende  

 lidelser:
-	lavtsiddende Scheuermann s sygdom (medfødt rygsygdom), som  

 giver symptomer forud for belastningen, -	Bechterew s sygdom (medfødt arvelig sygdom, der også kan  

 omfatte ryggen), -	arcolyse med spondylolistese (skred eller brud af hvirvelbue med  

 forskydning af hvirvellegeme), -	svær idiopatisk scoliose (rygskævhed af ukendt  

 årsag), og -	asymmetrisk lumbal overgangshvirvel  (medfødt abnormitet i  

 hvirvellegemets form og leddannelse).
 Disse lidelser vil  blive afvist som arbejdsskader, hvis  

 det efter en lægelig vurdering må anses for overvejende  

 sandsynligt, at borgerens aktuelle gener kan henføres hertil.
7.2.1. Konkurrerende lænderyglidelser, hvor der kan tages et  

 forbehold ved anerkendelse Hvis de ovennævnte lidelser er til stede ved siden  

 af andre lidelser, som skyldes arbejdet, vil der ved en anerkendelse blive  

 taget forbehold for den forudbestående lidelse eller den fremtidige  

 forværring.
Resultatet vil afhænge af forholdene i den enkelte  

 sag, og der vil også i vurderingen blive taget hensyn til,  

 hvornår symptomerne på sygdommene viste sig, og hvordan  

 sygehistorien har udviklet sig.
Der findes også lidelser i lænderyggen, som  

 normalt ikke tillægges nogen betydning, hvis de er til stede samtidig  

 med andre lidelser, som skyldes arbejdet.
Det gælder for  

 eksempel:
-	lettere grader af scoliose, -	ikke symptomgivende Scheuermann s sygdom, -	symmetrisk overgangshvirvel, -	Baastrup s sygdom (kissing spine), -	uens benlængde i mindre grad, det vil sige som udgangspunkt  

 højst 3 cm længdeforskel.
7.3. Dokumentation for lænderyglidelsen Det skal ved undersøgelse hos en speciallæge  

 konstateres, at der er tale om en varig lidelse i lænderyggen, og  

 lidelsens art skal - så vidt det er muligt - understøttes af  

 andre oplysninger om sygdommen.
I beskrivelsen af sygehistorien lægges der  

 især vægt på, -	om der er smerter, -	smerternes karakter og hyppighed, -	symptomernes opståen, og -	hvordan smerterne påvirker den syges funktion.
Hvad diagnosen angår, lægges der vægt  

 på, om der efter speciallægens opfattelse er tale om -	enten lumbago/ischias med daglige symptomer eller -	en lumbal discusprolaps eller -	en degenerativ lidelse med daglige symptomer.
7.3.1. Lumbago/ischias Ved lumbago skal der beskrives daglige smerter over  

 lænden og ved ischias udstråling til et eller begge ben.  

 Der lægges vægt på, om smerterne forværres ved  

 længerevarende siddende stilling, ved stående stilling og ved  

 belastning og/eller foroverbøjning af ryggen.
 Der bliver lagt stor vægt på, at lidelsens  

 opståen og udvikling kan dokumenteres tilbage i tiden.
Det kan for eksempel ske ved oplysninger om  

 indlæggelser på hospital, om undersøgelse hos egen  

 læge eller om behandling hos fysioterapeut eller kiropraktor eller hos  

 speciallæge.
Der kan også være oplysninger om, at den  

 pågældende har deltaget i et rygtræningsprogram, eller  

 bruger en nærmere beskrevet medicin, ligesom oplysninger om  

 sygefravær, om eventuel omplacering eller arbejdsophør er af  

 betydning.
Lumbago/ischias uden ledsagende forandringer i  

 lænderygsøjlen, der skyldes slid eller nerverodsirritation, er  

 ofte karakteriseret ved, at lægerne objektivt har vanskeligt ved at  

 konstatere, om lidelsen er til stede.
I lægeerklæringen siges det  

 på den måde, at de objektive fund er beskedne.
I disse tilfælde lægges der vægt  

 på, at speciallægen registrerer tegn på kronisk  

 lænderygbesvær.
Det kan ske ved oplysninger om, at patienten  

 sidder uroligt på stolen, halter, har besvær med af- og  

 påklædning eller besvær med at komme op fra eller  

 bevæge sig på undersøgelseslejet.
Oplysninger om, at der ikke er kyfosering i lænden  

 (det vil sige, at der ikke er krumning af rygsøjlen bagud, når  

 patienten bøjer sig frem), taler for, at der er tale om en lidelse i  

 lænderyggen.
Det samme gør oplysninger om, at der er  

 bevægeindskrænkning i lænden, eller at der er  

 smertebetinget stramning ved benløft eller klare myogene  

 konsistensforandringer (det vil sige forandringer i muskelmassen som  

 følge af muskelinfiltrationer) i rygstrækkerne, i lænden  

 eller i ballerne.
7.3.2. Lumbal discusprolaps Discusprolaps i lænden forekommer hyppigere hos  

 mennesker med hårdt rygbelastende arbejde, end hos mennesker uden  

 sådant arbejde.
Discusprolaps kan normalt påvises ved  

 lægeundersøgelse i modsætning til de lidelser, der er  

 beskrevet foran.
Oplysninger herom tillægges derfor stor vægt ved  

 vurderingen af sagerne.
 Smertebilledet, der beskrives, vil i disse tilfælde  

 normalt indeholde oplysninger om, at der er smerter, som stråler ud til  

 andre dele af kroppen, og at der er rodpåvirkning, der kan  

 objektiviseres ved den neurologiske undersøgelse hos  

 speciallæge.
 Påvisning af discusprolapsen kan også ske  

 på anden vis, for eksempel ved operation, ved myelografi (det vil sige  

 en speciel form for røntgenundersøgelse med kontrastof), ved  

 CT-scanning (det vil sige ComputerTomografi) eller ved MC-scanning (det vil  

 sige Magnetisk Computer scanning).
7.3.3 Degenerative forandringer (= nedgang i funktionsdygtighed) Disse forandringer i lænderygsøjlen  

 forekommer med øget hyppighed med alderen.
De medfører ikke  

 nødvendigvis smerter i ryggen, men forandringerne findes hyppigere hos  

 mennesker med rygbelastende arbejde.
 Der stilles de samme krav om smerteforekomst og  

 funktionspåvirkning som ved lumbago/ischias, men hvis der ved  

 røntgenundersøgelse er påvist sikre degenerative  

 forandringer, vil forandringerne sammen med tilstedeværelsen af daglige  

 rygsmerter blive taget som udtryk for, at der er tale om en kronisk lidelse i  

 ryggen.
7.4. Andre forhold, der kan være af betydning ved  

 vurderingen af lidelsen Det vil være af afgørende betydning, at der  

 også er en detaljeret beskrivelse dels af smerter og tilstand, som  

 patienten selv oplever det (=subjektive klager), dels af lidelsens udvikling  

 i tiden op til anmeldelsen af skaden.
Generelt kan det siges, at speciallægens udtalelse  

 indgår i det samlede vurderingsgrundlag i en arbejdsskadesag.
Der  

 stilles samme krav til disse oplysninger, som der stilles til andre  

 oplysninger i sagen.
Det betyder, at der bliver lagt vægt på de  

 beskrivelser, som findes i erklæringen, men at erklæringens  

 konklusion aldrig kan stå alene.
Vurderingen ses derfor altid i lyset  

 af den praksis, der redegøres for i denne vejledning.
7.5. Den tidsmæssige sammenhæng Det er en forudsætning for anerkendelse, at der er  

 en relevant tidsmæssig sammenhæng mellem lidelsen og  

 løftearbejdet.
 For ryglidelser er den relevante tidsmæssige  

 sammenhæng, at de første symptomer på sygdommen - eller i  

 visse tilfælde forværringen af den forudbestående lidelse -  

 viser sig nogen tid efter, at det rygbelastende arbejde er begyndt.
Ved nogen tid forstås - afhængig af  

 belastningens omfang - sædvanligvis flere år.
Ved vurderingen  

 lægges vægt på, om der for eksempel har været tale om  

 stor daglig løftemængde, meget tunge enkeltløft, eller om  

 der er tale om en ung person.
I sådanne tilfælde vil der  

 lægeligt være en tidsmæssig sammenhæng mellem  

 arbejdet og lænderyglidelsens udvikling, selvom de første  

 symptomer viser sig kortere tid efter påbegyndelsen af det tunge  

 arbejde.
Det betyder også, at lidelsen ikke må have  

 manifesteret sig som kronisk lidelse, før det belastende arbejde blev  

 påbegyndt.
Omvendt fører et enkeltstående tidligere  

 tilfælde af akut lumbago med fuldstændig bedring ikke i sig selv  

 til, at sagen uden videre afvises.
Det vil være et karakteristisk forløb, at  

 lænderygsmerter udvikles gradvist i løbet af nogle år  

 efter, at det rygbelastende løftearbejde er påbegyndt, og at  

 lidelsen gradvist forværres med tiltagende smerter i forbindelse med  

 den fortsatte belastning.
Det hører ofte med til sygdomsbilledet, at  

 lidelsen på et tidspunkt akut forværres.
Det har i disse  

 tilfælde ikke nogen særlig betydning, om en sådan akut  

 forværring indtræder i forbindelse med arbejdet eller i en anden  

 situation, så længe forværringen faktisk sker i en periode,  

 hvor der er tale om rygbelastende arbejde.
Hvis den akutte forværring  

 for eksempel sker uden for arbejdstiden, uden at der er tale om et  

 ulykkestilfælde, vil ryglidelsen alligevel kunne henføres til  

 det rygbelastende arbejde.
 Tilsvarende gælder tilfælde, hvor der er en  

 forudbestående lænderyglidelse, og hvor der sker en klar  

 forværring med samme forløb som lige nævnt.
Det vil tale afgørende mod anerkendelse, hvis der  

 er en periode uden symptomer mellem ophør af det rygbelastende arbejde  

 og lidelsens udbrud.
Det gælder eksempelvis, hvis en  

 lænderyglidelse opstår efter 5 år uden erhverv eller efter  

 5 års beskæftigelse i erhverv, der ikke belaster ryggen.
Det  

 gælder, uanset om der tidligere har været tale om et arbejde, der  

 opfyldte belastningsbetingelserne.
 Hvis der i en periode har været tale om tungt  

 rygbelastende arbejde, kan lidelsen anerkendes, hvis den opstår i en  

 senere periode med mere moderat, men dog forholdsvist tungt rygbelastende  

 løftearbejde, eller hvis der har været tale om udsættelse  

 for helkropsvibrationer, jævnfør afsnit 3.3.
Kapitel 8 Arbejdsskadestyrelsens vurdering af sagens samlede  

 oplysninger Arbejdsskadestyrelsen indhenter oplysninger i det omfang,  

 som på én gang er både nødvendige og  

 tilstrækkelige til, at der på et forsvarligt grundlag kan  

 foretages en vurdering og træffes en afgørelse.
 Alle oplysninger indgår i vurderingen, og forholdene  

 i den enkelte sag er afgørende for, hvilken vægt der  

 tillægges de forskellige oplysninger.
De oplysninger, som Arbejdsskadestyrelsen modtager, er  

 værnet af straffereglerne om afgivelse af urigtige oplysninger til  

 offentlige myndigheder.
Dette gælder uanset, hvem der afgiver  

 oplysningerne.
 Udgangspunktet er derfor, at de foreliggende oplysninger  

 må antages at være korrekte, medmindre de er i modstrid med andre  

 forklaringer, almindelig sandsynlighed og sund fornuft eller styrelsens  

 erfaringer i øvrigt.
Hvis der er tale om nyligt afgivne forklaringer om  

 forhold, der ligger langt tilbage i tiden, må de tages med et vist  

 forbehold.
Det er indlysende, at jo tættere en forklaring ligger  

 på de begivenheder, der beskrives, jo større er sandsynligheden  

 for, at beskrivelsen er dækkende, og jo større krav kan der  

 stilles til beskrivelsens præcision.
Meget upræcise forklaringer om forhold langt tilbage  

 i tiden, som ikke eller kun meget vanskeligt kan kontrolleres, vil ofte  

 medføre, at forholdet ikke kan betragtes som dokumenteret.
Det  

 gælder navnlig, hvis der ikke er god støtte af andre  

 oplysninger, for eksempel oplysninger fra egen læge om tidspunktet for  

 lidelsens udbrud og belastninger tilbage i tiden eller styrelsens erfaring  

 på området.
Hvis oplysningerne er modstridende i en sådan grad,  

 at et valg imellem dem kan føre til forskellige resultater, vil  

 styrelsen i første omgang konfrontere dem, der har afgivet  

 forklaringer, med de »modsatte« oplysninger.
På den måde opklares det  

 ofte, at uoverensstemmelsen er forklarlig, for eksempel fordi den samme  

 byrde, der i virkeligheden løftes to gange, kun har været talt  

 med én gang i den ene forklaring.
 Er der på helt afgørende måde  

 modstridende forklaringer, kan Arbejdsskadestyrelsen finde det  

 nødvendigt enten at udsende rejseinspektøren eller afholde et  

 indenretsligt forhør, jævnfør retsplejelovens regler.
I andre tilfælde er det vanskeligt eller umuligt af  

 få kontrolleret en oplysning, for eksempel hvis borgeren har haft mange  

 arbejdsforhold over en lang årrække, eller tidligere  

 arbejdsgivere er ophørt.
Usikkerheden vil ofte føre til, at  

 arbejdsforholdene ikke kan anses for at være dokumenterede.
Sagens bedømmelsesgrundlag består  

 således ofte af oplysninger om forhold langt tilbage i tiden, og  

 beskrivelsen af lidelsen viser ikke så sjældent, at det i  

 objektiv henseende er vanskeligt nøjagtigt at sige, hvad den  

 pågældende fejler.
Disse samlede oplysninger skal vurderes med  

 baggrund i de forskellige tidsmæssige og vægtmæssige  

 kriterier, som er nævnt i fortegnelsens Gruppe E, punkt 11.
 Der sker med andre ord en afvejning af alle oplysninger -  

 en bevisvurdering, hvor forklaringens sandsynlighed, præcision,  

 sammenhæng med eller støtte fra andre oplysninger og styrelsens  

 erfaringer indgår.
 Hvis denne afvejning fører til det resultat, at der  

 ikke er dokumentation for et løftearbejde som beskrevet i afsnit 2,  

 vil sagen blive afvist.
