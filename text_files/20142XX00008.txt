Skriftlig fremsættelse (3. juli 2015) Skatteministeren (Karsten Lauritzen):
 Herved tillader jeg mig for Folketinget at fremsætte:
Forslag til lov om ændring af opkrævningsloven og selskabsskatteloven (Ændring af rentetillæg for afregning af selskabsskat og begrænsning af indestående på skattekontoen m.v.) (Lovforslag nr.
L 6) Lovforslaget er en genfremsættelse af L 190 af 22. april 2015 fra Folketingsåret 2014/2015, 1. samling, om ændring af opkrævningsloven og selskabsskatteloven (Ændring af rentetillæg for afregning af selskabsskat og begrænsning af indestående på skattekontoen m.v.).
Udviklingen på penge- og kapitalmarkederne gennem det seneste år har betydet store rentefald, navnlig i de korte løbetider.
Nationalbankens indskudsbevisrente har siden begyndelsen af året ligget på minus 0,75 pct., og mange banker har derfor indført negativ forrentning af større indeståender.
Det negative renteniveau er nødvendigt for at undgå en styrkelse af kronekursen, udover hvad fastkurspolitikken tillader.
 Det er derfor vigtigt, at Nationalbanken har de optimale betingelser for at påvirke kronekursen gennem fastsættelse af bankens ud- og indlånsrenter.
De nuværende renter ved afregning af selskabsskat kan svække effektiviteten af Nationalbankens muligheder for gennem rentenedsættelser at påvirke kronekursen.
Det samme gælder den nuværende adgang til uden begrænsning at placere overskydende likviditet på skattekontoen uden negativ forrentning.
Det skyldes, at virksomhederne ved at indbetale for meget i acontoskat eller placere store beløb på skattekontoen kan undgå lav eller negativ forrentning i deres pengeinstitut m.v.
 Med lovforslaget tilpasses rentereglerne vedrørende selskabers indbetalinger af selskabsskat til det aktuelle finansielle klima med negative renter på visse fordringer og understøtter herved Nationalbankens rentepolitik.
For det første ændres rentesatserne i acontoskattesystemet vedrørende selskabsskat, så de bliver mere aktuelle.
Det sker, ved at tidspunktet for opgørelsen af niveauet for rentesatserne rykkes fra det foregående indkomstår til det aktuelle indkomstår.
Desuden omlægges rentesatserne, så de i højere grad afspejler virksomhedernes alternative låne- og placeringsrente.
For det andet indføres med lovforslaget et loft på 200.000 kr. over, hvor stort et indestående virksomheder kan have på skattekontoen, der ikke modsvares af konkrete forfaldne fordringer.
Herudover ophæves forrentningen af indeståender på skattekontoen op til 5.000 kr.
Lovforslaget indeholder herudover forslag, der skal mindske de administrative byrder for selskaberne.
Der indføres en yderligere periode for indbetaling af acontoskat, hvilket vil give selskaberne bedre mulighed for at undgå restskat.
Desuden bliver det med forslaget lettere for selskaberne at sikre, at deres angivelse af frivillig acontoskat bliver godskrevet årsopgørelsen.
Disse elementer i forslaget sikrer således øget fleksibilitet for virksomhederne.
Efter omstillingen til de nye regler vil forslaget således på sigt kunne reducere de administrative byrder for virksomhederne.
 Lovforslaget skønnes på kort sigt at medføre et beskedent mindreprovenu for staten, men vil være provenuneutralt set over en årrække.
For at undgå en periode efter fremsættelsen med adgang for selskaberne til at foretage ekstraordinært store frivillige indbetalinger af acontoskat, hvor der kan opnås 1 pct. i godtgørelse af en overskydende skat, er ændringerne vedrørende rentetillæg for afregning af selskabsskat tillagt virkning fra fremsættelsesdagen.
Overskydende skat, der kan henføres til acontoskat indbetalt inden fremsættelsen den 3. juli 2015, vil efter forslaget opnå godtgørelse efter de gældende regler (1 pct.).
 Af hensyn til den hurtigst mulige ikrafttræden af de nye regler, der efter forslaget er fastsat til den 1. september 2015, ønskes lovforslaget vedtaget i indeværende Folketingsår.
 L 190 fra Folketingsåret 2014/2015, 1. samling, blev samtidig med fremsættelsen den 22. april 2015 sendt i høring med frist den 6. maj 2015. I forbindelse med genfremsættelsen af lovforslaget d.d. har lovforslaget ikke været sendt i fornyet høring, idet lovforslaget ikke indeholder nye elementer.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
