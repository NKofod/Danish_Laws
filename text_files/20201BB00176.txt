Fremsat den 2. marts 2021 af Peter Skaarup (DF), Karina Adsbøl (DF), Kristian Thulesen Dahl (DF) og Morten Messerschmidt (DF) Forslag til folketingsbeslutning om at udvise kriminelle udlændinge, der overtræder våben-, narkotika- eller straffeloven Folketinget pålægger regeringen inden udgangen af indeværende folketingsår at udarbejde et lovforslag, hvoraf det fremgår, at udenlandske statsborgere udvises, hvis de begår overtrædelser af våben-, narkotika- og straffeloven.
Bemærkninger til forslaget Danmark er et land med en relativt lav kriminalitetsrate set i forhold til mange andre lande.
Men i forbindelse med indvandringen har vi gennem en årrække set en ikke ubetydelig stigning i kriminaliteten.
Udlændinge og personer med en udenlandsk baggrund er overrepræsenteret i kriminalitetsstatistikkerne.
Særlig bekymrende er det i forhold til personfarlig kriminalitet, da det særlig er denne type kriminalitet, der skaber en generel utryghed i befolkningen.
Danmarks Statistik viser i deres seneste rapport »Indvandrere i Danmark 2020«, at der er en markant overrepræsentation i kriminalitetsstatistikken af ikkevestlige indvandrere og efterkommere af ikkevestlige indvandrere, jf. »Indvandrere i Danmark 2020«, Danmarks Statistik, december 2020. Overrepræsentationen gør sig også gældende, når man korrigerer for alder og social baggrund.
Forskellen er endnu mere markant, når man analyserer domme for vold.
Her er der blandt nogle nationaliteter en overrepræsentation på mere end fem gange normalen.
Forslagsstillerne finder det ikke rimeligt, at personer, der kommer til landet som gæster, skal nyde det privilegium at tage ophold i Danmark, hvis de kvitterer med at begå kriminalitet.
Derfor foreslår forslagsstillerne, at personer, der ikke har dansk statsborgerskab, og som begår kriminalitet her i landet, skal udvises.
Helt grundlæggende finder forslagsstillerne, at der bliver taget et alt for stort hensyn til de kriminelle fremfor at beskytte ofrene for forbrydelserne.
Danske borgere har ret til og forventning om at blive beskyttet mod kriminelles handlinger.
Denne opgave er særlig vigtig, når det handler om at beskytte egne borgere mod overgreb fra udenlandske statsborgere.
Derfor mener forslagsstillerne, at alle, der begår kriminalitet i Danmark, skal og bør udvises.
Skriftlig fremsættelse Peter Skaarup (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at udvise kriminelle udlændinge, der overtræder våben-, narkotika- eller straffeloven.
(Beslutningsforslag nr.
B 176) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
