Ankestyrelsens principafgørelse O-66-85 om kontanthjælp - tildeling - orlov/genoptagelse af studium - udbetaling af SU Resume:
En ansøger, der havde haft orlov fra studium i perioden 1. september 1982 - 31. august 1983, fandtes berettiget til kontanthjælp efter bistandsloven i august måned 1983. Ankestyrelsen lagde vægt på, at ansøgeren efter orlovsperioden først var berettiget til støtte fra Statens Uddannelsesstøtte fra tidspunktet for genoptagelsen af studiet.
Støtteåret løb således fra den 1. september 1983.
 Kassation:
Der er kommet nye regler på området Love:
Lov om social bistand - lovbekendtgørelse nr. 829 af 1. oktober 1992 - § 40 Sagsfremstilling:
En ansøger havde under orlov fra studium modtaget kontanthjælp efter bistandslovens § 37 fra 1. juli 1982. Ansøgeren skulle genoptage sit studium den 1. september 1983. Socialforvaltningen gav afslag på kontanthjælp fra 1. august 1983. Forvaltningen henviste til, at ansøgeren fra 1. august 1983 var at betragte som studerende, da han fra dette tidspunkt var berettiget til at få støtte fra Statens Uddannelsesstøtte.
Ansøgeren kunne derfor ikke længere anses for omfattet af reglerne om økonomisk hjælp efter bistandslovens § 37.
Amtsankenævnet tiltrådte socialforvaltningens afgørelse.
Nævnet begrundede sin afgørelse med, at ansøgeren, da han fra 1. august 1983 påny havde tilmeldt sig studiet, ville være berettiget til sædvanlig uddannelsesstøtte, hvorfor han fra denne dato ikke længere var omfattet af mulighederne for hjælp efter bistandslovens § 37. At uddannelsesstøtten for august måned normalt først kom til udbetaling omkring 1. september kunne ikke betragtes som en sådan ændring i forholdene som omtalt i bistandslovens § 37, idet det gjorde sig gældende for alle studerende, uanset om pågældende havde haft orlov.
 Ansøgeren anførte, at orlovsperioden løb fra 1. september 1982 til 31. august 1983. I denne periode var han således reelt til rådighed for arbejdsmarkedet, og han kunne  derfor heller ikke få udbetalt støtte fra Statens Uddannelsesstøtte før den 1. september 1983.
Statens Uddannelsesstøtte oplyste, at støtte fra Statens Uddannelsesstøtte efter en orlovsperiode udbetales fra tidspunktet for genoptagelsen af studiet.
Da ansøgeren havde genoptaget sit studium pr. 1. september 1983, kunne uddannelsesstøtte udbetales fra samme tidspunkt.
 Lovgrundlag: Bistandslovens § 37 og § 38, stk. 2. Socialministeriets bekendtgørelse nr. 129 af 30. marts 1983.
 Afgørelse:
 Ansøgeren er berettiget til kontanthjælp efter bistandslovens § 37 også for august måned 1983, da hans orlov først ophørte den 1. september 1983, og da han fra denne dato genoptog studium.
 Ankestyrelsen ændrer således amtsankenævnets afgørelse og hjemviser sagen til social- og sundhedsforvaltningen med henblik på udmåling af kontanthjælp for august måned 1983 i henhold til bistandslovens § 37, stk. 1.
