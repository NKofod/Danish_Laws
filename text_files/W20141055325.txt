Offererstatningslovens § 13  2 års fristen, nævnets j.nr. 13-520-00418 Ansøger, som var medlem af en rockerklub, var den 23-07-2011 udsat for grov vold begået af flere i forening (straffelovens § 245, jf. § 23). Ved dom af 22-03-2013 blev skadevolderne dømt herfor.
Nævnet afslog den 12-07-2013 under henvisning til offererstatningslovens § 6 a ansøgers anmodning om erstatning, idet nævnet fandt, at ansøger måtte antages at have accepteret risikoen for skadens indtræden.
Den 11-10-2013 fastholdt nævnet sit afslag.
Ved brev af 26-06-2014 anmodede ansøgers advokat nævnet om at suspendere forældelsesfristen, idet ansøger havde bedt advokaten om at udtage stævning mod nævnet.
Nævnet oplyste herefter advokaten om, at 2-årsfristen i offererstatningslovens § 13, stk. 1, regnes fra endelig dom, jf. bestemmelsens stk. 2. Nævnet ville således tidligst den 22-03-2015 gøre eventuelle forældelsesindsigelser gældende.
Advokaten oplyste efterfølgende, at ansøger alligevel ikke ønskede at gå videre med sagen.
