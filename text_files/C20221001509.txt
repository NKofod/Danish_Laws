Cirkulære om fravigelse af krav om tjenestemandsansættelse af uniformeret personale i kriminalforsorgen (Til kriminalforsorgen) 1. Cirkulæreskrivelsen har til formål at give kriminalforsorgen mulighed for i et begrænset omfang at fravige kravet om tjenestemandsansættelse af uniformeret personale.
 2. Efter § 2, stk. 2, nr. 7, i cirkulære nr. 210 af 11. december 2000 om anvendelse af tjenestemandsansættelse i staten og folkekirken skal ansættelse som uniformeret personale i kriminalforsorgen ske som tjenestemand.
 Efter cirkulærets § 7 kan vedkommende minister imidlertid bestemme, at ansættelse i stillinger, der er omfattet af bl.a. § 2, stk. 2, ikke skal ske som tjenestemand, medmindre dette strider mod andre regler.
 3. Ved nærværende cirkulæreskrivelse bemyndiges kriminalforsorgen hermed til i et begrænset omfang at fravige kravet om tjenestemandsansættelse af uniformeret personale i kriminalforsorgen, jf. cirkulærets § 7.
 Ved begrænset omfang forstås, at antallet af ansatte, der ikke er tjenestemænd, på intet tidspunkt må udgøre mere end 10 pct. af den samlede gruppe af uniformeret personale i kriminalforsorgen.
 4. Cirkulæreskrivelsen træder i kraft den 1. oktober 2022.
