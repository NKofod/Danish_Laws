Skriftlig fremsættelse (12. maj 1999) Justitsministeren (Frank Jensen):
 Herved tillader jeg mig for Folketinget at  

 fremsætte:
 Forslag til lov om ændring af lov for  

 Færøerne om rettens pleje, lov for Færøerne om  

 retsafgifter, lov om rettens pleje i Grønland, lov om statens  

 tjenestemænd i Grønland, lov om landvæsensretter og lov om  

 nordisk vidnepligt m.v. (Rekruttering og udnævnelse af dommere,  

 dommerfuldmægtiges ansættelsesvilkår, dommeres bierhverv og  

 ændringer som følge af oprettelsen af Domstolsstyrelsen  

 m.v.).
(Lovforslag nr.
L 247).
 Hovedformålet med lovforslaget er at  

 gennemføre de nødvendige ændringer af den  

 færøske og den grønlandske retsplejelov, så de  

 ændringer, der er foretaget i den danske retsplejelov i forbindelse med  

 domstolsreformen, også kommer til at gælde for  

 Færøerne og Grønland.
 Sorenskriverne (dommerne) på Færøerne  

 og landsdommeren i Grønland skal således efter forslaget  

 udnævnes efter samme regler som dommere i Danmark, og sorenskriverne og  

 landsdommeren vil blive undergivet de samme regler om bibeskæftigelse.  

 Endvidere vil dommerfuldmægtige og retsassessorer på  

 Færøerne og i Grønland få samme  

 ansættelsesværn som andre dommerfuldmægtige.
For så vidt angår udnævnelse af  

 sorenskrivere på Færøerne og landsdommeren i  

 Grønland foreslås dog den afvigelse i forhold til reglerne i den  

 danske retsplejelov, at der ved Dommerudnævnelsesrådets  

 behandling af sager om besættelse af en stilling som sorenskriver eller  

 landsdommer i stedet for den danske advokat skal medvirke henholdsvis en  

 advokat med bopæl på Færøerne og en advokat med  

 bopæl i Grønland.
På samme måde skal der i stedet  

 for de danske offentlighedsrepræsentanter medvirke to  

 repræsentanter for henholdsvis den færøske og den  

 grønlandske offentlighed.
Baggrunden for forslaget om, at der skal medvirke  

 repræsentanter for offentligheden i Dommerudnævnelsesrådet  

 er, at disse personer vil kunne medvirke til, at rådet i sit virke i  

 videre omfang tager almene samfundsmæssige hensyn.
Justitsministeriet  

 finder i overensstemmelse hermed, at der ved rådets afgivelse af  

 indstillinger om besættelse af dommerstillinger på  

 Færøerne og i Grønland bør medvirke  

 offentlighedsrepræsentanter, der har indsigt i de særlige  

 færøske eller grønlandske forhold.
Af samme grund  

 bør der også medvirke en advokat fra Færøerne eller  

 Grønland.
Det foreslås, at repræsentanterne for den  

 færøske offentlighed beskikkes efter indstilling fra og blandt  

 de personer, der er opført på nævningelisten for  

 Færøerne.
Repræsentanterne for den grønlandske  

 offentlighed foreslås beskikket efter indstilling fra henholdsvis De  

 Grønlandske Kommuners Landsforening (Kalaallit Nunaanni Kommuneqarfiit  

 Kattuffiat) og Grønlands Landsstyre.
Den færøske og den  

 grønlandske advokat foreslås beskikket efter indstilling fra  

 Advokatrådet.
Endvidere foreslås for Færøernes  

 vedkommende særlige regler om, at der ved besættelse af  

 stillinger som sorenskriver ved retten på Færøerne og ved  

 afgørelse af, hvilke fuldmægtige der skal have tjenestested ved  

 retten på Færøerne, skal lægges vægt på,  

 at de pågældende behersker det færøske sprog i  

 skrift og tale og har indsigt i færøsk lovgivning,  

 færøske samfundsforhold og færøsk kultur.
Endvidere  

 foreslås, at det nødvendige antal dommerfuldmægtige skal  

 uddannes heri.
Loven om Domstolsstyrelsen indeholder hjemmel til, at  

 loven ved kongelig anordning kan sættes i kraft for  

 Færøerne og Grønland.
Loven om Domstolsstyrelsen vil  

 blive sat i kraft for Færøerne og Grønland samtidig med,  

 at dette lovforslag træder i kraft.
 Den sene fremsættelse af forslaget skyldes  

 drøftelser med hjemmestyremyndighederne, der først netop er  

 afsluttet.
 De forslag til ændringer af den færøske  

 og grønlandske retsplejelov, der er beskrevet ovenfor, bygger på  

 ønsker fra Færøernes og Grønlands Hjemmestyre.
Dog er et forslag fra Færøernes Hjemmestyre  

 om at lade dommerfuldmægtige på Færøerne være  

 omfattet af Dommerudnævnelsesrådets kompetence ikke medtaget i  

 lovforslaget.
Lovforslaget er derfor sendt til Færøernes  

 Hjemmestyre med henblik på, at Lagtinget får mulighed for at  

 udtale sig herom.
Jeg regner med, at udtalelsen kan foreligge i løbet  

 af den kommende uge.
 Trods forslagets sene fremsættelse vil det - af  

 hensyn til en fortsat samlet administration af domstolene i Danmark og  

 på Færøerne og i Grønland - være  

 hensigtsmæssigt, hvis forslaget kan færdigbehandles inden  

 Folketingets sommerferie, så loven kan træde i kraft den 1. juli  

 1999, hvor domstolsreformen træder i kraft i Danmark.
 Idet jeg i øvrigt henviser til lovforslaget og de  

 ledsagende bemærkninger, skal jeg anbefale forslaget til det  

 høje Tings velvillige behandling.
