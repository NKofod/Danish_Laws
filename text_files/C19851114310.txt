 Med virkning fra den 1. maj 1985 sker der en række ændringer i reglerne  

 for vejtransport af farligt gods.
 Justitsministeriet skal i den anledning anmode om, at politiet ved  

 fastlæggelse af tvangsruter for vejtransport af farligt gods anvender  

 følgende retningslinier:
 1. Inden fastsættelse af tvangsruter indhenter  

 politiet en erklæring fra vedkommende kommunale myndigheder samt  

 brandmyndigheden, jfr. iøvrigt færdselslovens § 92.
 2. Tvangsruter kan fastsættes i tættere bebygget  

 område, der er afmærket ved færdselstavle E 55. Tvangsruter bør normalt kun  

 fastsættes, såfremt der i området forekommer kvarterer med overvejende  

 etagebebyggelse.
 Ved afgørelse af, om der bør fastsættes tvangsruter, bør der navnlig  

 lægges vægt på, om der foregår vejtransport af farligt gods i større  

 udstrækning ad uhensigtsmæssige gader og veje.
Tvangsruter bør udlægges ad de mest trafiksikrede veje og skal så vidt  

 muligt ikke gennemskære særligt tæt befolkede områder.
Det bør i den  

 forbindelse overvejes, om det kan være hensigtsmæssigt at lade tvangsruten  

 følge det vejnet, der iøvrigt anvendes til kørsel med særligt lange, brede  

 eller tunge transporter.
 Der bør ved udlæggelsen af tvangsruter samtidig tages fornødent hensyn til  

 såvel transitkørsel som kørsel til eller fra virksomheder, lagre,  

 transportterminaler og lignende.
 Såfremt der i en del af et tættere bebygget område ikke findes  

 tilstrækkelig anledning til at fastsætte tvangsruter, kan denne del af  

 området (f.eks. et større industrikvarter) undtages fra tvangsrutepåbudet.
 3. Foreligger der uden for tættere bebygget område et  

 særligt behov for at regulere vejtransport af farligt gods, bedes sagen  

 forelagt justitsministeriet.
4. Rigspolitichefen udfærdiger en samlet oversigt over  

 landets tvangsruter.
Et eksemplar af oversigten sendes til politikredsene  

 samt til grænseovergangsstederne.
Oversigten skal på begæring fra publikum  

 stilles til rådighed til gennemsyn.
 Da oversigten revideres årligt pr. 1. maj, bør udlægning af nye  

 tvangsruter eller ændringer i det bestående tvangsrutenet så vidt muligt ske  

 med den 1. maj som ikrafttrædelsesdato.
 P.M.V.
 E.B.
