Fremsat den 17. november 1999 af  

 Birthe Skaarup (DF), Kristian Thulesen Dahl (DF),  

 Inge Refshauge (DF) og Peter Skaarup (DF) Forslag til folketingsbeslutning om forbud mod rusmidlet Fantasy Folketinget opfordrer regeringen til at klassificere  

 stoffet Fantasy (gammahydroxybutansyre) som narkotika og til at optage det  

 på liste B, D eller E i bekendtgørelse om euforiserende stoffer  

 med den virkning, at stoffet ikke længere lovligt kan anvendes til  

 andet end patientbehandling.
Bemærkninger til forslaget Forslagsstillerne er af den opfattelse, at  

 stoffet gammahydroxybutansyre (GHB, kaldet Fantasy og kendt som flydende  

 ecstasy, selv om det intet har med ecstasy at gøre) er et narkotikum,  

 og at det derfor skal forbydes ved optagelse på liste  B, D eller E i  

 bekendtgørelse nr. 698 om euforiserende stoffer af 31. august 1993 med  

 senere ændringer.
I juli måned 1999 beslaglagde politiet for  

 første gang stoffet Fantasy på gadeplan.
Sundhedsstyrelsen  

 iværksatte straks efter en undersøgelse, der viste, at der var  

 tale om gammahydroxybutansyre, også kaldet GHB (Fantasy) og styrelsen  

 gik i gang med en faglig vurdering af stoffets potentiale som  

 afhængighedsskabende rusmiddel.
 Resultatet af Sundhedsstyrelsens vurderinger foreligger  

 ikke endnu, men det er forslagsstillernes opfattelse, at Folketinget må  

 være på forkant med udviklingen og i sundhedens tjeneste definere  

 stoffet som et narkotikum med et forbud til følge, bortset fra til  

 eventuel lægeordineret patientbehandling.
I sensommeren 1999 blev seks unge hasteindlagt på  

 Kolding Sygehus efter at have indtaget Fantasy.
To var i dyb koma og var  

 holdt op med at trække vejret.
En havde voldsomme hallucinationer og  

 brølede som et vildt dyr.
En anden bankede vedvarende hovedet ind i en  

 mur.
De seks alvorlige tilfælde var med til at sætte fokus  

 på problemerne med den lange række af nye stoffer, herunder  

 Fantasy.
Episoden giver et alvorligt fingerpeg om, at stoffet hører  

 til i den farlige ende, og det, at stoffet fandtes i Kolding, viste, at  

 stoffet samtidig har bredt sig fra techno-miljøet i storbyerne og ud i  

 provinsen.
Fantasy blev fremstillet første gang i Frankrig for  

 omkring 30 år siden og har været populært til behandling af  

 f.eks. søvnløshed og forud for fødsler, hvor stoffet  

 virker afslappende og véstimulerende på én gang.
Stoffet  

 har også været anvendt til bodybuilding, fordi det stimulerede  

 væksthormonet, og tidligere blev det solgt i helsekostforretninger i  

 udlandet.
Men Fantasy bliver desværre også anvendt som stimulans,  

 fordi det kan ligne alkohol og have sexstimulerende egenskaber.
Fantasy har  

 også været anvendt som narkosemiddel.
I 1990 begrundede sundhedsstyrelsen i USA (FDA) et forbud  

 med, at der var rapporteret ti forgiftninger i Californien, der kunne  

 føres tilbage til indtagelse af Fantasy, ligesom der var  

 tilfælde af koma, kramper og psykoselignende episoder.
Altså de  

 samme symptomer, som de seks personer i Kolding udviste.
 Chefen for Narkoafdelingen i Københavns Politi har  

 til pressen udtalt, at afdelingen ønsker et hurtigt forbud mod  

 Fantasy.
Forslagsstillerne er af den opfattelse, at Fantasy  

 omgående må optages på liste B, D eller E i  

 bekendtgørelse nr. 698 om euforiserende stoffer af 31. august 1993 med  

 senere ændringer, også før eventuelle undersøgelser  

 og vurderinger foreligger.
På samme måde som miljø- og  

 energiministeren kan forbyde et kemisk middel, der er under mistanke for  

 skadelige virkninger for mennesker og miljø, må alene mistanken  

 mod Fantasy føre til, at stoffet optages på en af listerne i  

 bekendtgørelsen om euforiserende stoffer.
Mistanken må  

 udløse et forbud, i det mindste indtil farligheden er undersøgt  

 til bunds.
 Forslagsstillerne er af den generelle og principielle  

 opfattelse, at hellere et forbud mod et narkotisk stof for meget end et  

 forbud for lidt.
Skriftlig fremsættelse Birthe Skaarup (DF):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om forbud mod  

 rusmidlet Fantasy.
(Beslutningsforslag nr.
B 37).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
