Nr BSF 2 Forslag til folketingsbeslutning om kommunal erhvervspolitik Fremsat af Rahbæk Møller (SF) Tommy Dinesen (SF) Lilli Gyldenkilde (SF)  

 Birthe Hansen (SF) Jes Lunde (SF) Jens Thoft (SF) Ebba Strange (SF) den 4. oktober 1989 Folketinget opfordrer regeringen til at fremsætte lovforslag om, at mulighederne for at udøve kommunal erhvervspolitik kommer i overensstemmelse med de ønsker, de kommunale repræsentanter fremførte i det af indenrigsministeren nedsatte udvalg herom (Betænkning nr. 1153, december 1988).
Lovforslaget skal navnlig præcisere kommunernes ret til at etablere  

 erhvervslokaler og til at bidrage med kapital til  

 erhvervsudviklingsselskaber.
Lovforslaget skal således udarbejdes efter  

 følgende retningslinjer:
I) Kommunerne skal have adgang til at etablere erhvervslokaler med henblik  

 på at udleje disse til iværksættere.
Der skal ikke gælde særlige klausuler  

 med hensyn til sikkerhed for udlejning eller lignende for sådanne lokaler.
 II) Kommunerne skal have adgang til, eventuelt i samarbejde med  

 statslige/amtslige myndigheder eller private, at oprette og indskyde kapital  

 i lokale udviklingsselskaber, hvis formål det er at fremme  

 erhvervsudviklingen i et lokalområde.
 De nævnte lokale udviklingsselskaber skal kunne løse følgende opgaver:
 1. Etablering af erhvervslokaler til udlejning.
 2. Undersøgelses- og planlægningsopgaver.
 3. Deltagelse i generel markedsføringsvirksomhed for områdets produkter.
 4. Erhvervsrådgivningsfunktioner.
 5. Rådgivning vedrørende offentlige erhvervsfremmende, uddannelsesmæssige  

 og arbejdsmarkedsmæssige ordninger.
 6. Iværksætterfremme.
 7. Andre serviceopgaver.
 Selskaberne skal være afskåret fra at støtte enkeltvirksomheder økonomisk.
 Kommuner eller erhvervsudviklingsselskaber bør dog i begrænset omfang  

 kunne deltage med ansvarlig indskudskapital i iværksætterprægede virksomheder  

 og aktiviteter, der har til formål at udfylde særlige behov i den regionale  

 eller lokale erhvervsstruktur.
 Udviklingsselskaberne skal organiseres som selvejende institutioner.
Bemærkninger til forslaget Almindelige bemærkninger Der har i de senere år i stadig stigende grad været taget  

 erhvervspolitiske initiativer i kommunalt regi, og interessen hos kommunerne  

 for at være aktive på det erhvervsmæssige område er stadig stigende.
Årsagen hertil er i vidt omfang, at den statslige politik inden for det  

 arbejdsmarkedsmæssige og erhvervsmæssige område samt den almindelige  

 økonomiske politik ikke har kunnet dæmme op for den stadig stigende  

 arbejdsløshed.
Da arbejdsløsheden i højeste grad bliver et problem for  

 kommunernes økonomi og for det lokale sociale miljø, er det helt naturligt,  

 at kommunerne gerne vil medvirke til, at den lokale erhvervsstruktur bliver  

 så »robust« som muligt, og at der skabes flest mulige  

 arbejdspladser, så offentlig forsørgelse kan undgås.
 Det har på denne baggrund været dybt beskæmmende at læse Betænkning nr.  

 1153 fra december 1988 om »Kommunerne og erhvervspolitikken«, hvor  

 udvalgets statslige repræsentanter stort set tager afstand fra ethvert tiltag  

 til en kommunal erhvervspolitik, der på nogen måde bevæger sig ud over de  

 helt traditionelle kommunale aktivitetsområder.
 I betragtning af, at regeringen ved enhver lejlighed taler om øget lokal  

 kompetence og tilskynder kommunerne til at søge nye opgaveløsninger, virker  

 det højst paradoksalt, at de statslige repræsentanter i udvalget har lagt sig  

 fast på en fortolkning af den såkaldte kommunalfuldmagt, som formentlig er  

 væsentlig strammere end den praksis, der faktisk findes i mange kommuner.
Det forslag, der hermed fremsættes, er således særdeles moderat i sine  

 ønsker til en præcisering af kommunalfuldmagten, og SF kunne på en række  

 områder ønske sig en væsentlig mere vidtgående adgang til at føre lokal  

 erhvervspolitik i lighed med, hvad der er gældende i f.eks.
Sverige og Norge,  

 der jo som bekendt har en langt lavere arbejdsløshed end Danmark.
Bemærkninger til forslagets enkelte punkter Med hensyn til en uddybning af de konkrete forslag om  

Iværksættercentre og Udviklingsselskaber henvises til  

 Betænkning nr. 1153, s. 101-102, s. 106 og s. 108-111.
