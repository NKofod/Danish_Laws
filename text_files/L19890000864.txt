 Under henvisning til Udenrigsministeriets bekendtgørelse nr. 14 af 31. maj  

 1963, Lovtidende C, af den i Moskva den 11. september 1962 undertegnede  

 overenskomst om kulturelt samarbejde mellem Danmark og Sovjetunionen meddeles  

 det, at der den 30. september 1988 i Moskva i henhold til overenskomsten blev  

 undertegnet et program for kulturelt og videnskabeligt samarbejde mellem de  

 to lande i årene 1989-93.
 Programmet indeholder bl.a. bestemmelser om gensidig fremme af kendskabet  

 til det andet lands sprog og litteratur, om ydelser af stipendier til  

 studieophold for studerende og forskere, udveksling af gæsteforelæsere og  

 gensidige besøg i øvrigt af repræsentanter for uddannelse, videnskab og  

 kultur.
 Endvidere omhandler programmet fremme af samarbejdet mellem videnskabelige  

 og kulturelle institutioner i de to lande, udvekslinger af udstillinger og  

 kunstneriske ensembler m.v., fremme af samarbejdet inden for musik-, teater-,  

 film- og litteraturområdet såvel som andre kulturelle områder, samt fremme af  

 kontakterne mellem sports- og ungdomsorganisationer m.v. i de to lande.
