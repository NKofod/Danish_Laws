Fremsat den 21. februar 2023 af Peter Seier Christensen (NB), Kim Edberg Andersen (NB), Lars Boje Mathiesen (NB) og Pernille Vermund (NB) Forslag til folketingsbeslutning om afskaffelse af adgang til at søge spontant asyl i Danmark Folketinget pålægger regeringen inden udgangen af 2023 at fremsætte lovforslag, der afskaffer adgangen til at søge spontant asyl i Danmark.
Bemærkninger til forslaget Beslutningsforslaget er en delvis genfremsættelse af beslutningsforslag nr.
B 67, folketingsåret 2020-21. Der henvises til www.folketingstidende.dk, Folketingstidende 2020-21, tillæg A, B 67 som fremsat.
 Den nuværende asyllovgivning er dysfunktionel og inhuman, understøtter menneskesmugling, hjælper de få på bekostning af de mange, koster rigtig mange penge og påfører det danske samfund store skader over tid på grund af indvandringen af mennesker, der ikke deler de danske værdier og ikke ønsker at assimilere sig i samfundet.
Regeringens nye plan om et fælleseuropæisk modtagecenter uden for EU har ingen tidshorisont.
En løsning i samarbejde med andre lande er attraktiv, men Danmark kan og skal ikke vente på, at modvillige lande lader sig overtale.
De øvrige EU-lande har tydeligt vist, at de ikke er rede til at tage de nødvendige skridt.
Danmark må derfor ikke basere et nyt asylsystem på, om andre lande ønsker at deltage i et samarbejde herom eller ej.
Der er behov for som en del af løsningen, at Danmark snarest muligt fjerner muligheden for at søge spontant asyl, medmindre Danmark er »nærområde« til en konflikt.
Flygtninge med et beskyttelsesbehov skal naturligvis have beskyttelse.
Udgangspunktet er, at flygtninge udelukkende skal hjælpes i nærområderne.
Danmark skal naturligvis åbne sine grænser og sikre flygtningene beskyttelse i samarbejde med FN, hvis konflikter i Danmarks nabolande medfører flygtningestrømme.
Flygtninge bør og skal hjælpes i nærområdet i de sikre lande, der støder op til konflikten.
Danmark skal derfor i forbindelse med afskaffelse af muligheden for at søge spontant asyl i Danmark øge bevillingerne til FN's Flygtningehøjkommissariat (UNHCR), så FN kan højne standarden i flygtningelejrene og beskytte flere mennesker på flugt og beskytte dem bedre.
En ofte hørt indvending mod at fjerne muligheden for at søge spontant asyl i Danmark er, at det vil være i strid med flygtningekonventionen.
Det er dog forslagsstillernes opfattelse, at forslaget ikke strider imod flygtningekonventionen, da den ikke indeholder et forbud mod at afvise asylansøgere på grænsen til Danmarks sikre nabolande, ligesom flygtningekonventionen ikke indeholder forpligtelse til at give formel opholdstilladelse.
Skriftlig fremsættelse Peter Seier Christensen (NB):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om afskaffelse af adgang til at søge spontant asyl i Danmark.
(Beslutningsforslag nr.
B 36) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
