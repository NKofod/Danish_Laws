Fremsat den 3. november 2017 af Trine Bramsen (S) og Rasmus Horn Langhoff (S) Forslag til folketingsbeslutning om en bedre og mere målrettet indsats til ofre for psykisk vold Folketinget pålægger regeringen i indeværende folketingsår at gennemføre et 360-graderseftersyn af området for psykisk vold og skærpe lovgivningen og myndighedsindsatsen med henblik på at sikre ofre for psykisk vold en bedre retsstilling og en mere hensynsfuld behandling hos myndigheder og i retssystemet.
Bemærkninger til forslaget Det er forslagsstillernes klare opfattelse, at psykisk vold, hvor offeret  ofte igennem en årrække  bliver intimideret, domineret og systematisk kontrolleret, er et meget alvorligt og ødelæggende overgreb, der bør sidestilles med fysisk vold.
Ofte er der en sammenhæng mellem fysisk og psykisk vold.
I 2016 kortlagde et forskningsprojekt alle partnerdrab i Danmark i perioden 2009-2011, hvilket bl.a. viste, at psykisk vold var en væsentlig risikoindikator for partnerdrab.
Næsten to tredjedele af drabspersonerne havde udøvet psykisk vold mod partneren i form af stærk dominans og/eller kontrol, udadreagerende jalousi, døds- og andre trusler mod partneren, isolering og ydmygelser af partneren. (Kilde: »Forebyggelse af drab og dødelig vold i nære relationer«, 2016, af Nell Rasmussen, Esther Nørregård-Nielsen og Niels Westermann-Brændgaard).
 Det understreger, at psykisk vold er alvorligt og farligt, og det understreger behovet for, at en person, der bliver udsat for psykisk vold, trusler og tvang, skal have alle muligheder for og hjælp fra samfundet til i tide at sige fra over for gerningspersonen.
 Udfordringen for ofre for psykisk vold er, at bevisbyrden kan være svær at løfte, fordi man ikke kan konstatere fysisk skade som følge af overgrebet, og at den psykiske vold ikke bliver anerkendt af politiet og i retsvæsenet.
Det er derfor forslagsstillerens overbevisning, at der er behov for et grundigt 360-graderseftersyn af området for psykisk vold med henblik på at sikre en bedre og mere målrettet indsat i forhold til ofrene.
Dette kan bl.a. ske ved:
  At kortlægge omfanget af psykisk vold i Danmark.
  At sætte fokus på politiets og anklagemyndighedens håndtering af sager om psykisk vold, herunder sager om trusler og tvang, med henblik på at sikre, at flere sager bliver anmeldt og prøvet ved domstolene.
  At gennemføre uddannelse og efteruddannelse af polititjenestemænd i passende modtagelse af ofre for psykisk vold og behandling af deres anmeldelser om trusler og tvang.
  At sikre, at bistandsadvokaternes rolle styrkes i sager om psykisk vold, ved at der etableres kontakt til et offer, der anmelder psykisk vold, trusler eller tvang.
  At undersøge behovet for at skærpe straffeloven med henblik på at kriminalisere psykisk vold, så det kan retsforfølges på lige fod med fysisk vold.
  At myndighederne i samarbejde med relevante organisationer iværksætter en kampagne med oplysning om støtte til ofre for psykisk vold.
Skriftlig fremsættelse Trine Bramsen (S):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om en bedre og mere målrettet indsats til ofre for psykisk vold.
(Beslutningsforslag nr.
B 24) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
