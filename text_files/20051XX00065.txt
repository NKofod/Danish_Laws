Skriftlig fremsættelse (16. november 2005) Socialministeren  

  

 (Eva Kjer Hansen) :
 Herved tillader jeg mig for Folketinget at fremsætte:
Forslag til lov om  

 ændring af lov om højeste, mellemste, forhøjet almindelig og almindelig  

 førtidspension m.v. og lov om påligningen af indkomstskat til staten  

 (Indførelse af ekstra tillægsydelse, ophævelse af regler om nedsat  

 invaliditetsbeløb, erhvervsudygtighedsbeløb og invaliditetsydelse for gifte  

 og  

 fritagelse af ekstra tillægsydelse i den skattepligtige indkomst) (Lovforslag nr.
L 68).
 Forslaget følger op på finanslovsaftalen og ønskes vedtaget  

 inden jul med henblik på ikrafttræden 1. januar 2006.
 Formålet med lovforslaget er for det første at tildele modtagere  

 af almindelig og forhøjet almindelig førtidspension en ekstra tillægsydelse,  

 som løfter de samlede pensionsydelser til niveauet for mellemste  

 førtidspension.
 Forslaget indebærer, at modtagere af almindelig og forhøjet  

 almindelig førtidspension får udbetalt en ekstra tillægsydelse på henholdsvis  

 28.224 kr. årligt og 13.464 kr. årligt i 2006.
Efter forslaget gøres den ekstra tillægsydelse skattefri ligesom  

 invaliditetsbeløbet til modtagere af mellemste førtidspension.
Fordi den  

 ekstra  

 tillægsydelse er skattefri, indgår den ikke i beregningsgrundlaget for  

 boligydelse, helbredstillæg, varmetillæg m.v.
Den ekstra tillægsydelse er  

 ligesom invaliditetsbeløbet uafhængig af supplerende indkomst.
Formålet med forslaget er for det andet at ophæve de gældende  

 regler om, at invaliditetsbeløb, erhvervsudygtighedsbeløb og  

 invaliditetsydelse  

 nedsættes for pensionister, der er gift med en modtager af førtidspension  

 eller  

 invaliditetsydelse, som ligeledes har ret til beløbene.
Herved ligestilles  

 gifte med samlevende.
Det betyder, at alle førtidspensionister og modtagere  

 af  

 invaliditetsydelse fremover vil have ret til de fulde beløb.
 Forslaget skønnes at medføre samlede offentlige merudgifter på i  

 alt 610 mio. kr. i 2006. I perioden 2007-2009 forventes de samlede offentlige  

 merudgifter at være på henholdsvis 532 mio. kr.,  

 466 mio. kr. og 422 mio. kr.
 De økonomiske konsekvenser af forslaget skal forhandles med de  

 kommunale parter.
 Fremsættelsen i Folketinget sker samtidig med høringsprocessen.
 Med disse bemærkninger skal jeg indstille lovforslaget til  

 Folketingets velvillige behandling.
