Tilførsel af aktiver Reference: LV 1995 S.D.3 og FUL § 15 c A A/S anmodede Ligningsrådet om tilladelse til tilførsel af  

 aktiver til selskab B, jf. fusionsskattelovens § 15 c.
 Den påtænkte disposition ønskedes foretaget med  

 virkning pr. 1. maj 1996.
 Ligningsrådet fandt på det foreliggende grundlag, jf. dog det  

 nedenfor anførte vilkår, at anmodningen kunne  

 imødekommes, da det efter det oplyste var den samlede driftsaktivitet  

 i A A/S, der blev overdraget, samt at vederlaget udelukkende blev erlagt i  

 nyudstedte anparter i B A/S.
I Skatteministeriets cirkulære nr. 31 af 22/2 1996 om  

 fusionsskatteloven, fremgår, at "en fordeling af finansielle aktiver  

 og/eller likvider på en sådan måde, at den virksomhed, der  

 opstår ved tilførslen, ikke kan fungere ved hjælp af egne  

 midler herunder egne lånemuligheder hos uafhængige  

 långivere, ikke falder ind under definitionen af en virksomhed eller en  

 gren af en virksomhed.
Et selskab, der kun kan fungere ved hjælp af  

 lån fra moderselskabet eller hovedaktionæren på andre  

 vilkår end ved lån hos uafhængige långivere eller ved  

 hjælp af lån med sikkerhed i form af kaution, pant,  

 indeståelse eller lignende fra moderselskabet eller  

 hovedaktionæren eller tredjemand i øvrigt, falder ikke ind under  

 definitionen af en virksomhed eller en gren af en virksomhed".
 På baggrund af cirkulæret fandt Told- og Skattestyrelsen, at  

 tilladelse til det ansøgte kun kunne gives med vilkår, at der  

 ikke fra moderselskabet, hovedaktionæren eller tredjemand i  

 øvrigt blev ydet sikkerhed i form af kaution, pant, indeståelse  

 eller lignende for registreringsafgifter og lån m.v.
 Ligningsrådet tiltrådte Told- og Skattestyrelsens indstilling.  

 Der skulle således samtidig med, at de endelige dokumenter blev  

 indsendt vedlægges erklæringer om, at der ikke fra  

 moderselskabet, hovedaktionæren eller tredjemand i øvrigt var  

 ydet sikkerhed i form af kaution, pant, indeståelse eller lignende for  

 registreringsafgifter og lån m.v.
 Endelig bemærkedes, at Ligningsrådet ved tilladelsen ikke  

 havde taget stilling til værdiansættelsen af de overdragne  

 aktiver og passiver.
Under henvisning til fusionsskattelovens § 15 d, stk. 2, jf. § 6, stk. 1  

 og 4, henledtes opmærksomheden på, at genpart af relevante  

 dokumenter skulle indsendes til Told- og Skattestyrelsen.
Det var  

 således ved tilladelsen forudsat, at de endelige dokumenter  

 vedrørende tilførselen ikke gav anledning til en ændret  

 bedømmelse af sagen.
 Ved afgørelsen var bl.a. følgende oplysninger lagt til  

 grund:
 Ved den påtænkte disposition overførtes den  

 driftsaktivitet, der hidtil havde fundet sted i A A/S.
 Som betaling for nettoværdien af de overdragne aktiver og passiver  

 blev der erlagt nyudstedte anparter i B A/S.
Den påtænkte disposition blev begrundet med ønsket om  

 fra B A/S at foretage en løbende udlodning af ikke  

 driftsnødvendig kapitalakkumulering til A A/S.
Denne mulighed  

 ønskedes dels for at bevare kapitalen i koncernen og dels for at lette  

 adgangen til et forestående generationsskifte.
Der var til sagen vedlagt udkast til åbningsbalancer for indskydende  

 og modtagende selskab af hvilket det bl.a. fremgik, at den altovervejende del  

 af de finansielle aktiver blev i det indskydende selskab, mens gæld  

 blev tilført det modtagende selskab, brev fra revisor der  

 specificerede aktiver og passiver, beskrivelse af generelle vilkår for  

 lagerfinansiering af brugte biler.
Endelig var der vedlagt erklæring  

 fra A A/S og B A/S's pengeinstitut, af hvilken det fremgik, at man i  

 forbindelse med dispositionen ville yde B A/S (det nye driftsselskab) de  

 samme kreditfaciliteter som A A/S hidtil havde haft, uden at kræve  

 sikkerhedsmæssig støtte fra A A/S, men med pant i B A/S's  

 driftsinventar.
 Bankgæld og øvrig kortfristet gæld beløb sig til  

 h.h.v. godt kr. 7,5 mio. og knapt kr. 11,5 mio.
 Bankgælden var hovedsagelig et alternativ til kredit på  

 gæld til importøren for leverede nye biler, idet bankrenten var  

 lavere end importørens.
 Øvrig kortfristet gæld var for ca. kr. 9 mio.'s vedkommende  

 registreringsafgifter.
 Hvad angik den del af kortfristet gæld, der omfattede  

 registreringsafgifter, var der sikkerhedsstillelse fra banken.  

 Hovedaktionæren havde på sin side over for banken kautioneret for  

 sikkerhedsstillelsen.
 Vedrørende dette spørgsmål henvistes der til  

 ovenstående vedrørende generelle vilkår for  

 lagerfinansiering af brugte biler, der indgik i grundlaget for hvordan det  

 modtagende selskab ved alternativ finansiering, kunne undgå  

 sikkerhedsmæssig støtte fra A A/S.
Revisor havde oplyst, at der i perioder med faldende bilsalg og deraf  

 følgende manglende likviditet til betaling af registreringsafgifter,  

 var mulighed for umiddelbart at imødegå problemet ved dels at  

 belåne de brugte biler eller sælge dem en gros.
På lidt  

 længere sigt kunne varelageret nedbringes.
 Det var videre oplyst, at en afmatning af markedet i værste fald  

 ville føre til en nedgang i salget af biler på ca. 40 pct..  

 Dette svarede til, at kreditten på registreringsafgifter på kort  

 sigt skulle nedbringes med ca. kr. 3,6 mio., når der blev taget  

 udgangspunkt i at skyldig registreringsafgift pr. 30. april 1996 udgjorde ca.  

 kr. 9 mio.
 Det anførtes i den forbindelse, at der i det modtagende selskab  

 ville være en umiddelbar likviditetsreserve på knapt kr. 6 mio.  

 Den fremkom ved en 80 pct. belåning af brugte biler (ca. kr. 4,4 mio.)  

 og en likvid beholdning på kr. 1,5 mio.
