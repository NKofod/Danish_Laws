Fremsat den 11. november 2015 af ministeren for børn, undervisning og ligestilling (Ellen Trane Nørby) Forslag til Lov om ændring af lov om institutioner for almengymnasiale uddannelser og almen voksenuddannelse m.v., lov om institutioner for erhvervsrettet uddannelse og forskellige andre love (Tilskud til fjernundervisning m.v.) § 1 I lov om institutioner for almengymnasiale uddannelser og almen voksenuddannelse m.v., jf. lovbekendtgørelse nr. 777 af 10. juni 2015, foretages følgende ændringer:
 1. I § 30 indsættes som stk. 12:
»Stk. 12. Uanset stk. 1-3 kan der på de årlige finanslove fastsættes særskilte takster for fjernundervisning, herunder at der ved fjernundervisning ikke ydes tilskud til dækning af institutionernes lokaleforsyningsudgifter.« 2. I § 43, stk. 1, 1. pkt., ændres »§ 11 i lov om statsautoriserede og registrerede revisorer« til: »revisorloven«.
 3. I § 48, stk. 4, indsættes efter »stk. 1«: »med fradrag for tilskud til deltagerbetaling, der er ydet i henhold til lov om statens uddannelsesstøtte eller lov om statens voksenuddannelsesstøtte«.
 4. I § 52, stk. 1, 3. pkt., ændres »standser deres betalinger« til: »taget under rekonstruktionsbehandling«.
 5. § 60 ophæves.
§ 2 I lov om institutioner for erhvervsrettet uddannelse, jf. lovbekendtgørelse nr. 776 af 10. juni 2015, foretages følgende ændringer:
 1. I § 15 indsættes som stk. 10:
»Stk. 10. Uanset stk. 2 og 3 og § 19, stk. 1 og 2, kan der på de årlige finanslove fastsættes særskilte takster for fjernundervisning, herunder at der ved fjernundervisning ikke ydes tilskud til dækning af institutionernes erhvervelse og opretholdelse af lokaler, bygninger og arealer.« 2. I § 19, stk. 1, indsættes efter »uddannelserne«: », jf. dog § 15, stk. 10« 3. I § 27, 1. pkt., ændres »§ 11 i lov om statsautoriserede og registrerede revisorer« til: »revisorloven«.
 4. I § 30, 2. pkt., ændres »standser deres betalinger« til: »tages under rekonstruktionsbehandling«.
§ 3 I lov om uddannelserne til højere handelseksamen (hhx) og højere teknisk eksamen (htx), jf. lovbekendtgørelse nr. 768 af 9. juni 2015, foretages følgende ændring:
 1. I § 39 indsættes som stk. 8:
»Stk. 8. Uanset stk. 1 kan der på de årlige finanslove fastsættes særskilte takster for fjernundervisning.« § 4 I lov om erhvervsuddannelser, jf. lovbekendtgørelse nr. 789 af 16. juni 2015, foretages følgende ændringer:
 1. I § 2 indsættes som stk. 4:
»Stk. 4. Der kan yderligere gennemføres ordninger, hvorefter dele af skoleundervisningen kan tilrettelægges som fjernundervisning efter regler fastsat i medfør af § 4, stk. 1.« 2. I § 19 indsættes som stk. 12:
»Stk. 12. Uanset stk. 1 kan der på de årlige finanslove fastsættes særskilte takster for fjernundervisning, jf. § 2, stk. 4.« 3. § 35, stk. 1, nr. 1, litra c, affattes således:
»c) Øvrige rammer for skoleundervisningens indhold, herunder rammer for skoleundervisning tilrettelagt som fjernundervisning.« § 5 I lov om private gymnasieskoler, studenterkurser og kurser til højere forberedelseseksamen (hf-kurser), jf. lovbekendtgørelse nr. 765 af 4. juni 2015, foretages følgende ændringer:
 1. I § 8 indsættes som stk. 8:
»Stk. 8. Uanset stk. 1-3 kan der på de årlige finanslove fastsættes særskilte takster for fjernundervisning, herunder at der ved fjernundervisning ikke ydes tilskud til dækning af institutionernes bygningsudgifter.« 2. I § 23, stk. 1, 4. pkt., ændres »§ 11 i lov om statsautoriserede og registrerede revisorer« til: »revisorloven«.
 3. I § 25, stk. 1, 3. pkt., ændres »standser deres betalinger« til: »tages under rekonstruktionsbehandling«.
§ 6 I lov om åben uddannelse (erhvervsrettet voksenuddannelse) m.v., jf. lovbekendtgørelse nr. 64 af 26. januar 2015, foretages følgende ændring:
 1. I § 6 indsættes som stk. 13:
»Stk. 13. Uanset stk. 1, 2 og 5 kan der på de årlige finanslove fastsættes særskilte takster for fjernundervisning ved uddannelser og uddannelsesaktiviteter, der udbydes efter denne lov, herunder at der ved fjernundervisning ikke ydes tilskud til dækning af institutionernes udgifter til bygningsdrift.« § 7 Loven træder i kraft den 1. januar 2016.
Bemærkninger til lovforslaget Almindelige bemærkninger Indholdsfortegnelse 1. Indledning 2. Lovforslagets hovedpunkter 2.1. Tilskud til fjernundervisning 2.1.1. Gældende ret 2.1.2. Ministeriets overvejelser og den foreslåede ordning 2.2. Særligt om erhvervsuddannelser 2.2.1. Gældende ret 2.2.2. Ministeriets overvejelser og den foreslåede ordning 2.3. Konsekvensændringer som følge af anden lovgivning 3. Økonomiske og administrative konsekvenser for det offentlige 4. Økonomiske og administrative konsekvenser for erhvervslivet m.v.
5. Administrative konsekvenser for borgerne 6. Miljømæssige konsekvenser 7. Forholdet til EU-retten 8. Hørte myndigheder m.v.
9. Sammenfattende skema 1. Indledning I februar 2014 indgik et bredt flertal af Folketingets partier en aftale om bedre og mere attraktive erhvervsuddannelser (eud-reformen), som skal sikre, at flere unge får en erhvervsuddannelse af høj kvalitet og med gode muligheder for at videreuddanne sig.
Med aftalen forpligtede partierne bag sig også til i fællesskab at finde midlerne til at finansiere reformen.
Regeringen (Venstre) og Socialdemokraterne, Dansk Folkeparti, Liberal Alliance, Det Radikale Venstre, Socialistisk Folkeparti og Det Konservative Folkeparti har herefter den 2. oktober 2015 indgået aftale om udmøntning af negativ budgetregulering optaget ifm.
Aftale om bedre og mere attraktive erhvervsuddannelser.
Det fremgår af denne aftale, at partierne er enige om, at den negative budgetregulering bl.a. skal udmøntes ved indførelse af særskilte taxametre for fjernundervisning på alle ungdomsuddannelser og almene voksenuddannelser, hvor der i dag er fjernundervisningsaktivitet, eller hvor der fremadrettet forventes fjernundervisningsaktivitet.
Taxametrene indføres med virkning fra den 1. januar 2016.
 En analyse foretaget på opdrag fra Ministeriet for Børn, Undervisning og Ligestilling og Finansministeriet har kortlagt omfanget af og omkostninger til fjernundervisning samt praksis og effektiviseringsmuligheder ved tilrettelæggelse og gennemførelse af fjernundervisning.
Analysen viser, at institutionerne med de nuværende indtægter og deres nuværende praksis og omkostningsniveau havde et samlet overskud på fjernundervisningsaktiviteten på 35-40 mio. kr. i 2013. Der er dertil identificeret 23 konkrete effektiviseringsinitiativer, som tilvejebringer et samlet effektiviseringspotentiale på 55-80 mio. kr. årligt.
Alle effektiviseringsinitiativer vedrører udbredelse af eksisterende praksis på én eller flere institutioner.
Med lovforslaget vil der blive tilvejebragt de fornødne hjemler i undervisnings- og institutionslovene for ungdomsuddannelser og almen voksenuddannelse om særskilte taxametre for fjernundervisning, efter hvilke der er mulighed for at fastsætte særskilte takster for fjernundervisning, herunder at der ikke ydes tilskud til dækning af institutionernes bygningsudgifter.
Beslutning om særskilte takster for fjernundervisning træffes i forbindelse med de årlige finanslove.
 Dertil kommer, at lovforslaget fremtidssikrer ungdomsuddannelsesområdet og de almene voksenuddannelser ved at understøtte fjernundervisning som afholdelsesform i enkelte institutions- og uddannelseslove.
 For at skabe parallelitet i bestemmelserne om fjernundervisning på ministeriets område, foreslås der med lovforslaget endvidere indsat en udtrykkelig bestemmelse i lov om erhvervsuddannelser til at fastsætte regler om gennemførelse af skoleundervisning på erhvervsuddannelserne som fjernundervisning.
 Der er herudover foretaget enkelte tekniske ændringer og ajourføring.
2. Lovforslagets hovedpunkter 2.1. Tilskud til fjernundervisning 2.1.1. Gældende ret På alle uddannelsesområder gælder det, at der er hjemmel til at gennemføre undervisningen som fjernundervisning.
Det kan være via udtrykkelige bestemmelser herom, som fx § 88, stk. 2, i bekendtgørelse om uddannelsen til studentereksamen, hvoraf det følger, at dele af uddannelsestiden kan anvendes til undervisning, der ikke forudsætter samtidig fælle tilstedeværelse af lærer og elever (virtuel undervisning). Tilsvarende regler er fastsat i § 72, stk. 2, i bekendtgørelse om uddannelsen til højere handelseksamen (hhx) og i § 68, stk. 2, i bekendtgørelse om uddannelsen til højere teknisk eksamen (htx).
 Det kan også være ved, at der ikke er fastsat regler, der forhindrer, at (dele af) undervisningen kan gennemføres som fjernundervisning inden for de almindelige bestemmelser om kravene til undervisningens organisering og tilrettelæggelse i den pågældende uddannelse, som det følger af bekendtgørelse om erhvervsuddannelser.
 Fjernundervisning antager i praksis mange former og optræder med mange forskellige benævnelser på de enkelte institutioner, fx online learning, netundervisning, virtuel læring eller undervisning, e-learning, fleksibel læring m.v.
Fjernundervisning er en undervisningsform, hvor lærer og elev ikke er fysisk til stede på samme sted, men hvor det fysiske fremmøde erstattes af undervisning via digitale medier.
Fjernundervisning kan, afhængig af eventuelle nærmere regler for de enkelte uddannelsesområder, omfatte hele uddannelser eller enkeltstående fag og kan afvikles som 100 pct. fjernundervisning eller som en kombination af almindelig undervisning og fjernundervisning, såkaldt blended learning.
Digital aflevering af opgaver og lignende i et ellers almindeligt afviklet undervisningsforløb betragtes ikke som blended learning.
 Undervisningen kan enten foregå synkront, hvor eleven følger undervisningen digitalt, mens der undervises, eller asynkront, fx ved hjælp af videoklip, der er tilgængelige online hele døgnet.
 Det følger af § 30 i lov om institutioner for almengymnasiale uddannelser og almen voksenuddannelse m.v., §§ 15 og 19 i lov om institutioner for erhvervsrettet uddannelse, § 39 i lov om uddannelserne til højere handelseksamen (hhx) og højere teknisk eksamen (htx), § 19 i lov om erhvervsuddannelser, § 8 i lov om private gymnasieskoler, studenterkurser og kurser til højere forberedelseseksamen (hf-kurser), samt § 6 i lov om åben uddannelse (erhvervsrettet voksenuddannelse) m.v., at ministeren for børn, undervisning og ligestilling yder tilskud til undervisningsudgifter, fællesudgifter og bygningsudgifter til uddannelsesinstitutionerne.
I forhold til undervisningsudgifter yder ministeren taxametertilskud til dækning af de direkte undervisningsudgifter fraregnet indtægter ved deltagerbetaling.
Undervisningstaxametrene ydes ud fra den enkelte institutions antal årselever, og en fast takst pr. årselev for hver af de uddannelser og hver type af undervisning, hvortil tilskud ydes.
Taksten pr. årselev fastsættes på de årlige finanslove for grupper af uddannelser eller uddannelsesforløb.
 Med hensyn til fællesudgifter ydes tilskuddet i form af et eller flere grundtilskud, der fastsættes på de årlige finanslove, og taxametertilskud, der ydes ud fra den enkelte institutions antal årselever og en fast takst pr. årselev, der fastsættes på de årlige finanslove.
Endelig ydes der taxametertilskud til dækning af institutionernes bygningsudgifter på grundlag af den enkelte institutions antal årselever og en fast takst pr. årselev.
Taksten pr. årselev fastsættes på de årlige finanslove for grupper af uddannelser og uddannelsesforløb.
 Der ydes dog ikke tilskud til institutionerne i forhold til udenlandske elever på erhvervsuddannelserne, personer med en videregående uddannelse og personer omfattet af lov om betaling for visse uddannelsesaktiviteter i forbindelse med lov om en aktiv beskæftigelsesindsats m.m.
Der er i dag ikke mulighed for at fastsætte særskilte takster, herunder fastsætte, at der ikke udløses tilskud til bygningsudgifter for så vidt angår undervisning, der gennemføres helt eller delvist som fjernundervisning, bortset fra tilskud inden for lov om åben uddannelse (erhvervsrettet voksenuddannelse) m.v.
Taxametertilskud for så vidt angår fjernundervisning knytter sig til de enkelte uddannelsesretninger og er de samme som for almindelig undervisning.
Det medfører, at der udbetales fuldt undervisningstaxameter, fællesudgiftstaxameter og bygningstaxameter, uanset om undervisningen er gennemført som almindelig undervisning eller helt eller delvist som fjernundervisning.
 Udover ovenstående tilskud til undervisnings-, fælles- og bygningsudgifter er der en række andre tilskudsformer, herunder færdiggørelsestaxametret, det sociale taxameter og tilskud til specialpædagogisk bistand, som ikke berøres af dette lovforslag.
 De nærmere regler om tilskudsadministrationen, herunder om aktivitetsindberetninger og udbetaling af tilskud, opgørelse af årselever og om tilbagebetaling og kontrol af udbetalte tilskud er fastsat i medfør af ministerbemyndigelserne i § 30, stk. 10, i lov om institutioner for almengymnasiale uddannelser og almen voksenuddannelse m.v., § 15, stk. 4, og § 19, stk. 3, i lov om institutioner for erhvervsrettet uddannelse, § 19, stk. 11, i lov om erhvervsuddannelser, § 8, stk. 7, i lov om private gymnasieskoler, studenterkurser og kurser til højere forberedelseseksamen (hf-kurser), samt § 6, stk. 7, i lov om åben uddannelse (erhvervsrettet voksenuddannelse) m.v.
Bemyndigelsesbestemmelserne er udmøntet i følgende bekendtgørelser: bekendtgørelse om tilskud m.v. til institutioner for almengymnasiale uddannelser og almen voksenuddannelse, bekendtgørelse om tilskudsudbetaling m.v. til institutioner for erhvervsrettet uddannelse m.v., bekendtgørelse om tilskud m.v. til private gymnasieskoler, studenterkurser og kurser til højere forberedelseseksamen.
Hertil knytter sig følgende instrukser, i hvilke de udførlige retningslinjer for institutionernes opgørelse og indberetning af tilskudsberettiget aktivitet fortsat er fastlagt: instruks for tilskud til institutioner for almengymnasiale uddannelser og almen voksenuddannelse (AGV-instruksen), instruks for tilskud til institutioner for erhvervsrettet uddannelse (IEU-instruksen), og instruks for tilskud til private gymnasier, studenterkurser og højere forberedelseseksamen (hf-kurser) (PG-instruksen).
2.1.2. Ministeriets overvejelser og den foreslåede ordning Det er ministeriets vurdering, at der er en ubalance mellem institutionernes afholdte udgifter til og indtægter ved fjernundervisning, og der er efter de gældende regler ikke er mulighed for at fastsætte særskilte takster for fjernundervisning.
Derudover er der på baggrund af allerede konstaterbar adfærd påvist mulighed for fremadrettet effektivisering af driften af fjernundervisning, og at fjernundervisningsaktiviteten fremadrettet forventes at stige.
På finansloven for 2016 forventes fastsat særskilte takster for tilskud til fjernundervisning.
Det forventes, at de særskilte undervisningstakster til fjernundervisning fastsættes som 80 pct. af de tilsvarende undervisningstakster.
Endvidere forventes det fastsat, at fjernundervisning ikke vil udløse bygningstilskud, men at det vil udløse fællesudgiftstilskud svarende til den pågældende uddannelses fællesudgiftstakster.
Det foreslås på den baggrund med lovforslaget, at der gives adgang til at fastsætte særskilte takster for fjernundervisning i forhold til de almindelige bestemmelser om taxametertilskud til undervisningsudgifter, fællesudgifter og bygningsudgifter.
De særskilte takster for tilskud til fjernundervisning er omfattet af ministerens bemyndigelse i de respektive love til at fastsætte nærmere regler om tilskudsadministrationen i bekendtgørelse om tilskud m.v. til institutioner for almengymnasiale uddannelser og almen voksenuddannelse, bekendtgørelse om tilskudsudbetaling m.v. til institutioner for erhvervsrettet uddannelse m.v., bekendtgørelse om tilskud m.v. til private gymnasieskoler, studenterkurser og kurser til højere forberedelseseksamen.
De udførlige retningslinjer for institutionernes opgørelse og indberetning af tilskudsberettiget aktivitet gennemført som fjernundervisning vil blive fastlagt i følgende instrukser: instruks for tilskud til institutioner for almengymnasiale uddannelser og almen voksenuddannelse (AGV-instruksen), instruks for tilskud til institutioner for erhvervsrettet uddannelse (IEU-instruksen), og instruks for tilskud til private gymnasier, studenterkurser og højere forberedelseseksamen (hf-kurser) (PG-instruksen).
Det er hensigten, at institutionerne fra og med finansårets begyndelse skal foretage særskilt opgørelse af tilskudsudløsende aktivitet gennemført ved fjernundervisning, når minimum 10 pct. af den faktiske aktivitet i finansåret gennemføres som fjernundervisning.
Såfremt andelen af fjernundervisningsdelen for den enkelte elev eller kursist når op på 10 pct. eller mere, skal fjernundervisningstaksten anvendes for hele fjernundervisningsdelen, dvs. også for de første 10 pct.
Det er kun, hvis fjernundervisningsandelen ikke når op på 10 pct., at de almindelige takster anvendes i forhold til det samlede årselevtal uanset fjernundervisning.
De 10 pct. beregnes pr. fag, hvis der er tale om enkeltfag.
Hvis der er tale om fjernundervisning i forhold til nogle fag ud af en hel uddannelse, så er det i forhold til den samlede varighed af den del af uddannelsen, der gennemføres i finansåret.
Opgørelsen sker pr. finansår.
Til brug for opgørelse og indberetning af aktivitet gennemført ved fjernundervisning oprettes der et særskilt tilskudsmærke.
 Det vil som ved al anden tilskudsudbetaling være institutionens ledelse og institutionens revisor, der såvel i forbindelse med indberetning af tilskudsberettiget aktivitet, som i forbindelse med udbetaling af tilskud skal sikre, at reglerne vedrørende opgørelse og indberetning af aktivitet gennemført ved fjernundervisning er overholdt.
 Tilskud til undervisningsudgifter ved fjernundervisning vil fra og med 2016 blive udbetalt kvartalsvist bagud (tidstro).
Der foreligger ingen oplysninger om fjernundervisningsaktiviteten på uddannelsesinstitutionerne, da der ikke hidtil har været et krav om indberetning af fjernundervisningsaktiviteten.
Hertil kommer, at grundlagsåret for 2017 for nogle uddannelser omfatter 4. kvartal 2015.
 For de uddannelser, som omfattes af de nye tilskudsregler for fjernundervisning, etableres der derfor en overgangsordning for tilskud til fællesudgifter og bygningsudgifter i 2016 og for fastlæggelse af grundlagsaktiviteten for 2017.
 For de omfattede uddannelser fastsættes i de respektive tilskudsinstrukser regler om:
  At tilskud i 2016 til fællesudgifter og bygningsudgifter for den enkelte uddannelse udbetales på grundlag af aktiviteten i grundlagsåret samt de kvartalsvise indberetninger om fjernundervisning i finansåret 2016.
  At der i 2016 udbetales forskud på tilskud til fællesudgifter og bygningsudgifter for den enkelte uddannelse kvartalsvist forud på grundlag af aktiviteten i grundlagsåret.
  At forskuddet efter indberetningen for 4. kvartal 2016 reguleres i forbindelse med udbetaling af tilskud for grundlagsaktiviteten med den aktivitet, der i 2016 er afholdt som fjernundervisning.
  At tilskud til bygningsudgifter i 2017 for uddannelser, hvor grundlagsåret delvist udgøres af det foregående finansår udbetales på et af ministeriet fastlagt aktivitetsgrundlag, beregnet med udgangspunkt i den andel af aktiviteten 1.-3. kvartal 2016, som ikke er fjernundervisning.
 Da reglerne om særskilt opgørelse og indberetning af fjernundervisningsaktivitet træder i kraft pr. 1. januar 2016 medfører overgangsordningen, at tilskud til fællesudgifter ved fjernundervisning vil kunne udbetales kvartalsvist bagud (tidstro) fra og med finansåret 2017.
 For så vidt angår fjernundervisning, der udbydes efter lov om åben uddannelse (erhvervsrettet voksenuddannelse) m.v., er der allerede i dag fastsat særskilte takster, idet der kun ydes taxametertilskud til undervisningsudgifter.
 For at skabe parallelitet i bestemmelserne om fjernundervisning på tværs af de omhandlede uddannelsesområder, foreslås der med lovforslaget indsat en udtrykkelig bestemmelse i lov om åben uddannelse (erhvervsrettet voksenuddannelse) m.v., hvorefter der uanset § 6, stk. 1, 2 og 5, på de årlige finanslove kan fastlægges en tilpasning af taksterne for så vidt angår fjernundervisning, herunder at der ikke ydes tilskud til bygningsdrift ved fjernundervisning.
Kun institutioner, der udbyder fjernundervisning, vil blive påvirket af særskilte takster for tilskud til fjernundervisning, idet den foreslåede ordning vil indebære, at der sker en tilpasning af taksterne til undervisningsudgifter, fællesudgifter og bygningsudgifter for så vidt angår fjernundervisning.
Andre taxametertilskud til institutioner, fx færdiggørelsestaxametret og det sociale taxameter, såvel som tilskud til elever og kursister, fx tilskud til specialpædagogisk bistand, berøres ikke af den foreslåede ordning.
 Muligheden for at fastsætte særskilte takster omfatter følgende ungdomsuddannelser og almene voksenuddannelser:
 Gymnasiale uddannelser (fuldtidsuddannelserne til stx, herunder studenterkursus, og til hf, hhx og htx)  Gymnasial supplering (gymnasiale suppleringskurser, fagpakke hhx og gymnasiale introduktionskurser for flygtninge og indvandrere)  Almengymnasial enkeltfagsundervisning (stx og hf)  Enkeltfag på erhvervsuddannelserne  Uddannelser og uddannelsesaktiviteter, der udbydes efter lov om åben uddannelse (erhvervsrettet voksenuddannelse) m.v., herunder enkeltfagsundervisning til hhx og htx  Erhvervsuddannelser (dele af skoleundervisningen)  Almen voksenuddannelse (avu), (dog ikke kursister omfattet af § 2, stk. 2, i lov om almen voksenuddannelse og om anerkendelse af realkompetence i forhold til fag i almen voksenuddannelse, i hf-uddannelsen og i uddannelsen til studentereksamen (avu-loven), som ikke er fyldt 18 år på den første dag af undervisningsmodulet)  Forberedende voksenundervisning (FVU)  Ordblindeundervisning for voksne Det bemærkes i den forbindelse, at lovforslaget ikke vedrører den indholdsmæssige regulering af fjernundervisning, se dog nærmere afsnit 2.2. særligt om erhvervsuddannelser.
 Der henvises i øvrigt til lovforslagets § 1, nr. 1, § 2, nr. 1 og 2, § 3, nr. 1, § 4 nr. 2, § 5, nr. 1 og § 6, nr. 1, og bemærkningerne hertil.
2.2. Særligt om erhvervsuddannelser 2.2.1. Gældende ret Som det fremgår foran i afsnit 2.1.1, gælder det på de fleste uddannelsesområder, at der er udtrykkelige bestemmelser om organisering og tilrettelæggelse af fjernundervisning.
For så vidt angår erhvervsuddannelserne organiseres og tilrettelægges eventuel fjernundervisning inden for de almindelige bestemmelser om kravene til undervisningens organisering og tilrettelæggelse efter reglerne i bekendtgørelse om erhvervsuddannelser samt bekendtgørelsen om den pågældende uddannelse.
2.2.2. Ministeriets overvejelser og den foreslåede ordning Den i afsnit 1 omtalte analyse har endvidere vist, at fjernundervisning inden for erhvervsuddannelserne fortrinsvis udbydes inden for de merkantile grundforløb og social- og sundhedsuddannelsen.
Det bemærkes i den forbindelse, at erhvervsuddannelserne i almindelighed er vekseluddannelser, som senest efter grundforløbet er strukturerede som vekslende skoleundervisning og praktikuddannelse.
Det findes derfor hensigtsmæssigt at skabe mulighed for at fastsætte regler om fjernundervisning.
For at skabe parallelitet i bestemmelserne om fjernundervisning på tværs af de omhandlede uddannelsesområder, er det ministeriets vurdering, at der på erhvervsuddannelsesområdet er behov for at fastsætte en bemyndigelse til at fastsætte regler om at dele af skoleundervisningen kan organiseres og tilrettelægges som fjernundervisning efter regler fastsat af ministeren for børn, undervisning og ligestilling.
Med lovforslaget foreslås der derfor indsat en udtrykkelig bestemmelse i lov om erhvervsuddannelser om, at der kan gennemføres ordninger, hvorefter dele af skoleundervisningen kan tilrettelægges som fjernundervisning.
 Der henvises i øvrigt til lovforslagets § 4, nr. 1 og 3, og bemærkningerne hertil.
2.3. Konsekvensændringer som følge af anden lovgivning Lovforslaget indeholder konsekvensændringer af lov om institutioner for almengymnasiale uddannelser og almen voksenuddannelse m.v., lov om institutioner for erhvervsrettet uddannelse og lov om private gymnasieskoler, studenterkurser og kurser til højere forberedelseseksamen (hf-kurser) som følge af ændringer i konkursloven og revisorloven.
 Der henvises i øvrigt til lovforslagets § 1, nr. 2 og 4, § 2, nr. 3 og 4, og § 5, nr. 2 og 3, og bemærkningerne hertil.
Lovforslaget indeholder endvidere en præcisering af lov om institutioner for almengymnasiale uddannelser og almen voksenuddannelse m.v. med hensyn til en bestemmelse om tilbagebetaling af deltagerbetaling således, at der ved tilbagebetaling skal ske fradrag af tilskud til deltagerbetaling, der er ydet i henhold til lov om statens uddannelsesstøtte eller lov om statens voksenuddannelsesstøtte.
Forslaget skal sikre, at der ikke sker en uberettiget dobbeltkompensation.
 Der henvises i øvrigt til lovforslagets § 1, nr. 3 og bemærkningerne hertil.
 Lovforslaget indeholder desuden en ophævelse af en overgangsbestemmelse, der ikke længere er aktuel i lov om institutioner for almengymnasiale uddannelser og almen voksenuddannelse m.v.
 Der henvises i øvrigt til lovforslagets § 1, nr. 5, og bemærkningerne hertil.
3. Økonomiske og administrative konsekvenser for det offentlige Der udbetales i dag samme taxametertilskud for elever i fjernundervisning som i almindelig (tilstedeværelses)undervisning, herunder bygningstaxameter.
Der har ikke hidtil været krav om indberetning af fjernundervisningsaktiviteten, hvorfor der ikke har forlægget oplysninger om selve omfanget af fjernundervisning på uddannelsesinstitutionerne.
En analyse foretaget på opdrag fra Ministeriet for Børn, Undervisning og Ligestilling og Finansministeriet har kortlagt omfanget af og omkostninger til fjernundervisning samt praksis og effektiviseringsmuligheder ved tilrettelæggelse og gennemførelse af fjernundervisning.
Analysen omfatter i alt 217 ungdomsuddannelsesinstitutioner og voksenuddannelsescentre (VUC).
Analysen viser, at institutionerne med de nuværende indtægter og deres nuværende praksis og omkostningsniveau havde et samlet overskud på fjernundervisningsaktiviteten på 35-40 mio. kr. i 2013. Der er dertil identificeret 23 konkrete effektiviseringsinitiativer, som tilvejebringer et samlet effektiviseringspotentiale på 55-80 mio. kr. årligt.
Alle effektiviseringsinitiativer vedrører udbredelse af eksisterende praksis på én eller flere institutioner.
På baggrund af analysen og en forventet aktivitetsstigning på 15 pct. årligt i 2014 og 2015 vurderes det, at der kan realiseres et provenu på op til 162 mio. kr. årligt fra 2016 ved fastlæggelse af særskilte takster for tilskud til fjernundervisning.
De særskilte undervisningstakster til fjernundervisning forventes på finansloven fastsat som 80 pct. af de tilsvarende undervisningstakster.
Dertil kommer, at fjernundervisning ikke vil udløse tilskud til bygningsudgifter, men vil udløse tilskud til fællesudgifter svarende til den pågældende uddannelses takster for tilskud til fællesudgifter.
 Som konsekvens af lovforslaget vurderes det, at der på Finansloven for 2016  under forudsætning af dennes vedtagelse  kan realiseres et provenu på op til 162 mio. kr. årligt fra 2016 ved fastsættelse af særskilte takster for tilskud til fjernundervisning, og lovforslaget forventes således at have positive konsekvenser for det offentlige.
 Kun institutioner, der udbyder fjernundervisning, påvirkes af den forventede indførelse af særskilte takster for tilskud til fjernundervisning.
Det forventede provenu ved indførelse af særskilte takster for tilskud til fjernundervisning medgår til udmøntning af en negativ budgetregulering på finanslovens § 20 Ministeriet for Børn, Undervisning og Ligestilling, herunder bl.a. til etablering af en udstyrspulje på erhvervsskolerne, jf. aftale om udmøntning af negativ budgetregulering optaget ifm.
Aftale om bedre og mere attraktive erhvervsuddannelser.
 Lovforslaget har ingen administrative konsekvenser for det offentlige.
 4. Økonomiske og administrative konsekvenser for erhvervslivet mv.
 Lovforslaget har ingen økonomiske eller administrative konsekvenser for erhvervslivet.
5. Administrative konsekvenser for borgerne Lovforslaget har ingen administrative konsekvenser for borgerne.
6. Miljømæssige konsekvenser Lovforslaget har ingen miljømæssige konsekvenser.
7. Forholdet til EU-retten Lovforslaget indeholder ikke EU-retlige aspekter.
 8. Hørte myndigheder m.v.
 Et udkast til lovforslag har i perioden 20. oktober 2015 til 26. oktober 2015 været sendt i høring hos følgende myndigheder og organisationer:
 Akademikerne, AOF Danmark, Bestyrelsesforeningen for Social- og Sundhedsskoler, Børnerådet, Danmarks Evalueringsinstitut, Danmarks Lærerforening, Danmarks Vejlederforening, Dansk Arbejdsgiverforening, Dansk Center for Undervisningsmiljø, Dansk Erhverv, Dansk Industri, Dansk Folkeoplysnings Samråd, Dansk Ungdoms Fællesråd, Danske Erhvervsskoler  Bestyrelserne, Danske Erhvervsskoler  Lederne, Danske Gymnasieelevers Sammenslutning, Danske Gymnasier, Danske Handicaporganisationer, Danske Landbrugsskoler, Danske Regioner, Danske SOSU-skoler, Det Centrale Handicapråd, Det Nationale Dialogforum for Uddannelses- og Erhvervsvejledning, Erhvervsskolelederne i Danmark, Erhvervsskolernes Elevorganisation, Finanssektorens Arbejdsgiverforening, Foreningen af forstandere og direktører ved AMU-centrene, Foreningen af Tekniske og Administrative Tjenestemænd (TAT), Foreningsfællesskabet Ligeværd, FSR - danske revisorer, Foreningen af Ledere ved Danskuddannelser, Funktionærernes og Tjenestemændenes Fællesråd (FTF), Gymnasiernes Bestyrelsesforening, Gymnasieskolernes Lærerforening, Handelsskolernes Lærerforening, Institut for Menneskerettigheder, KL, LandboUngdom, Landselevbestyrelsen for det pædagogiske område, Landselevbestyrelsen for social- og sundhedsområdet, Landsorganisationen i Danmark, Landssammenslutningen af Handelsskoleelever, Landssamråd for PPR-chefer, Lederforeningen for VUC, Lederne, Private Gymnasier og Studenterkurser, Pædagogiske Ledere for STX og HF, Rigsrevisionen, Rådet for de Grundlæggende Erhvervsrettede Uddannelser, Rådet for Etniske Minoriteter, Rådet for Ungdomsuddannelser, Sammenslutningen af Unge med Handicap, SOSU-lederforeningen, Uddannelsesforbundet, UU Danmark og VUC Bestyrelsesforeningen.
 Høringssvar, der indgår efter denne dato, fremsendes til Folketinget forud for førstebehandlingen af lovforslaget.
Bemærkninger til lovforslagets enkelte bestemmelser Til § 1 Til nr. 1 Efter den gældende § 30, stk. 1, i lov om institutioner for almengymnasiale uddannelser og almen voksenuddannelse m.v., yder ministeren for børn, undervisning og ligestilling tilskud til fællesudgifter i form af et eller flere grundtilskud, der fastsættes på de årlige finanslove, og taxametertilskud, der ydes ud fra den enkelte institutions antal årselever og en takst pr. årselev, der fastsættes på de årlige finanslove.
Efter § 30, stk. 2, yder ministeren endvidere taxametertilskud til dækning af de direkte undervisningsudgifter fraregnet indtægter ved deltagerbetaling.
Tilskuddet ydes ud fra den enkelte institutions antal årselever og en takst pr. årselev for hver af de uddannelser og hver type af undervisning, hvortil tilskud ydes efter denne bestemmelse.
Taksten pr. årselev fastsættes på de årlige finanslove for grupper af uddannelser eller uddannelsesforløb.
Endelig yder ministeren efter § 30, stk. 3, taxametertilskud til dækning af institutionernes lokaleforsyningsudgifter på grundlag af den enkelte institutions antal årselever og en takst pr. årselev.
Taksten pr. årselev fastsættes på de årlige finanslove for grupper af uddannelser og uddannelsesforløb.
 Taksterne er de samme hvad enten det er almindelig tilstedeværelsesundervisning eller fjernundervisning.
Det er ministeriets vurdering, at der er en ubalance mellem institutionernes afholdte udgifter til og indtægter ved fjernundervisning, og der er efter de gældende regler ikke er mulighed for at fastsætte særskilte takster for fjernundervisning.
Derudover er der på baggrund af allerede konstaterbar adfærd påvist mulighed for fremadrettet effektivisering af driften af fjernundervisning, og at fjernundervisningsaktiviteten fremadrettet forventes at stige.
Fjernundervisning er en undervisningsform, hvor lærer og elev ikke er fysisk til stede på samme sted, men hvor det fysiske fremmøde erstattes af undervisning via digitale medier.
 Det foreslås, at der indsættes et nyt stk. 12 i § 30, hvorefter der uanset stk. 1-3 kan fastsættes særskilte takster for fjernundervisning på de årlige finanslove, herunder at der ved fjernundervisning ikke ydes tilskud til dækning af institutionernes lokaleforsyningsudgifter. Ændringen vil medføre at der på de årlige finanslove kan fastsættes takster for tilskud til fjernundervisning, der vil skabe balance mellem indtægter for og udgifterne til fjernundervisning.
 De særskilte takster for tilskud til fjernundervisning er omfattet af ministerens bemyndigelse i § 30, stk. 10, til at fastsætte nærmere regler om tilskudsadministrationen i bekendtgørelse om tilskud m.v. til institutioner for almengymnasiale uddannelser og almen voksenuddannelse.
 De udførlige retningslinjer for institutionernes opgørelse og indberetning af tilskudsberettiget aktivitet gennemført som fjernundervisning vil blive fastlagt i instruks for tilskud til institutioner for almengymnasiale uddannelser og almen voksenuddannelse (AGV-instruksen).
For så vidt angår kursister omfattet af § 2, stk. 2, i avu-loven, som ikke er fyldt 18 år på den første dag af undervisningsmodulet, betaler bopælskommunen tilskud efter en enhedstakst, der fastsættes på de årlige finanslove.
Disse kursister vil fortsat være omfattet af denne enhedstakst og berøres ikke af dette lovforslag.
 Der henvises i øvrigt til de almindelige bemærkninger, afsnit 2.1.2.
Til nr. 2 Der er tale om en konsekvensændring som følge af, at § 11 i den ophævede lov om statsautoriserede og registrerede revisorer er afløst af revisorlovens § 24, jf. lov nr. 468 af 17. juni 2008 om godkendte revisorer og revisionsvirksomheder (revisorloven).
 Der henvises i øvrigt til de almindelige bemærkninger, afsnit 2.3.
Til nr. 3 Efter den gældende § 48, stk. 4, i lov om institutioner for almengymnasiale uddannelser og almen voksenuddannelse m.v. kan almene voksenuddannelseskursister, som får udstedt bevis for bestået prøve på social- og sundhedsuddannelsen trin 1 som erhvervsuddannelse for voksne eller den pædagogiske assistentuddannelse som erhvervsuddannelse for voksne, får tilbagebetaling deltagerbetalingen efter § 48, stk. 1, i lov om institutioner for almengymnasiale uddannelser og almen voksenuddannelse m.v. for at deltage i undervisning og prøver på almen voksenuddannelse.
Der er for denne elevgruppe etableret en ordning, hvorefter deltagerbetalingen kan refunderes.
Betalingen bliver refunderet, når eleven har gennemført trin 1 i social- og sundhedsuddannelsen (social- og sundhedshjælper) eller den pædagogiske assistentuddannelse.
I § 47, stk. 2 og 3, i lov om institutioner for almengymnasiale uddannelser og almen voksenuddannelse m.v. er det i forbindelse lignende refusionsordninger for hf-enkeltfagskursister i lovteksten fastsat, at tilbagebetaling af deltagerbetaling sker med fradrag af tilskud til deltagerbetaling, der er ydet i henhold til lov om statens uddannelsesstøtte eller lov om statens voksenuddannelsesstøtte.
Bestemmelsen skal sikre mod, at der sker en uberettiget dobbeltkompensation ved, at en kursist får tilbagebetalt deltagerbetaling, der allerede er dækket ved tilskud til deltagerbetaling.
 Den foreslåede tilføjelse til § 48, stk. 4, i lov om institutioner for almengymnasiale uddannelser og almen voksenuddannelse m.v. indebærer, at bestemmelsen om tilbagebetaling af deltagerbetaling til kursister på almen voksenuddannelse, der får udstedt bevis for bestået prøve på social- og sundhedsuddannelsens trin 1 som erhvervsuddannelse for voksne eller den pædagogiske assistentuddannelse som erhvervsuddannelse for voksne, kommer til at svare til de tilsvarende bestemmelser om tilbagebetaling for hf-enkeltfag i § 47, stk. 2 og 3, i lov om institutioner for almengymnasiale uddannelser og almen voksenuddannelse m.v.
 Der henvises i øvrigt til de almindelige bemærkninger, afsnit 2.3.
Til nr. 4 Der er tale om en konsekvensændring som følge af, at de tidligere regler om betalingsstandsning er blevet ophævet, hvorefter begrebet "betalingsstandsning" er blevet erstattet af "rekonstruktionsbehandling", jf. lov nr. 718 af 25. juni 2010 om ændring af konkursloven og forskellige andre love (Rekonstruktion m.v.).
 Der henvises i øvrigt til de almindelige bemærkninger, afsnit 2.3.
Til nr. 5 Bestemmelsen vedrører godkendelse af gymnasie- og hf-delen af Høng Gymnasium, HF-kursus og Efterskole til at blive et offentligt gymnasium og hf-kursus omfattet af lov om almengymnasiale uddannelser og almen voksenuddannelse m.v. og en adgang for undervisningsministeren til at fravige lovens bestemmelser i en overgangsperiode på indtil 6 år.
 Høng Gymnasium, HF-kursus og Efterskoles gymnasie- og hf-del overgik pr. 1. januar 2007 til at være en selvejende institution omfattet af lov om almengymnasiale uddannelser og almen voksenuddannelse m.v.
 På baggrund af, at den 6-årige overgangsperiode nu er udløbet, foreslås det at § 60 ophæves.
 Der henvises i øvrigt til de almindelige bemærkninger, afsnit 2.3.
Til § 2 Til nr. 1 Efter den gældende § 15, stk. 2, i lov om institutioner for erhvervsrettet uddannelse, yder ministeren for børn, undervisning og ligestilling tilskud til fællesudgifter i form af grundtilskud, der fastsættes på de årlige finanslove, og taxametertilskud, der ydes ud fra den enkelte institutions antal årselever og en takst pr. årselev.
Taksterne pr. årselev fastsættes på de årlige finanslove for grupper af uddannelser.
 Efter § 15, stk. 3, yder ministeren endvidere taxametertilskud til institutionernes erhvervelse og opretholdelse af lokaler, bygninger og arealer ud fra den enkelte institutions antal årselever og en takst pr. årselev.
Efter § 19, stk. 1, i lov om institutioner for erhvervsrettet uddannelse, kan ministeren for børn, undervisning og ligestilling fastsætte regler om tilskud til de direkte undervisningsudgifter til uddannelse ved institutionerne i tilfælde, hvor der ikke ydes tilskud til undervisningsudgifterne efter lovgivningen om uddannelserne.
Efter § 19, stk. 2, ydes tilskuddet som et taxametertilskud ud fra den enkelte institutions antal årselever og en takst pr. årselev.
Taksterne pr. årselev fastsættes på de årlige finanslove.
 Taksterne er de samme hvad enten det er almindelig tilstedeværelsesundervisning eller fjernundervisning.
Det er ministeriets vurdering, at der er en ubalance mellem institutionernes afholdte udgifter til og indtægter ved fjernundervisning, og der er efter de gældende regler ikke er mulighed for at fastsætte særskilte takster for fjernundervisning.
Derudover er der på baggrund af allerede konstaterbar adfærd påvist mulighed for fremadrettet effektivisering af driften af fjernundervisning, og at fjernundervisningsaktiviteten fremadrettet forventes at stige.
Fjernundervisning er en undervisningsform, hvor lærer og elev ikke er fysisk til stede på samme sted, men hvor det fysiske fremmøde erstattes af undervisning via digitale medier.
Det foreslås, at der indsættes et nyt stk. 10 i § 15, hvorefter der uanset stk. 2 og 3, og § 19, stk. 1 og 2, kan fastsættes særskilte takster for fjernundervisning, herunder at fjernundervisning ikke ydes tilskud til dækning af institutionernes erhvervelse og opretholdelse af lokaler, bygninger og arealer. Ændringen vil medføre, at der på de årlige finanslove kan fastsættes takster for tilskud til fjernundervisning, der vil skabe balance mellem indtægter for og udgifterne til fjernundervisning.
 De særskilte takster for tilskud til fjernundervisning er omfattet af ministerens bemyndigelse i § 15, stk. 4, og § 19, stk. 3, til at fastsætte nærmere regler om tilskudsadministrationen i bekendtgørelse om tilskudsudbetaling m.v. til institutioner for erhvervsrettet uddannelse m.v.
 De udførlige retningslinjer for institutionernes opgørelse og indberetning af tilskudsberettiget aktivitet gennemført som fjernundervisning vil blive fastlagt i instruks for tilskud til institutioner for erhvervsrettet uddannelse (IEU-instruksen).
 De særskilte takster for tilskud til fjernundervisning efter § 15, stk. 2 og 3, og § 19, stk. 1 og 2, vil også gælde for udenlandske elever omfattet af § 15, stk. 5.
 Der henvises i øvrigt til de almindelige bemærkninger, afsnit 2.1.2.
Til nr. 2 Der er tale om en konsekvensændring som følge af, at der med forslaget til et nyt stk. 10 i § 15, indgår en henvisning til § 19, stk. 1 og 2.
 Der henvises i øvrigt til bemærkninger til nr. 1.
Til nr. 3 Der er tale om en konsekvensændring som følge af, at § 11 i den ophævede lov om statsautoriserede og registrerede revisorer er afløst af revisorlovens § 24, jf. lov nr. 468 af 17. juni 2008 om godkendte revisorer og revisionsvirksomheder (revisorloven).
 Der henvises i øvrigt til de almindelige bemærkninger, afsnit 2.3.
Til nr. 4 Der er tale om en konsekvensændring som følge af, at de tidligere regler om betalingsstandsning er blevet ophævet, hvorefter begrebet "betalingsstandsning" er blevet erstattet af "rekonstruktionsbehandling", jf. lov nr. 718 af 25. juni 2010 om ændring af konkursloven og forskellige andre love (Rekonstruktion m.v.).
 Der henvises i øvrigt til de almindelige bemærkninger, afsnit 2.3.
Til § 3 Til nr. 1 Efter den gældende § 39, stk. 1, i lov om uddannelserne til højere handelseksamen (hhx) og højere teknisk eksamen (htx) yder staten tilskud til dækning af de direkte undervisningsudgifter fraregnet indtægter ved uddannelserne.
Tilskuddet til undervisningsudgifter bestemmes ud fra antallet af årselever ved uddannelserne og et gennemsnitligt tilskud pr. årselev (takst) fastlagt i de årlige finanslove.
 Taksterne er de samme hvad enten det er almindelig tilstedeværelsesundervisning eller fjernundervisning.
Det er ministeriets vurdering, at der er en ubalance mellem institutionernes afholdte udgifter til og indtægter ved fjernundervisning, og der er efter de gældende regler ikke er mulighed for at fastsætte særskilte takster for fjernundervisning.
Derudover er der på baggrund af allerede konstaterbar adfærd påvist mulighed for fremadrettet effektivisering af driften af fjernundervisning, og at fjernundervisningsaktiviteten fremadrettet forventes at stige.
Fjernundervisning er en undervisningsform, hvor lærer og elev ikke er fysisk til stede på samme sted, men hvor det fysiske fremmøde erstattes af undervisning via digitale medier.
 Det foreslås, at der indsættes et nyt stk. 8 i § 39, hvorefter der uanset stk. 1 kan fastsættes særskilte takster for fjernundervisning på de årlige finanslove. Ændringen vil medføre, at der på de årlige finanslove kan fastsættes takster for tilskud til fjernundervisning, der vil skabe balance mellem indtægter for og udgifterne til fjernundervisning.
 De særskilte takster for tilskud til fjernundervisning er omfattet af ministerens bemyndigelse i § 15, stk. 4, og § 19, stk. 3, i lov om institutioner for erhvervsrettet uddannelse, til at fastsætte nærmere regler om tilskudsadministrationen i bekendtgørelse om tilskudsudbetaling m.v. til institutioner for erhvervsrettet uddannelse m.v.
 De udførlige retningslinjer for institutionernes opgørelse og indberetning af tilskudsberettiget aktivitet gennemført som fjernundervisning vil blive fastlagt i instruks for tilskud til institutioner for erhvervsrettet uddannelse (IEU-instruksen).
 Der henvises i øvrigt til de almindelige bemærkninger, afsnit 2.1.2.
Til § 4 Til nr. 1 For så vidt angår erhvervsuddannelserne organiseres og tilrettelægges eventuel fjernundervisning inden for de almindelige bestemmelser om kravene til undervisningens organisering og tilrettelæggelse efter reglerne i bekendtgørelse om erhvervsuddannelser samt bekendtgørelsen om den pågældende uddannelse.
Der er således ikke fastsat særskilte regler om tilrettelæggelse af skoleundervisning som fjernundervisning i lov om erhvervsuddannelse som på andre uddannelsesområder.
 For at skabe parallelitet i bestemmelserne om fjernundervisning på tværs af de omhandlede uddannelsesområder, er det ministeriets vurdering, at der på erhvervsuddannelsesområdet er behov for at fastsætte regler om at dele af skoleundervisningen kan organiseres og tilrettelægges som fjernundervisning efter regler fastsat af ministeren for børn, undervisning og ligestilling.
Det foreslås, at der indsættes et nyt stk. 4 i § 2, hvorefter dele af skoleundervisningen kan tilrettelægges som fjernundervisning.
Reglerne herom fastsættes i medfør af den gældende § 4, stk. 1, hvorefter ministeren fastsætter regler om uddannelserne i almindelighed.
Reglerne fastsættes efter indstilling fra Rådet for de Grundlæggende Erhvervsrettede Uddannelser.
De nærmere regler kan alene angå tilrettelæggelsesformen og omfanget af fjernundervisning i den enkelte elevs uddannelse.
Bemyndigelsen kan ikke anvendes til at fastsætte fravigelser fra de almindelige krav til undervisningens mål, indhold og kvalitet, herunder krav om sammenhænge og helhedsorientering i den samlede tilrettelæggelse af en uddannelses skoleundervisning og praktikuddannelse.
Reglerne vil blive udstedt med virkning fra den 1. januar 2016.
 Der henvises i øvrigt til de almindelige bemærkninger, afsnit 2.2.2.
Til nr. 2 Efter den gældende § 19, stk. 1, i lov om erhvervsuddannelser, yder staten tilskud til dækning af de direkte undervisningsudgifter fraregnet indtægter ved skoleundervisning efter denne lov.
Tilskuddet ydes ud fra antal årselever og en takst pr. årselev.
Taksten pr. elev fastsættes på de årlige finanslove for grupper af grund- og hovedforløb samt øvrige uddannelseselementer.
 Taksterne er de samme hvad enten det er almindelig tilstedeværelsesundervisning eller fjernundervisning.
Det er ministeriets vurdering, at der er en ubalance mellem institutionernes afholdte udgifter til og indtægter ved fjernundervisning, og der er efter de gældende regler ikke er mulighed for at fastsætte særskilte takster for fjernundervisning.
Derudover er der på baggrund af allerede konstaterbar adfærd påvist mulighed for fremadrettet effektivisering af driften af fjernundervisning, og at fjernundervisningsaktiviteten fremadrettet forventes at stige.
Fjernundervisning er en undervisningsform, hvor lærer og elev ikke er fysisk til stede på samme sted, men hvor det fysiske fremmøde erstattes af undervisning via digitale medier.
 Det foreslås, at der indsættes et nyt stk. 12 i § 19, hvorefter der uanset stk. 1 kan fastsættes særskilte takster for fjernundervisning på de årlige finanslove. Ændringen vil medføre, at der på de årlige finanslove kan fastsættes takster for tilskud til fjernundervisning, der vil skabe balance mellem indtægter for og udgifterne til fjernundervisning.
 De særskilte takster for tilskud til fjernundervisning er omfattet af ministerens bemyndigelse i § 19, stk. 11, til at fastsætte nærmere regler om tilskudsadministrationen i bekendtgørelse om tilskudsudbetaling m.v. til institutioner for erhvervsrettet uddannelse m.v.
 De udførlige retningslinjer for institutionernes opgørelse og indberetning af tilskudsberettiget aktivitet gennemført som fjernundervisning vil blive fastlagt i instruks for tilskud til institutioner for erhvervsrettet uddannelse (IEU-instruksen).
 De særskilte takster for tilskud til fjernundervisning efter § 19, stk. 1, vil også gælde for udenlandske elever omfattet af § 19, stk. 2.
 Der henvises i øvrigt til de almindelige bemærkninger, afsnit 2.1.2.
Til nr. 3 Der er tale om en konsekvensændring af § 35 som følge af forslaget i § 4, nr. 1, idet Rådet for de Grundlæggende Erhvervsrettede Uddannelser i overensstemmelse med den hidtidige praksis skal afgive indstilling til ministeren om regler fastsat i medfør af den gældende § 4, stk. 1, lov om erhvervsuddannelser, hvorefter regler om uddannelserne i almindelighed fastsættes efter indstilling fra rådet, hvis dette fremgår af lovens § 35, hvilket hidtil har været tilfældet for alle de områder, som er omfattet af regeldannelsen.
 Der henvises i øvrigt til bemærkningerne til nr. 1.
Til § 5 Til nr. 1 Efter den gældende § 8, stk. 1, i lov om private gymnasieskoler, studenterkurser og kurser til højere forberedelseseksamen (hf-kurser), yder staten tilskud til skolerne og kurserne til delvis dækning af fællesudgifter i form af et eller flere grundtilskud, der fastsættes på de årlige finanslove, og taxametertilskud, der ydes ud fra skolens eller kursets antal årselever, og en takst pr. årselev.
Taksten pr. årselev fastsættes på de årlige finanslove, som en andel af taksterne for de tilsvarende uddannelser på institutioner for almengymnasiale uddannelser inden for den offentlige forvaltning.
For enkeltfag fastsættes særlige takster.
Efter § 8, stk. 2, yder staten tilskud til delvis dækning af undervisningsudgifter.
Tilskuddet ydes ud fra skolens eller kursets antal årselever, og en takst pr. årselev, der fastsættes på de årlige finanslove som en andel af taksterne for de tilsvarende uddannelser på institutioner for almengymnasiale uddannelser inden for den offentlige forvaltning.
For enkeltfag fastsættes særlige takster.
Efter § 8, stk. 3, yder staten tilskud til delvis dækning af bygningsudgifter.
Tilskuddet ydes ud fra skolens eller kursets antal årselever, og en takst pr. årselev, der fastsættes på de årlige finanslove.
 Taksterne er de samme hvad enten det er almindelig tilstedeværelsesundervisning eller fjernundervisning.
Det er ministeriets vurdering, at der er en ubalance mellem institutionernes afholdte udgifter til og indtægter ved fjernundervisning, og der er efter de gældende regler ikke er mulighed for at fastsætte særskilte takster for fjernundervisning.
Derudover er der på baggrund af allerede konstaterbar adfærd påvist mulighed for fremadrettet effektivisering af driften af fjernundervisning, og at fjernundervisningsaktiviteten fremadrettet forventes at stige.
Fjernundervisning er en undervisningsform, hvor lærer og elev ikke er fysisk til stede på samme sted, men hvor det fysiske fremmøde erstattes af undervisning via digitale medier.
 Det foreslås, at der indsættes et nyt stk. 8 i § 8, hvorefter der uanset stk. 1-3 kan fastsættes særskilte takster for fjernundervisning på de årlige finanslove, herunder at der ved fjernundervisning ikke ydes tilskud til dækning af institutionernes bygningsudgifter. Ændringen vil medføre, at der på de årlige finanslove kan fastsættes takster for tilskud til fjernundervisning, der vil skabe balance mellem indtægter for og udgifterne til fjernundervisning.
 De særskilte takster for tilskud til fjernundervisning er omfattet af ministerens bemyndigelse i § 8, stk. 7, til at fastsætte nærmere regler om tilskudsadministrationen i bekendtgørelse om tilskud m.v. til private gymnasieskoler, studenterkurser og kurser til højere forberedelseseksamen.
 De udførlige retningslinjer for institutionernes opgørelse og indberetning af tilskudsberettiget aktivitet gennemført som fjernundervisning vil blive fastlagt i instruks for tilskud til private gymnasier, studenterkurser og højere forberedelseseksamen (hf-kurser) (PG-instruksen).
 Der henvises i øvrigt til de almindelige bemærkninger, afsnit 2.1.2.
Til nr. 2 Der er tale om en konsekvensændring som følge af, at § 11 i den ophævede lov om statsautoriserede og registrerede revisorer er afløst af revisorlovens § 24, jf. lov nr. 468 af 17. juni 2008 om godkendte revisorer og revisionsvirksomheder (revisorloven).
 Der henvises i øvrigt til de almindelige bemærkninger, afsnit 2.3.
Til nr. 3 Der er tale om en konsekvensændring som følge af, at de tidligere regler om betalingsstandsning er blevet ophævet, hvorefter begrebet "betalingsstandsning" er blevet erstattet af "rekonstruktionsbehandling", jf. lov nr. 718 af 25. juni 2010 om ændring af konkursloven og forskellige andre love (Rekonstruktion m.v.).
 Der henvises i øvrigt til de almindelige bemærkninger, afsnit 2.3.
Til § 6 Til nr. 1 Åben uddannelse kan tilrettelægges som fjernundervisning, jf. § 2, stk. 8, i lov om åben uddannelse (erhvervsrettet voksenuddannelse) m.v. Åben uddannelse omfatter bl.a. erhvervsrettede deltidsuddannelser, heltidsuddannelser tilrettelagt på deltid og enkeltfag.
Endvidere udbydes og tilrettelægges enkeltfagsundervisning til hhx og htx efter reglerne om åben uddannelse.
Efter den gældende § 6, stk. 1, i lov om åben uddannelse (erhvervsrettet voksenuddannelse) m.v. yder staten tilskud til delvis dækning af undervisningsudgifter inkl. prøver og anden bedømmelse og udgifter til administration, ledelse og bygningsdrift ved åben uddannelse.
Efter § 6, stk. 2, yder staten tilskud til dækning af de udgifter, der er nævnt i stk. 1 ved bl.a. enkeltfag på erhvervsuddannelserne efter denne lov.
Det følger af § 6, stk. 5, at tilskuddet bestemmes på grundlag af antallet af årselever og af en takst pr. årselev, der fastlægges i de årlige finanslove for grupper af uddannelser og uddannelsesaktiviteter.
 Der er allerede i dag særskilte takster for så vidt angår fjernundervisning, der udbydes efter lov om åben uddannelse (erhvervsrettet voksenuddannelse) m.v., idet der ved fjernundervisning kun ydes taxametertilskud til undervisningsudgifter.
For at skabe parallelitet i bestemmelserne om fjernundervisning på tværs af de omhandlede uddannelsesområder foreslås det, at der indsættes et nyt stk. 13 i § 6, hvorefter det udtrykkeligt vil fremgå at der uanset stk. 1, 2 og 5 kan fastsættes særskilte takster for fjernundervisning, til uddannelse og uddannelsesaktiviteter der udbydes efter denne lov, på de årlige finanslove.
Det vil bl.a. omfatte enkeltfagsundervisning til hhx og htx, herunder at der ved fjernundervisning ikke ydes tilskud til dækning af institutionernes udgifter til bygningsdrift. Ændringen vil medføre, at der på de årlige finanslove kan fastsættes takster for tilskud til fjernundervisning, der vil skabe balance mellem indtægter for og udgifterne til fjernundervisning.
 Forslaget vil ikke medføre en ændring i forhold til den gældende ordning.
 De særskilte takster for tilskud til fjernundervisning er omfattet af ministerens bemyndigelse i § 6, stk. 7, til at fastsætte nærmere regler om tilskudsadministrationen i bekendtgørelse om tilskudsudbetaling m.v. til institutioner for erhvervsrettet uddannelse m.v.
 De udførlige retningslinjer for institutionernes opgørelse og indberetning af tilskudsberettiget aktivitet gennemført som fjernundervisning fastlægges i instruks for tilskud til institutioner for erhvervsrettet uddannelse (IEU-instruksen).
 Der henvises i øvrigt til de almindelige bemærkninger, afsnit 2.1.2.
Til § 7 Det foreslås, at loven træder i kraft den 1. januar 2016.
