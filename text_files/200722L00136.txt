Fremsat den 27. marts 2008 af fødevareministeren (Kristian Jensen, fg.) Forslag til Lov om ændring af lov om fiskeri og fiskeopdræt (Implementering af habitatdirektiv, skærpede bøder ved overtrædelser i forbindelse med erhverv m.v.) § 1 I lov om fiskeri og fiskeopdræt, jf. lovbekendtgørelse nr. 372 af 26. april 2006, som ændret ved § 1 i lov nr. 536 af 24. juni 2005, § 66 i lov nr. 538 af 8. juni 2006 og lov nr. 317 af 31. marts 2007, foretages følgende ændringer:
 1. I lovens titel indsættes efter »fiskeopdræt«: »(fiskeriloven)«.
 2. Som fodnote til lovens titel indsættes:
»1) Loven indeholder bestemmelser, der gennemfører dele af Rådets direktiv nr. 79/409/EØF af 2. april 1979 om beskyttelse af vilde fugle (EF-fuglebeskyttelsesdirektivet) (EF-Tidende 1979 nr.
L 103, side 1), som ændret senest ved Rådets direktiv 2006/105/EF af 20. november 2006 (EU-Tidende 2006 nr.
L 363, side 368) og Rådets direktiv 92/43/EØF af 21. maj 1992 om bevaring af naturtyper samt vilde dyr og planter (EF-habitatdirektivet) (EF-Tidende 1992 nr.
L 206, side 7), som ændret senest ved Rådets direktiv 2006/105/EF af 20. november 2006 (EU-Tidende 2006 nr.
L 363, side 368.)« 3. I § 3 indsættes som nr. 7 :
»7) Internationalt naturbeskyttelsesområde og arter for hvilke et område er udpeget: Område og dertil knyttede arter, som skal beskyttes ifølge regler fastsat af miljøministeren i henhold til Rådets direktiv nr. 92/43/EØF af 21. maj 1992 om bevaring af naturtyper samt vilde dyr og planter (Habitatdirektivet) og Rådets direktiv nr. 79/409/EØF af 2. april 1979 om beskyttelse af vilde fugle (EF-fuglebeskyttelsesdirektivet.)« 4. I overskriften til Kapitel 3 og i § 10, stk. 1 og 4, ændres »på fiskeriets område« fire steder til: »inden for fiskeri og fiskeopdræt«.
 5. I § 10, stk. 3, ændres  » fiskeriforhold« til: »fiskeri- og fiskeopdrætsforhold«.
 6. Efter § 10 indsættes som nyt kapitel:
»Kapitel 3 a Bevaring og beskyttelse m.v. af visse naturtyper, vilde dyr og planter § 10 a.
Ministeren for fødevarer, landbrug og fiskeri fastsætter regler vedrørende fiskeri og fiskeriopdrætsaktiviteter omfattet af denne lov for at undgå forringelse af naturtyper og levesteder for arterne i internationale beskyttelsesområder samt forstyrrelse af de arter, som områderne er udpeget for, hvis disse forstyrrelser har betydelige konsekvenser for målsætningerne i Rådets direktiv 92/43/EØF af 21. maj 1992 om bevaring af naturtyper samt vilde dyr og planter.
 Stk. 2. Med henblik på at varetage de i stk. 1 nævnte hensyn træffer ministeren for fødevarer landbrug og fiskeri endvidere passende foranstaltninger over for fiskeri og fiskeriopdrætsaktiviteter omfattet af denne lov, herunder udstedelse af vilkår eller meddelelse af forbud eller påbud.
§ 10 b.
Tilladelse til fiskeri og fiskeopdrætsaktiviteter omfattet af denne lov eller regler fastsat i medfør af denne lov, der må antages i sig selv eller sammen med andre aktiviteter at kunne påvirke et internationalt naturbeskyttelsesområde væsentligt, skal vurderes for aktivitetens virkning på lokaliteten under hensyn til bevaringsmålsætningerne for denne (miljøkonsekvensvurdering).
Stk. 2. Miljøkonsekvensvurderingen kan foretages af ministeren for fødevarer, landbrug og fiskeri eller af den, der ansøger om tilladelse til at gennemføre aktiviteten.
Ministeren kan dog afvise at foretage en vurdering, hvis det på forhånd vurderes, at den ansøgte aktivitet vil være uforenelig med bevaringsmålsætningerne for lokaliteten, eller hvis omfanget af det ansøgte projekt vurderes at være uproportionalt i forhold til omkostningerne ved en miljøkonsekvensvurdering.
Hvis vurderingen ikke foretages af ministeren, vil en eventuel vurdering, som måtte blive tilvejebragt af ansøgeren, indgå i grundlaget for ministerens beslutning om, hvorvidt der kan gives tilladelse til den ansøgte aktivitet.
 Stk. 3. Hvis ministeren for fødevarer, landbrug og fiskeri finder det nødvendigt, skal miljøkonsekvensvurderingen gøres til genstand for høring af offentligheden, myndigheder og organisationer, før det besluttes, om der kan meddeles tilladelse.
Stk. 4. Tilladelse til fiskeri og fiskeopdrætsaktiviteter omfattet af denne lov eller regler fastsat i medfør af denne lov kan kun meddeles, hvis 1) aktiviteten ikke skader et internationalt naturbeskyttelsesområdes integritet, eller 2) væsentlige samfundsinteresser, herunder af social eller økonomisk art, gør det bydende nødvendigt at gennemføre aktiviteten, og der ikke findes nogen alternativ løsning, jf. dog § 10 c.
§ 10 c.
Hvis en aktivitet omfattet af § 10 b i sig selv eller sammen med andre aktiviteter vurderes at kunne skade et særligt bevaringsområde med en prioriteret naturtype eller en prioriteret art, kan ministeren for fødevarer, landbrug og fiskeri kun meddele tilladelse til aktiviteten hvis 1) dette er nødvendigt af hensyn til menneskers sundhed, den offentlige sikkerhed eller opnåelse af væsentlige, gavnlige virkninger på miljøet, eller 2) andre væsentlige samfundsinteresser gør gennemførelsen bydende nødvendig.
 Stk. 2. Tilladelse efter stk. 1, nr. 2, kan først meddeles efter indhentet udtalelse fra EU-Kommissionen.
§ 10 d.
Når en tilladelse meddeles efter § 10 b, stk. 4, nr. 2, eller § 10 c, stk. 1, fastsætter ministeren for fødevarer, landbrug og fiskeri vilkår om passende nødvendige kompensationsforanstaltninger.
§ 10 e.
Ministeren for fødevarer, landbrug og fiskeri kan fastsætte nærmere regler om 1) meddelelse og tilladelse til fiskeri og fiskeopdrætsaktiviteter omfattet af denne lov, herunder om miljøkonsekvensvurderingens indhold og omfang, 2) underretning og høring af den berørte offentlighed og de berørte myndigheder og organisationer vedrørende miljøkonsekvensvurderinger foretaget i henhold til § 10 b, stk. 2.
3) vilkår og kompensationsforanstaltninger, som kan knyttes til en tilladelse, og 4) meddelelse af påbud med henblik på at undgå væsentlig forstyrrelse eller forringelse af et bevaringsområde og de arter, der er knyttet hertil.
§ 10 f.
Ministeren for fødevarer, landbrug og fiskeri kan fastsætte, at der, forinden der træffes afgørelse i medfør af §§ 10 a-10 c, skal indhentes en udtalelse fra miljøministeren eller en styrelse, som miljøministeren har bemyndiget hertil, vedrørende miljø- eller naturbeskyttelsesforhold.
§ 10 g.
Ministeren for fødevarer, landbrug og fiskeri fastsætter de regler eller iværksætter de foranstaltninger, som på baggrund af miljøministerens overvågning af bevaringsstatus for vilde dyrearter, der er nævnt i bilag 2, anses for nødvendige for at sikre, at indsamling i naturen af de pågældende vilde dyrearter og udnyttelsen heraf er forenelig med opretholdelsen af en tilfredsstillende bevaringsstatus for disse arter.
Stk. 2. Ministeren kan træffe afgørelse med henblik på at gøre undtagelse fra regler fastsat i medfør af stk.1, for at 1) beskytte vilde dyr og planter og bevare naturtyperne, 2) forhindre alvorlig skade navnlig på afgrøder, besætning, skove, fiskeri, vand og andre former for ejendom, 3) sikre hensyn til den offentlige sundhed og sikkerhed eller andre bydende nødvendige hensyn til væsentlige samfundsinteresser, herunder af social og økonomisk art, og hensyn til væsentlige gavnlige virkninger på miljøet, 4) fremme forskning og undervisning, og 5) genoprette en bestand, genudsætte eller opdrætte arter, herunder kunstigt at opformere planter.
Stk. 3. Undtagelse efter stk. 2, må ikke hindre opretholdelse af den pågældende bestands bevaringsstatus i dens naturlige udbredelsesområde.« 7. Overskriften til kapitel 7, afsnit B, affattes således:
»B.
Fiskeritilladelser (licenser) og puljefiskeri« 8. Efter § 36 d indsættes:
»§ 36 e.
Uanset § 36 a, stk. 2, kan ministeren for fødevarer, landbrug og fiskeri fastsætte regler om, at en fartøjsejer med sine fangstrettigheder kan indtræde i et puljefiskeri efter påbegyndelsen af den 13-måneders-periode, som tilladelsen til puljefiskeriet er givet for, herunder hvis 1) den pågældende som førstegangsetableret efter regler udstedt af ministeren har fået tilladelse til at erhverve kvoteandele fra andre fartøjer eller til at få tildelt kvoteandele på lånebasis eller 2) den pågældende fartøjsejer har overtaget sit fartøj fra en nuværende eller tidligere deltager i det pågældende puljefiskeri.
Stk. 2. Tilladelse efter stk. 1 kan kun meddeles, hvis 1) alle deltagere i det puljefiskeri, der ansøges om tilladelse til at indtræde i, giver samtykke til den ansøgte indtræden, og 2) der er foretaget en opgørelse af fangstrettigheder og forpligtelser pr. indtrædelsesdatoen i det puljefiskeri, der ansøges om tilladelse til at indtræde i, som kan godkendes af ministeren.
Stk. 3. Ministeren kan fastsætte regler om indsendelse af ansøgning om indtrædelse i puljefiskeri, herunder om dokumentation for opfyldelse af betingelserne i stk. 1 og 2.« 9. § 56 affattes således:
 »§ 56. Ministeren for fødevarer, landbrug og fiskeri udsteder lystfiskertegn og fritidsfiskertegn.
Stk. 2. Lystfiskertegn kan udstedes med en gyldighedsperiode på en dag, en uge eller 12 måneder.
Fritidsfiskertegn kan udstedes med en gyldighedsperiode på 12 måneder.
Stk. 3. Prisen for lystfiskertegnet for 12 måneder er 125 kr., for 1 uge 90 kr. og for 1 dag 30 kr.
Med virkning fra den 1. januar 2009 er prisen for lystfiskertegnet for 12 måneder 140 kr., for 1 uge 100 kr. og for 1 dag 35 kr.
Stk. 4 . Prisen for fritidsfiskertegnet er 250 kr.
Med virkning fra den 1. januar 2009 er prisen for fritidsfiskertegnet 275 kr.
 Stk. 5. Ministeren for fødevarer, landbrug og fiskeri kan under hensyn til pris- og lønudviklingen fastsætter regler om ændring af prisen for lystfiskertegn og fritidsfiskertegn.
Stk. 6 . Ministeren kan fastsætte regler om betalingen for lystfiskertegn og fritidsfiskertegn, herunder om krav til bevis for betalingen samt om ordningens administration.« 10. § 57 ophæves.
 11. § 58 affattes således:
 »§ 58. Bevis for betaling for lystfiskertegn, fritidsfiskertegn og legitimation skal medbringes under fiskeri.
Stk. 2. Lystfiskertegn og fritidsfiskertegn samt bevis for betaling heraf er personligt og må ikke overdrages til andre.« 12. § 59 ophæves.
 13. § 60 affattes således:
»§ 60. Personer, der udøver lyst- eller fritidsfiskeri, og som ikke efter anmodning fra kontrolmyndigheden foreviser bevis for betaling samt legitimation, skal senest 14 dage efter påkrav betale et beløb.
I 2008 udgør beløbet for lystfiskere 500 kr.
I 2008 udgør beløbet for fritidsfiskere 1.000 kr.
Fra 1. januar 2009 udgør beløbet 560 kr. for lystfiskere og 1.100 kr. for fritidsfiskere.
Stk. 2. Hvis lyst- eller fritidsfiskertegn var betalt, da fiskeriet fandt sted, og bevis herfor forevises senest 14 dage efter påkrav, skal der betales et beløb som i 2008 for lystfiskere udgør 62 kr. og for fritidsfiskere udgør 125 kr.
Fra 1. januar 2009 udgør beløbet 70 kr. for lystfiskere og 137 kr. for fritidsfiskere.« 14. I § 109 indsættes efter stk. 1 som nyt stykke:
»Stk. 2. Ministeren kan fastsætte regler om, at en fartøjsfører under erhvervsmæssigt fiskeri er forpligtet til at medtage en observatør om bord med henblik på indsamling af data til videnskabeligt brug.« 15. Efter § 117 a indsættes:
»§ 117 b.
Personer som kontrolleres i henhold til denne lovs § 117, regler fastsat i medfør af loven, de i § 10, stk. 1, nævnte retsakter eller regler udstedt i henhold hertil, har pligt til efter anmodning fra kontrolmyndigheden at oplyse sit CPR-nr.
 Stk. 2. I forbindelse med følgende typer af ansøgninger skal personer oplyse CPR-nr. til Ministeriet for Fødevarer, Landbrug og Fiskeri:
 1) Ansøgning om registrering af et fiskerfartøj til erhvervsmæssigt fiskeri efter regler fastsat af ministeren for fødevarer, landbrug og fiskeri.
 2) Ansøgning om registrering som erhvervsfisker eller bierhvervsfisker efter kapitel 4 i loven og regler udstedt i henhold hertil.
 3) Ansøgning om tilladelse til fiskeri og fiskeopdrætsaktiviteter omfattet af denne lov, regler udstedt i henhold hertil samt efter EU-retsakter som nævnt i § 10, stk. 1.
 Stk. 3. Personer, der ejer aktier eller anparter i et erhvervsfiskerselskab, som ansøger om at blive registreret som berettiget til at drive erhvervsmæssigt fiskeri efter de i stk. 2, nr. 2, nævnte regler, skal oplyse CPR-nr. i forbindelse med ansøgningen.
Stk. 4. Ministeren for fødevarer, landbrug og fiskeri kan fastsætte regler om, at en person i forbindelse med erhvervelse af fisketegn skal oplyse sit CPR-nr.« 16. I § 130, stk. 1, nr. 1, indsættes efter »§ 98,«: »§ 117 b, stk. 1,«.
 17. I § 130 indsættes efter stk. 4 som nyt stykke:
»Stk. 5. Ved udmåling af straf for overtrædelse af denne lov, anses det som en skærpende omstændighed, hvis overtrædelsen er begået i forbindelse med udøvelse af erhverv.« § 2 Loven træder i kraft den 1. juli 2008.
Bemærkninger til lovforslaget 1. Indledning Dette lovforslag indeholder dels bestemmelser, der er affødt af EU-lovgivning, dels rent nationale ændringer.
 Implementering af Rådets direktiv 92/43/EØF af 21. maj 1992 om bevaring af naturtyper samt vilde dyr og planter (Habitatdirektivet) er et væsentligt formål med lovforslaget.
Et andet væsentligt formål med lovforslaget er at forhøje prisen på lyst- og fritidsfiskertegn samt at indføre en ny procedure for fastsættelse af prisen på lyst- og fritidsfiskertegn, således at prisen, som i dag fremgår af loven, fremover kan ændres af ministeren for fødevarer, landbrug og fiskeri ved bekendtgørelse under hensyn til pris- og lønudviklingen.
Herudover indeholder lovforslaget bestemmelse om, at det anses for en skærpende omstændighed, når overtrædelse af fiskerilovgivningen sker i forbindelse med udøvelse af erhverv.
Endvidere indeholder lovforslaget justering af rammerne for puljefiskeri, som blev gennemført ved lov nr. 317 af 31. marts 2007 om ændring af fiskeriloven.
I lyset af de erfaringer, der allerede nu er indhentet med de nye regler, foreslås indført en vis øget fleksibilitet, således at ministeren får bemyndigelse til at fastsætte regler om mulighed for, at en fartøjsejer kan indtræde i et igangværende puljefiskeri i særlige situationer.
Med henblik på at sikre bedre mulighed for at fiskerimyndighederne kan identificere personer, der gentagne gange har overtrådt fiskerilovgivningen, indeholder lovforslaget bestemmelser om, at en person, der er omfattet af fiskerikontrol i henhold til lovens § 117, får pligt til at oplyse sit CPR-nr. til kontrolmyndigheden, samt at personer skal oplyse CPR-nr. ved køb af fisketegn og i forbindelse med ansøgninger efter loven.
Endelig indeholder lovforslaget hjemmel til at indføre observatørordninger, som medfører pligt til at medtage observatør om bord på et fiskerfartøj med henblik på indsamling af data om fiskeriforhold til brug ved videnskabelig rådgivning, samt enkelte konsekvensændringer og mindre justeringer af loven.
2. Lovforslagets baggrund og indhold De foreslåede ændringer i dette lovforslag indeholder følgende hovedelementer: 1) Implementering af habitatdirektivet i forhold til fiskeri og fiskeopdræt. 2) Fastsættelse af prisen for lyst- og fritidsfiskertegn ved bekendtgørelse. 3) Forhøjelse af vejledende minimumsbøde og af bøder i gentagelsestilfælde ved overtrædelse af fiskerilovgivningen i forbindelse med udøvelse af erhverv. 4) Justering af reglerne for puljefiskeri. 5) Krav om oplysning af CPR-nummer. 6) National observatørordning.
2.1. Implementering af habitatdirektivet - lovforslagets politiske baggrund og indhold Formålet med denne del af lovforslaget er at gennemføre en række ændringer til lov om fiskeri og fiskeopdræt med henblik på at gennemføre dele af et direktiv om naturbeskyttelse på lovens område  Rådets direktiv 92/43/EØF af 21. maj 1992 om bevaring af naturtyper samt vilde dyr og planter (i det følgende benævnt habitatdirektivet).
Allerede i dag indeholder fiskerilovgivningen regler, som har til formål at beskytte en række naturtyper og arter, som er omfattet af habitatdirektivet.
Med lovforslaget vil direktivets bestemmelser blive gennemført fuldt ud for så vidt angår områder og arter, som er relevante for fiskeri og fiskeopdræt i Danmark.
Danmark modtog i juli 2006 to åbningsskrivelser fra EU-Kommissionen vedrørende den danske gennemførelse af fuglebeskyttelsesdirektivet og habitatdirektivet.
I besvarelserne af åbningsskrivelserne af 30. oktober 2006 oplyste regeringen, at man allerede havde taget initiativ til i Folketingssamlingen 2006-07 at fremsætte forslag til ændring af en række love, der supplerer gennemførslen af de to naturbeskyttelsesdirektiver, og at regeringen  i lyset af EU-Kommissionens kritik  ville fremsætte lovforslag i Folketingssamlingen 2007-08 med henblik på yderligere at supplere gennemførelsen af direktiverne.
 Lovforslaget fremsættes som opfølgning på den hidtidige implementering af habitatdirektivet i miljølovgivningen og sker for at imødekomme den ene af de to åbningsskrivelser af 4. juli 2006 fra EU-Kommissionen om ikke-fuldstændig implementering af habitatdirektivet, bl.a. i sektorlovgivningen for havområdet.
2.1.1. Åbningsskrivelsen fra EU-Kommissionen om habitatdirektivet Det fremgår af åbningsskrivelsen vedrørende habitatdirektivet, at EU-Kommissionen finder, at direktivets artikel 6, stk. 2-4, samt artikel 14 på en række punkter ikke er korrekt og fuldstændigt implementeret i dansk ret for så vidt angår havområdet.
 EU-Kommissionen peger f.eks. på, at der i visse tilfælde mangler bestemmelser med henblik på at opfylde direktivet, herunder om pligten til at gribe ind for at undgå forringelse eller forstyrrelse i beskyttede områder på havet.
 EU-Kommissionen kritiserer endvidere, at der kun i begrænset omfang er fastsat bestemmelser, der gennemfører artikel 6, stk. 3, på havet, dvs. gennemfører pligten til at vurdere konsekvenserne af planer og projekter og at nægte at godkende planer og projekter, der kan skade Natura 2000-områder.
 Der er efter EU-Kommissionens opfattelse generelt ingen regler til at gennemføre artikel 6, stk. 4, på havet, som giver mulighed for at fravige beskyttelsen ved den forudgående kontrol.
 Af relevans for havområdet kritiserer EU-Kommissionen dansk ret for ikke at afspejle den pligt, der gælder efter artikel 14 til at iværksætte de nødvendige bevaringsforanstaltninger eller fortsætte overvågningen for arter på habitatdirektivets bilag V, hvis overvågningen efter artikel 11 viser, at dette er nødvendigt.
2.1.2. Habitatdirektivet Habitatdirektivet har til formål at fremme opretholdelsen af den biologiske diversitet ved at bevare naturtyperne og de vilde dyr og planter.
 I henhold til direktivet skal der oprettes et sammenhængende europæisk økologisk net af særlige bevaringsområder under betegnelsen Natura 2000. Nettet omfatter udpegede lokaliteter med naturtyper nævnt i direktivets bilag I og levesteder for de arter, der er nævnt i bilag II, samt de særligt beskyttede områder, som er udlagt i medfør af fuglebeskyttelsesdirektivet.
En hovedhjørnesten i gennemførelsen af habitatdirektivet er således udpegningen af særlige bevaringsområder  de såkaldte habitatområder.
I områderne skal der sikres eller genoprettes en gunstig bevaringsstatus for de forskellige naturtyper og arter, som de enkelte områder er udpeget for.
Dette sker gennem forskellige bevaringsforanstaltninger, der sikrer eller genopretter naturtyperne og levestederne for arterne.
Miljøministeriet har ansvaret for at udarbejde forvaltningsplaner for disse særlige bevaringsområder.
De arter og naturtyper, et habitatområde udpeges for at beskytte, udgør områdets udpegningsgrundlag.
Flere af disse naturtyper og arter er prioriterede (markeret med *), hvilket medfører et særligt ansvar for beskyttelsen.
 Habitatdirektivets artikel 6 indgår i direktivets kapitel om Bevaring af naturtyper og af levesteder for arter, og bestemmelsen vedrører forvaltningen af habitatområderne.
 Habitatdirektivets artikel 6, stk. 1, indeholder forpligtelser for medlemsstaterne til for de særlige bevaringsområder at iværksætte de nødvendige bevaringsforanstaltninger, hvilket i givet fald kan indebære hensigtsmæssige forvaltningsplaner, som er specifikke for lokaliteterne eller integreret i andre udviklingsplaner, samt de relevante retsakter, administrative bestemmelser eller aftaler, der opfylder de økologiske behov for naturtyperne i bilag I og de arter i bilag II, der findes på lokaliteterne.
 Ifølge habitatdirektivets artikel 6, stk. 2, skal medlemsstaterne træffe passende foranstaltninger for at undgå forringelse af naturtyperne og levestederne for arterne i de særlige bevaringsområder samt forstyrrelser af de arter, for hvilke områderne er udpeget, for så vidt disse forstyrrelser har betydelige konsekvenser for direktivets målsætninger.
Det følger af habitatdirektivets artikel 6, stk. 3, at alle planer eller projekter, der ikke er direkte forbundet med eller nødvendige for lokalitetens forvaltning, men som i sig selv eller i forbindelse med andre planer kan påvirke en sådan lokalitet væsentligt, skal vurderes med hensyn til deres virkninger på lokaliteten under hensyn til bevaringsmålsætningerne for denne.
På baggrund af konklusionerne af vurderingen af virkningerne på lokaliteten, og med forbehold af stk. 4, giver de kompetente nationale myndigheder først deres tilslutning til en plan eller et projekt, når de har sikret sig, at den/det ikke skader lokalitetens integritet, og når de  hvis det anses for nødvendigt  har hørt offentligheden.
Det fremgår af habitatdirektivets artikel 6, stk. 4, at hvis en plan eller et projekt på trods af, at virkningerne på lokaliteten vurderes negativt, alligevel skal gennemføres af bydende nødvendige hensyn til væsentlige samfundsinteresser, herunder af social eller økonomisk art, fordi der ikke findes nogen alternativ løsning, træffer medlemsstaten alle nødvendige kompensationsforanstaltninger for at sikre, at den globale sammenhæng i Natura 2000 beskyttes.
Medlemsstaten underretter EU-Kommissionen om, hvilke kompensationsforanstaltninger der træffes.
Hvis der er tale om en lokalitet med en prioriteret naturtype og/eller art, kan der som begrundelse for alligevel at gennemføre en plan eller et projekt alene henvises til hensynet til menneskers sundhed og den offentlige sikkerhed eller væsentlige gavnlige virkninger på miljøet eller, efter udtalelse fra EU-Kommissionen, andre bydende nødvendige hensyn til væsentlige samfundsinteresser.
 I habitatdirektivets artikel 14, stk. 1, er fastsat, at hvis medlemsstaterne på baggrund af overvågningen efter direktivets artikel 11 finder det nødvendigt, træffer de foranstaltninger med henblik på at sikre, at indsamling i naturen af enheder af de vilde dyre- og plantearter, der er nævnt i direktivets bilag V, og udnyttelsen heraf er forenelig med opretholdelsen af en tilfredsstillende bevaringsstatus for disse arter.
 Miljøministeriet har det ressortmæssige ansvar for overvågningen af bevaringsstatus for naturtyper samt vilde dyre- og plantearter i henhold til direktivets artikel 11. Ministeriet for Fødevarer, Landbrug og Fiskeri er forpligtet til at iværksætte de forvaltningsforanstaltninger, som på baggrund af nævnte overvågning findes nødvendige for at sikre opretholdelsen af en tilfredsstillende bevaringsstatus for de pågældende naturtyper og arter, som er relevante på fiskeriets område.
 Det følger af habitatdirektivets artikel 14, stk. 2, at hvissådanne foranstaltninger anses for nødvendige, skal de indbefatte en fortsættelse af overvågningen efter artikel 11. De kan desuden navnlig omfatte:
1) bestemmelser om adgangen til visse arealer 2) midlertidigt eller lokalt forbud mod indsamling af enheder i naturen og udnyttelse af visse bestande 3) regulering af indsamlingsperioderne og/eller indsamlingsmåderne 4) anvendelse ved indfangningen af jagt- eller fiskeriregler, der tager hensyn til sådanne bestandes bevaring 5) indførelse af en ordning med indsamlingstilladelser eller kvoter 6) regulering af køb, salg, udbud til salg, opbevaring eller transport med henblik på salg af enheder 7) opdræt i fangenskab af dyrearter og kunstig opformering af plantearter under strengt kontrollerede forhold med henblik på at reducere indsamlingen i naturen 8) vurdering af de vedtagne foranstaltningers virkning.
2.1.3. Udpegede internationale naturbeskyttelsesområder, fortegnelser over naturtyper og arter Bekendtgørelse nr. 408 af 1. maj 2007 som ændret ved bekendtgørelse nr. 1443 af 11. december 2007 om udpegning og administration af internationale naturbeskyttelsesområder samt beskyttelse af visse arter (EF-fuglebeskyttelsesområder, EF-habitatområder og Ramsarområder) udpeger internationale naturbeskyttelsesområder og fastsætter regler for administration af områderne.
Bekendtgørelsen indeholder fortegnelser over naturtyper og i Danmark naturligt hjemmehørende arter omfattet af direktivets bilag I og II, herunder såkaldt prioriterede naturtyper og arter, samt fortegnelse og fuglearter omfattet af fuglebeskyttelsesdirektivet, som er relevante i Danmark.
Oplysningerne om de udpegede internationale naturbeskyttelsesområder og omfattede naturtyper og arter findes på By- og Landskabsstyrelsens hjemmeside, www.blst.dk.
2.1.4. Lovforslagets hovedindhold vedrørende implementering af habitatdirektivet Med lovforslaget skabes der hjemmel til at effektuere de forpligtelser, der følger af habitatdirektivets artikel 6, stk. 2-4 samt artikel 14.
Der foreslås således indsat et nyt kapitel 3 a om bevaring, beskyttelse m.v. af naturtyper samt vilde dyr og planter af fællesskabsbetydning.
Det nye kapitel indeholder forslag til bestemmelser, der gennemfører alle de ovennævnte bestemmelser i habitatdirektivet.
 I det nye kapitel skabes der hjemmel til, at ministeren for fødevarer, landbrug og fiskeri kan træffe passende foranstaltninger, der skal sikre, at der i forbindelse med fiskeri, fiskeopdræt og øvrige aktiviteter omfattet af lov om fiskeri og fiskeopdræt, ikke sker en forringelse eller væsentlig forstyrrelse af de beskyttede naturtyper og arter i de områder, hvor fiskeriet m.v. finder sted.
Centralt for lovforslaget er gennemførelsen af habitatdirektivets krav om, at planer og projekter, som i væsentlig grad kan påvirke det pågældende område, skal vurderes for deres virkninger på lokaliteten under hensyn til bevaringsmålsætningerne.
På baggrund af konklusionerne i denne vurdering træffes der afgørelse om, hvorvidt der kan gives tilladelse til det pågældende projekt, som på fiskeri- og fiskeopdrætsområdet er at forstå som enhver aktivitet, hvortil der skal ansøges om tilladelse fra Fødevareministeriet.
Det følger af habitatdirektivet  og af lovforslaget  at tilladelse ikke må meddeles, hvis konsekvensvurderingen viser, at det ikke kan udelukkes, at påvirkningen af bevaringsmålsætningerne for det pågældende område ved udførelsen af den fiskerirelaterede aktivitet er negativ.
Der gælder et forsigtighedsprincip og aktiviteten vil i sådanne tilfælde anses at ville skade det pågældende områdes integritet og vil følgelig ikke være i overensstemmelse med målsætningerne i habitatdirektivet.
Direktivet giver dog under visse betingelser mulighed for at fravige bestemmelsen om, at der ikke kan gives tilladelse til aktiviteter, der skader et internationalt naturbeskyttelsesområdes integritet.
Denne undtagelse gennemføres ligeledes i lovforslaget med henblik på at imødekomme EU-Kommissionens kritik om, at der ikke i den nationale lovgivning fandtes bestemmelser til implementering heraf, jf. ovenfor under 2.1.1. Muligheden for at fravige beskyttelsen er snæver, og det forventes ikke, at den vil finde anvendelse i nævneværdig grad på fiske- og fiskeopdrætsområdet.
2.2. Forhøjelse af prisen på lyst og fritidsfiskertegn samt hjemmel til at fastsætte prisen for fisketegn ved bekendtgørelse Prisen for fritidsfiskertegn på 250 kr. har været uændret siden 1990, da det blev indført.
Prisen for lystfiskertegn har været forhøjet én gang siden ordningens start i 1993, nemlig i 2004 fra 100 kr. til 125 kr. for et årstegn.
Dag- og ugekort blev forhøjet til henholdsvis 30 kr. og 90 kr. fra henholdsvis 25 kr. og 75 kr.
Provenuet fra fisketegn anvendes til formål inden for det rekreative fiskeri, herunder især til fiskepleje (udsætning af fiskeyngel og forskning) og administration af fisketegnsordningen m.v., jf. § 61 i loven.
Heri indgår også udgifter til vandløbsrestaurering.
Endvidere anvendes fiskeplejemidler til administration (salg og opkrævning af betaling for fisketegn m.v.) og information om lystfisker- og fritidsfiskertegnsordningerne.
Det vil sige, at midlerne fra betalte fisketegn anvendes til gavn for det rekreative fiskeri (lyst- og fritidsfiskeri).
Efter § 62 i loven udarbejder fødevareministeren for en periode på ét eller flere år en plan for fiskeplejen og anvendelse af indtægterne fra lyst- og fritidsfiskertegn.
Det skal tilstræbes, at den samlede fiskeplejeindsats tilgodeser alle vandområder og et bredt udsnit af fiskearter.
De samlede indtægter fra salg af fisketegn, som udgør midlerne til fiskepleje, udgør for tiden ca. 30 mio. kr. årligt.
Da der ikke er udsigt til øget salg af fisketegn, vil der med en uændret pris på fisketegn ikke kunne forventes forøgelse af de samlede midler til fiskepleje.
 Den almindelige løn- og prisudvikling i de senere år, sammenholdt med at prisen for fisketegn stort set har været uændret i en længere årrække, har medført, at midlerne til fiskepleje nu er ved at være udhulet.
Det væsentligste område for anvendelse af fiskeplejemidler er udsætning af yngel og andre foranstaltninger til støtte for reproduktionen.
Denne aktivitet forudses ikke at kunne opretholdes på det hidtidige niveau ved uændret betaling for fisketegn, bl.a. på grund af stigninger i priser på fiskeyngel m.v.
 I handlingsplanen for fiskepleje 2005-2007 har aktivitetsniveauet kunnet opretholdes på et rimeligt niveau i kraft af overførsel af midler på 2-4 mio. kr. fra tidligere år fra projekter, der ikke kunne gennemføres.
 Denne reserve er nu opbrugt.
 Det hidtidige niveau for fiskeplejeaktiviteter kan derfor ikke længere opretholdes, medmindre prisen på fisketegn forhøjes.
Der er en forventning om, at der fra 2008 kan anvendes midler fra den Europæiske Fiskerifond (EFF) til fiskeplejeudgifter, som hidtil har været ydet som bidrag til kommunernes projekter med vandløbsrestaurering.
Uanset dette forudses fra 2009 som følge af pris- og lønstigninger en nedgang i den øvrige del af fiskeplejeaktiviteterne, som i det væsentlige vedrører udsætning af fiskeyngel, forskning og andre aktiviteter, der har betydning for den naturlige reproduktion.
 På denne baggrund indeholder lovforslaget en forhøjelse på ca. 10 % af prisen på fisketegn med virkning fra 2009 på baggrund af den løn- og prisudvikling, der har fundet sted siden 2004. For at imødegå en fortsat udhuling af fiskeplejemidlerne er det hensigten, at det fremover skal være muligt at regulere betalingen af fisketegn i lyset af den almindelige løn- og prisudvikling.
Den foreslåede bestemmelse indebærer også, at prisen på fisketegn fremover vil kunne justeres ved bekendtgørelse.
Formålet med ændringen er at give mulighed for, at prisen fremover kan reguleres ved regler, der fastsættes af ministeren for fødevarer, landbrug og fiskeri på baggrund af den almindelige pris- og lønudvikling.
2.3. Skærpede sanktioner for overtrædelse af fiskerilovgivningen i forbindelse med udøvelse af erhverv Lovforslaget indeholder bestemmelse om, at det anses for en skærpende omstændighed, når overtrædelse af fiskerilovgivningen sker i forbindelse med udøvelse af erhverv.
Det forudsættes, at dette vil ske i form af forhøjelse af den vejledende minimumsbøde fra 2.500 kr. til 5.000 kr., ligesom det foreslås, at der i gentagelsestilfælde kan ske en fordobling af den vejledende minimumsbøde, når fiskerilovgivningen overtrædes i forbindelse med udøvelse af erhverv.
Den foreslåede skærpelse har til formål at opnå en højere grad af præventiv effekt og dermed en nedgang i antallet af overtrædelser af fiskerilovgivningen.
Det foreslås, at den vejledende minimumsbøde ved overtrædelser, der begås i forbindelse med udøvelse af erhverv, hæves til 5.000 kr.
Forslaget skal ses i sammenhæng med, at den gældende minimumsbøde på 2.500 kr. har været gældende siden begyndelsen af 1990erne.
Hertil kommer, at grovheden af selve den handling, der ligger i at foretage et ulovligt fiskeri, ofte ikke vil være direkte proportional med værdien af den fangst, som det ulovlige fiskeri har resulteret i.
F.eks. forekommer tilfælde, hvor der fiskes ulovligt med et redskab med maskemål, som er mindre end det tilladte, og hvor fartøjsføreren indstiller fiskeriet eller smider fangsten ud, når han opdager, at et fiskerikontrolskib er på vej.
Når der således ikke er en fangst om bord, som stammer fra det ulovlige fiskeri, vil der efter den gældende retspraksis normalt blive idømt en bøde på 2.500 kr.
En sådan bøde vurderes at være for lav og ikke egnet til at afspejle grovheden af den ulovlige handling, ligesom bøden ikke vurderes at have tilstrækkelig præventiv effekt.
 Strafferetlige sanktioner ved overtrædelse af fiskerilovgivningen bør være så følelige, at de har en reel præventiv effekt med henblik på, at der fremover vil kunne konstateres en nedgang i antallet af overtrædelser  såvel blandt de, der udøver erhvervsfiskeri, som blandt de personer og virksomheder, som opkøber og omsætter fisk.
Visse overtrædelsestyper indikerer, at der normalt vil være tale om en planlagt overtrædelse, idet f.eks. redskaber med for små masker bevidst er anvendt for at opnå en større - men ulovlig - fangst.
I en sådan situation vurderer Fødevareministeriet, at det er nødvendigt med en forhøjelse af den vejledende minimumsbøde fra 2.500 kr. til 5.000 kr. for at opnå en tilstrækkelig præventiv effekt.
Det kan konstateres, at overtrædelser i en del tilfælde begås af personer, der tidligere har overtrådt fiskerilovgivningen.
Der er ikke i dag en fast retspraksis for at idømme en forhøjet bøde i gentagelsestilfælde.
Med henblik på at opnå, at der etableres en mere fast retspraksis på området foreslås, at bødeniveauet ved gentagne overtrædelser inden for 5 år fra det tidspunkt, hvor den tidligere strafbare forhold blev begået, forhøjes til det dobbelte af det vejledende minimumsbødeniveau ved førstegangsovertrædelser.
En sådan vejledende regel vil være et supplement til de almindelige bestemmelser i straffelovens kapitel 10, hvorefter der ved strafudmålingen bl.a. skal tages hensyn til lovovertrædelsens grovhed og til oplysninger om gerningsmandens person.
Forslaget skal ses på baggrund af, at Fødevareministeriet gennem flere år har kunnet konstateret et stort set uændret antal overtrædelser af fiskerilovgivningen i forbindelse med erhvervsmæssigt fiskeri.
I perioden 2004-2006 har ministeriet registreret 562 overtrædelsessager, som er afgjort med dom eller bødeforelæg, udstedt af politiet.
Afgørelserne er fordelt med 172 i 2004, 196 i 2005 og 194 i 2006. Minimumsbøden på 2.500 kr. er i de tre år anvendt i 166 af de nævnte afgørelser.
Hertil kommer et mindre antal sager om for sen indsendelse af logbogsblade, som er afgjort ved bødeforelæg på 1.000 kr. udstedt af Fødevareministeriet, og 89sager om overtrædelse af licensvilkår, som er afgjort med administrativ tilbagekaldelse af fiskeritilladelser.
Antallet af afgørelser i overtrædelsessager skal ses på baggrund af, at der i Danmark er registreret ca. 3.000 erhvervsfiskerfartøjer.
På baggrund af at der kan konstateres et stabilt antal overtrædelser over årene, som er relativt højt i forhold til det samlede antal fiskerfartøjer, vurderer ministeriet, at det gældende niveau for strafudmåling ikke har en tilstrækkelig præventiv effekt.
Kontrol af fiskeriet har som overordnet formål at mindske antallet af overtrædelser.
Dette er vigtigt såvel af hensyn til overholdelse af kvoterne, bevaring af fiskebestandene, herunder havmiljøet, samt af hensyn til fiskerimulighederne for de fiskere, som overholder reglerne.
Når der ved kontrol afdækkes overtrædelser, er der derfor behov for at kunne følge op med en effektiv retshåndhævelse, således at der kan idømmes mærkbare sanktioner, som er proportionale, og som har en præventiv effekt.
De foreslåede retningslinjer for bødesatser vil være vejledende for domstolene, som har den endelige kompetence til at fastsætte sanktioner ud fra en konkret vurdering af den enkelte overtrædelsessag, jf. straffelovens almindelige bestemmelser.
Der vil således kunne udmåles lavere eller højere bøder, f.eks. hvis der i en konkret sag foreligger særligt henholdsvis undskyldende eller skærpende omstændigheder.
De foreslåede bødesatser vil endvidere blive drøftet med Rigsadvokaten i forbindelse med Fødevareministeriets videregivelse af sager til anklagemyndigheden med henblik på tiltalerejsning..
2.4. Justering af reglerne for puljefiskeri Det foreslås, at der i lovens regler om puljefiskeri indsættes en bestemmelse, der sikrer øget fleksibilitet med hensyn til mulighederne for indtræden i et puljefiskeri.
Efter den foreslåede bestemmelse vil fødevareministeren få bemyndigelse til at fastsætte regler om indtræden i et puljefiskeri i løbet af den 13-måneders-periode, som en tilladelse til puljefiskeri er givet for.
I et puljefiskeri udøves fiskeriet i fællesskab mellem flere selvstændige erhvervsfiskere, således at en deltager i puljefiskeriet med sit fartøj kan benytte fangstrettigheder, som er tilknyttet en anden deltagers fartøj.
Som noget nyt blev der ved den seneste lovændring, jf. lov nr. 317 af 31. marts 2007, indført detaljerede regler om rammerne for et puljefiskeri.
Således blev det fastsat, at fiskeri i et puljefiskeri kræver tilladelse fra fødevareministeren, at et puljefiskeri skal være organiseret som et aktieselskab, et anpartsselskab, et interessentskab eller en forening, og at et puljefiskeri skal have en varighed på 13 måneder fra den 1. januar i et år til den 1. februar i det følgende år.
Efter loven er der kun undtagelsesvis mulighed for at udtræde af et puljefiskeri i den periode en tilladelse er givet for, ligesom muligheden for indtræden i et puljefiskeri i denne periode er begrænset til den situation, hvor en deltager efter udløbet af 13-måneders -perioden vil skifte fra et puljefiskeri til et andet.
Formålet med de gældende regler er overordnet at skabe rammer for puljefiskeri, hvor der tages hensyn til såvel en vis sikring af deltagerne i puljefiskeriet som til det offentliges interesse i at kunne udelukke, at der i et puljefiskeri åbnes mulighed for omgåelse af fiskerilovgivningen.
En sådan risiko for omgåelse kunne især være knyttet til overfiskeri, idet fiskeri i en pulje i sig selv kan gøre det vanskeligt at finde præcis den fisker, der måtte have gjort sig skyldig i et konkret overfiskeri af puljens fangstmængder.
 Reglerne for puljefiskeri er trådt i kraft den 1. januar 2008. Selv om erfaringerne med den nye lov er begrænsede, vurderes det dog allerede nu, at der er behov for at indføre en bemyndigelse til fødevareministeren til at fastsætte regler om, at en fartøjsejer med sine fangstrettigheder kan indtræde i et puljefiskeri efter påbegyndelsen af den 13-måneders- periode, som tilladelsen er givet for.
Det er således Fødevareministeriets vurdering, at der kan være behov for fx at give mulighed for, at en nyetableret fisker kan indtræde i et igangværende puljefiskeri i løbet af året, hvis han har fået en særlig tilladelse til at opnå kvoteandele fra Fiskefonden eller låne kvoteandele efter bekendtgørelse nr. 51 af 1. februar 2006 om indplacering af fartøjer og tildeling af fangstrettigheder med henblik på ny regulering af nogle fiskerier fra 2007 samt visse vilkår for ordningen med senere ændringer.
Endvidere vurderes der at være behov for udtrykkelig hjemmel til at tillade, at en ny deltager kan indtræde i et igangværende puljefiskeri, hvis den pågældende har købt et fartøj af en deltager i puljefiskeriet, og den tidligere ejer ønsker at udtræde i forbindelse med salget af fartøjet.
Dette er baggrunden for bestemmelsen i lovforslaget om, at fødevareministeren får bemyndigelse til ved bekendtgørelse at fastsætte regler om at fravige lovens hovedregler, således at en fartøjsejer i de nævnte situationer kan indtræde i et puljefiskeri.
Efter den foreslåede bestemmelse vil en tilladelse forudsætte, at de øvrige deltagere i puljefiskeriet giver samtykke til den ansøgte indtræden, samt at der foreligger en opgørelse over rettigheder og forpligtelser i puljefiskeriet, som den nye deltager skal indtræde i.
Herved sikres, dels at de øvrige deltagere i puljefiskeriet får indflydelse på, hvem der i løbet af puljeåret træder ind i et puljefiskeri, dels at den nye deltager får mulighed for at få et overblik over, hvilke rettigheder og forpligtelser der er knyttet til det nye puljefiskeri.
 Med den foreslåede bestemmelse sikres en øget fleksibilitet med hensyn til fiskeres mulighed for at indtræde i et igangværende puljefiskeri i visse situationer samtidig med, at de overordnede rammer og de hensyn, der skal varetages i et puljefiskeri, ikke tilsidesættes.
2.5. Krav om oplysning af CPR-nummer Det foreslås, at personer, der er omfattet af fiskerikontrol i henhold til lovens § 117, skal oplyse CPR-nr. til kontrolmyndigheden.
Baggrunden herfor er, at Fødevareministeriet vurderer, at der er behov for at etablere en entydig registrering i forbindelse med overtrædelse af fiskerilovgivningen, således at det kan undersøges, om den pågældende tidligere har overtrådt reglerne.
Ikke mindst i forbindelse med overtrædelse af reglerne for lyst- og fritidsfiskeri er behovet for en entydig registrering stort, idet dette fiskeri normalt udøves med redskaber uden tilknytning til et registreret fartøj.
Herved vil det være muligt at indstille en skærpet straf eller frakendelse af retten til at udøve lyst- og fritidsfiskeri i en periode i op til et år over for politi og anklagemyndighed i sådanne overtrædelsessager.
Ved den seneste lovændring blev der indført skærpede sanktioner ved gentagne overtrædelser inden for de sidste 5 år af reglerne for rekreativt fiskeri.
Der blev desuden åbnet for, at retten til at udøve fiskeriet kunne inddrages i gentagelsestilfælde.
Da mange personer har ens navne, vil det uden registrering på CPR-nr. i mange tilfælde være stort set umuligt med sikkerhed at finde ud af, om en person tidligere har overtrådt reglerne.
Det tilsvarende hensyn gør sig gældende inden for det erhvervsmæssige fiskeri.
Selvom registrering af fiskerfartøjer er knyttet til ejere, sker der ofte ejerskifte, hvilket kan medføre usikkerhed mht. at afdække en fiskers tidligere overtrædelser af fiskerilovgivningen.
Forslaget skal bl.a. ses i sammenhæng med, at der ved den i 2007 gennemførte ændring af loven, jf. lov nr. 317 af 31. marts 2007, blev indført mulighed for ved gentagne overtrædelser af reglerne for rekreativt fiskeri at idømme skærpet straf samt inddrage den pågældendes mulighed for at udøve rekreativt fiskeri i en periode på op til 1 år.
Den foreslåede bestemmelse skal også ses i sammenhæng med Fødevareministeriets ønske om at indstille til skærpede bøder i gentagelsestilfælde ved overtrædelser i erhvervsmæssigt fiskeri, som nærmere er beskrevet ovenfor i afsnit 2.3. Lovforslagets bestemmelse om, at personer skal oplyse CPR-nr. i forbindelse med ansøgninger efter fiskerilovgivningen samt ved køb af fisketegn, er begrundet med, at registrering af CPR-nr. vurderes nødvendig for at opnå det bedste grundlag for en senere kontrol af, om betingelser og krav for den udstedte tilladelse eller for aktiviteter i henhold til tilladelsen er iagttaget.
2.6. National observatørordning Lovforslagets bestemmelse om, at fødevareministeren kan fastsætte regler om, at en fartøjsfører under erhvervsmæssigt fiskeri har pligt til at medtage observatører med henblik på indsamling af data til videnskabeligt brug har til formål at give mulighed for at indsamle sådanne data til brug ved danske overvejelser om fiskeripolitikken.
Med forslaget indføres således hjemmel til, at fødevareministeren kan fastsætte regler om, at fartøjsførere under erhvervsmæssigt fiskeri uden kompensation skal medtage observatører om bord med henblik på indsamling af data til videnskabeligt brug.
Baggrunden er, at der vurderes at kunne være behov for, at ministeren kan foretage undersøgelse af forhold i dansk fiskeri også i situationer, hvor der ikke i EU-lovgivningen er hjemmel til at pålægge fiskerne at medtage observatører med henblik på indsamling af sådanne data.
De indsamlede data forudses at kunne afdække sammenhænge, som kan indgå i den biologiske rådgivning i relation til den nationale regulering og til brug ved bidrag i forbindelse med udformningen af den fælles EU- fiskeripolitik.
3. Gældende ret 3.1. Habitatdirektivet Lovforslaget gennemfører de bestemmelser i habitatdirektivet, som er relevante for fiskeri- og fiskeopdrætsområdet.
Dermed lever Fødevareministeriet, i overensstemmelse med regeringens afgivne svar på EU-Kommissionens åbningsskrivelse, fuldt ud op til sine EU-retlige forpligtelser om implementering af habitatdirektivet.
Det fremgår af § 1 i lov om fiskeri og fiskeopdræt, jf. bekendtgørelse af fiskerilov nr. 372 af 26. april 2006, som ændret senest ved lov nr. 317 af 31. marts 2007 om fiskeri og fiskeopdræt, at loven har til formål gennem en forvaltning, der sikrer beskyttelse og ophjælpning af levende ressourcer i salt- og ferskvand samt beskyttelse af andet dyre- og planteliv, at sikre et bæredygtigt grundlag for erhvervsmæssigt fiskeri og dertil knyttede erhverv.
Det er således allerede en del af grundlaget for det gældende regelsæt på fiske- og fiskeopdrætsområdet, at der gennem forvaltningen, herunder ved fastsættelse af regler i medfør af loven, skal tages hensyn til beskyttelse af det øvrige dyre- og planteliv.
Fødevareministeriet har konkret i det nuværende regelsæt mulighed for at iværksætte forvaltningsforanstaltninger, der har til formål at beskytte og bevare fiskebestande.
I medfør af lov om fiskeri og fiskeopdræt, jf. lovbekendtgørelse nr. 372 af 26. april 2006, som senest ændret ved lov nr. 317 af 31. marts 2007 om fiskeri og fiskeopdræt, er der således fastsat bekendtgørelser om fredningstider, mindstemål og fredningsbælter.
 Loven indeholder således allerede mekanismer til at varetage hensyn om beskyttelse og bevaring af fiskebestandene.
3.2. Forhøjelse af prisen på lyst- og fritidsfiskertegn samt hjemmel til at fastsætte betaling for fisketegn ved bekendtgørelse De gældende regler for lyst- og fritidsfiskeri fremgår af §§ 54-61 (kapitel 11) i loven samt bekendtgørelse nr. 1336 af 15. december 2004 om rekreativt fiskeri i salt- og ferskvand samt redskabsfiskeri m.v. i ferskvand.
Efter § 54 i loven skal alle, der udøver lyst- eller fritidsfiskeri, have gyldigt fisketegn; dog er personer under 18 år og personer, der har ret til at oppebære folkepension, undtaget fra kravet om lystfiskertegn.
Der er undtagelser fra kravet om fisketegn for ejeren af en grund, der støder op til saltvand eller ferskvand, jf. § 55 i loven samt enkelte andre undtagelser i bekendtgørelse nr. 1336 af 15. december 2004.
Lystfiskeri er fiskeri med stang eller andre lette håndredskaber.
Fritidsfiskeri udøves med redskaber som garn og ruser.
Efter § 56 i loven er prisen for lystfiskertegn 125 kr. for 12 måneder, 90 kr. for en uge og 30 kr. for en dag efter, at den i 2004 blev forhøjet fra henholdsvis 100 kr., 75 kr. og 25 kr.
Fritidsfiskertegn udstedes kun for 12 måneder og koster 250 kr.
Fritidsfiskertegn giver også adgang til lystfiskeri.
3.3. Skærpelse af sanktioner for overtrædelser i forbindelse med erhvervsudøvelse I Folketingssamlingen 2006-2007 vedtog Folketinget ændring af lov om fiskeri og fiskeopdræt, jf. lov nr. 317 af 31. marts 2007, som trådte i kraft den 1. juli 2007. Ændringen medførte, at den vejledende minimumsbøde for overtrædelser, der begås i forbindelse med udøvelse af lyst- og fritidsfiskeri, blev hævet fra 1.000 kr. til 2.500 kr.
Ifølge fast retspraksis, som blev etableret i begyndelsen af 1990erne, idømmes ved en række typiske overtrædelser, f.eks. overfiskeri, fiskeri med ulovligt eller ulovligt anvendt redskab og fiskeri i strid med fiskestop, som udgangspunkt en bøde på 1/3 af værdien af den ulovlige fangst samt konfiskation af fangstværdi og af de redskaber, der har været anvendt ved det ulovlige fiskeri.
Hvis fartøjsfører ikke er ejer eller medejer af fartøjet, er bøden ¼ af værdien af den ulovlige fangst.
Hvis den ulovlige fangst er selvangivet i logbogen, er bøden 1/10 af værdien af den ulovlige fangst.
Det overordnede formål med reglerne er at sikre et bæredygtigt fiskeri af hensyn til de fortsatte fiskerimuligheder, hvilket er i tråd med et andet vigtigt hensyn, nemlig at bevare bæredygtigheden i fiskebestandene.
Overtrædelse af reglerne vil derfor kunne medføre indskrænkninger i fiskernes aktuelle og fremtidige fiskerimuligheder.
Som erhvervsudøvere har såvel fiskere som opkøbere af fisk et særligt ansvar for at overholde de regler, der gælder for udøvelse af deres erhverv.
Overtrædelser bør derfor sanktioneres således, at det ikke kan betale sig at overtræde reglerne.
3.4. Justering af reglerne for puljefiskeri De gældende regler om puljefiskeri blev indført ved den seneste lovændring, jf. lov nr. 317 af 31. marts 2007. Loven træder i kraft den 1. januar 2008, hvilket betyder, at 2008 er det første år, hvor de nye rammer for puljefiskeri gælder.
De i loven fastlagte rammer for et puljefiskeri betyder for det første, at et puljefiskeri skal have en varighed på 13 måneder fra den 1. januar i et år til den 1. februar i det følgende år.
I denne periode er udgangspunktet, at en deltager i puljefiskeriet ikke kan udtræde, og at nye deltagere ikke kan indtræde i et puljefiskeri.
Endvidere skal et puljefiskeri være organiseret som et aktieselskab, et anpartsselskab, et interessentskab eller som en forening.
Endelig skal deltagerne forpligte sig til at lade to års tildelinger af fangstrettigheder indgå i puljefiskeriet.
3.5. Pligt til at oplyse CPR-nr. i forbindelse med kontrol i henhold til lovens § 117 samt ved ansøgninger efter loven Efter den gældende lovgivning har Fødevareministeriet ikke hjemmel til at kræve CPR-nr. i forbindelse med kontrol i henhold til fiskerilovgivningen, ved ansøgninger efter loven eller ved køb af fisketegn.
Det forekommer, at flere personer har ens navne, og at der sker adresseændring.
Det betyder, at der ikke altid vil kunne gives en entydig identifikation af en person, der har overtrådt loven eller vilkår for en tilladelse m.v., hvis den pågældende ikke har pligt til at oplyse CPR-nr. i forbindelse med kontrol.
3.6. Pligt til at medtage observatører Ifølge Rådets forordning(EF) nr. 2371/2002 om en fælles fiskeripolitik skal en fartøjsfører acceptere, at der kommer observatører om bord og samarbejde med dem, hvis der er vedtaget en observatørordning.
En observatørordning er bl.a. fastsat i forordning 812/2004 om foranstaltninger vedrørende utilsigtede bifangster af hvaler.
Den foreslåede bestemmelse vil udgøre en national pendant til reglerne i EU-forordningerne om observatørordninger.
Ligesom EU-forordningerne på området vil den foreslåede bestemmelse alene give mulighed for at indsamle data til videnskabeligt brug.
4. Økonomiske og administrative konsekvenser for det offentlige 4.1. Ad implementering af habitatdirektivet Det er forudsat, at staten afholder udgifterne forbundet med forvaltningen af bestemmelser i lovforslaget, som gennemfører habitatdirektivet på fiskeri- og fiskeopdrætsområdet.
Udgifterne i forbindelse med Habitatdirektivets fulde implementering på lovens område er skønnet til 3 mio. kr. årligt som udgangspunkt, i det bemærkes, at der ikke foreligger et sammenligneligt erfaringsgrundlag.
Udgifterne vil blive afholdt inden for Fødevareministeriets bevillingsrammer.
4.2. Øvrige ændringer Lovforslagets bestemmelser om indførelse af mulighed for dispensation til at indtræde i et puljefiskeri i løbet af puljeåret vil betyde en begrænset forøgelse af de administrative udgifter for Fødevareministeriets behandling af dispensationsansøgninger.
Merudgiften vil blive afholdt inden for Fødevareministeriets ramme.
I forbindelse med den foreslåede bestemmelse om at fødevareministeren fremover skal fastsætte prisen på fisketegn ved bekendtgørelse, er det forudsat, at prisen på fisketegn fra 2009 vil blive forhøjet med ca. 10 % som følge af den almindelige løn- og prisudvikling.
Dette vil betyde et merprovenu for staten på ca. 3 mio. kr.
Provenuet ved salg af fisketegn skal efter § 61 i loven anvendes til udsætning af fisk, forskning, administration og information om fiskeplejen og om lystfisker- og fritidsfiskertegnsordningerne.
Lovforslagets bestemmelse om skærpet straf ved overtrædelser af fiskerilovens regler i forbindelse med udøvelse af erhverv forventes kun at få en begrænset betydning for statens indtægter.
Det er imidlertid ikke muligt at vurdere, om skærpede sanktioner vil medføre en mindre stigning i bødeindtægterne  eller det modsatte  idet dette vil afhænge af, om og i bekræftende fald i hvilket omfang reglerne vil få den tilsigtede præventive effekt.
 5. Økonomiske og administrative konsekvenser for erhvervslivet m.v.
5.1. Ad implementering af habitatdirektivet Habitatdirektivets gennemførelse i lov om fiskeri- og fiskeopdræt kan få visse konsekvenser for erhvervslivet, navnlig i forbindelse med indførslen af kravet om, at der skal foretages konsekvensvurderinger.
Vurderingen af, hvorvidt der skal gennemføres en konsekvensvurdering, samt selve udarbejdelsen af en sådan vurdering vedrørende den pågældende aktivitets påvirkninger på lokaliteten, forudsættes med lovforslaget at ligge hos Fødevareministeriet.
Disse overvejelser og gennemførelser af konsekvensvurderinger vil ske i forbindelse med, at ministeriet behandler erhvervets ansøgninger om tilladelse til fiskeri m.v.
Det må antages, at i hvert fald i de tilfælde, hvor der søges om tilladelse til en fiskeriaktivitet inde i et internationalt naturbeskyttelsesområde, skal der gennemføres en vurdering med hensyn til påvirkningerne på området, inden tilladelsen kan udstedes.
Herudover kan der efter omstændighederne også blive tale om at gennemføre en konsekvensvurdering af aktiviteter, der skal foregå uden for, men i nærheden, af et beskyttet område.
Vurderingen af, hvorvidt der skal gennemføres en konsekvensvurdering, vil i begge ovennævnte tilfælde være relevant.
Konsekvensen for erhvervet af ovennævnte forventes at være en længere sagsbehandlingstid i forbindelse med behandlingen af ansøgningerne.
Der kan derfor  afhængig af de konkrete forhold, som er relevante for de enkelte ansøgninger  blive tale om, at ansøgeren ikke kan få lov til at påbegynde udøvelsen af aktiviteten på det tidspunkt, han havde forventet.
Ansøgeren vil derfor skulle indrette sig efter en forlænget sagsbehandlingstid og tilrettelægge sine forberedende handlinger såsom at rigge sit fartøj til m.v., således, at der indregnes tid til, at der kan gennemføres en konsekvensvurdering om nødvendigt.
I de tilfælde, hvor der skal gennemføres en vurdering af påvirkningerne, kan det  afhængig af konklusionerne  medføre, at tilladelsen enten ikke kan meddeles eller, at denne gives på særlige vilkår, der for ansøgeren resulterer i en indskrænkning i de fiskerimuligheder, som han ved sin ansøgning havde forudsat.
Der er med lovforslaget tale om nye regler og således ingen erfaring med udarbejdelsen af konsekvensvurderinger, herunder hvor lang tid det vil tage at gennemføre de enkelte vurderinger.
Det forventes imidlertid, at omfanget af de enkelte vurderinger vil variere afhængig af den pågældende lokalitet og de bevaringsmålsætninger, der konkret gælder i området.
Det må f.eks. antages, at der for nogle naturbeskyttelsesområder vil skulle gennemføres prøver, undersøgelser m.v., som er vanskelige at udføre grundet den geografiske placering eller vejrforholdene i øvrigt.
Ligeledes kan det i forbindelse med en vurdering af påvirkningerne på lokaliteten være nødvendigt at udføre et prøvefiskeri i området af flere omgange strækkende sig over et antal uger.
For andre lokaliteter vil det være tilstrækkeligt med færre undersøgelser, som kan gennemføres på kortere tid.
Kravet om gennemførelse af konsekvensvurdering ventes navnlig at få betydning for muslinge- og østerserhvervet.
Aktiviteterne forbundet med dette erhverv foregår i de kystnære områder, hvor der er udpeget et stort antal habitat- og fuglebeskyttelsesområder (Natura 2000-områder).
Det er vurderingen, at muslinge- og østersfiskeri i vidt omfang vil søges etableret uden for de internationale naturbeskyttelsesområder.
Eftersom Fødevareministeriet er bekendt med placeringen af de internationale naturbeskyttelsesområder, vil ministeriet opfordre erhvervet til ikke at ansøge om tilladelse til aktiviteter inde i områderne, hvis andre områder i stedet kan benyttes.
Dette til trods må det dog forventes, at der i et vist omfang vil komme ansøgninger om tilladelse til aktiviteter, der vedrører de internationale naturbeskyttelsesområder, og hvor det derfor vil være relevant at overveje kravet om konsekvensvurderinger.
Ligeledes kan det i medfør af lovforslaget blive nødvendigt at gennemføre vurderinger af påvirkninger på lokaliteten i forbindelse med ansøgning om fornyelse af tilladelser til f.eks. muslingeopdræt.
Det følger således af en dom afsagt af EF-Domstolen i en sag om hjertemuslingefiskeri i Vadehavet, jf. sag C -127/02  Muslingedommen, at et projekt i habitatdirektivets forstand, udover eksisterende aktiviteter, også omfatter aktiviteter, som har været udøvet igennem en årrække, men som der hvert år gives fornyet tilladelse til.
Fiskeridirektoratet meddeler typisk tilladelser for ét år af gangen.
Det må derfor forventes, at et antal eksisterende aktiviteter, som foregår i eller i nærheden af internationale naturbeskyttelsesområder, vil være omfattet af lovforslaget og dermed konsekvensvurderingskravet.
 Eventuelle yderligere konsekvenser vil afhænge af, om og i hvilket omfang der udpeges nye internationale naturbeskyttelsesområder i medfør af miljømålsloven.
De foreslåede bestemmelser vil ikke medføre, at fiskerierhvervet vil blive pålagt yderligere administrative byrder i forbindelse med udarbejdelse af ansøgninger.
Den forventede længere sagsbehandlingstid i de tilfælde, hvor der skal gennemføres konsekvensvurderinger forud for afgørelser om, hvorvidt der kan gives tilladelse eller ej, vil de berørte ansøgere have mulighed for at afbøde ved at indsende ansøgning i god tid inden start på det ønskede fiskeri eller fiskeopdræt m.v.
5.2. Øvrige ændringer Lovforslagets bestemmelse om øgede muligheder for dispensation til at indtræde i et puljefiskeri i løbet af puljeåret vil have en vis positiv effekt for fiskerierhvervet, idet forslaget betyder øgede muligheder for erhvervet til at kunne etablere erhvervsøkonomisk gunstige løsninger.
Det er ikke muligt at vurdere omfanget af den positive effekt for erhvervslivet.
Lovforslagets bestemmelse om hjemmel til at pålægge førere af fiskerfartøjer at medtage observatører på fangstrejser, vil medføre en meget begrænset byrde for fiskerierhvervet, idet en observatørs prøveudtagning kan medføre visse forsinkelser i arbejdsgange m.v. på et fiskerfartøj.
Samtidig må det forudses, at fiskerierhvervet vil have nytte af dataindsamling som observatører vil foretage, idet der herved kan opnås det bedst mulige grundlag for regulering af fiskeriet m.v.
Udgifter til observatørernes løn, kost og logi vil blive afholdt af Fødevareministeriet.
6. Miljømæssige konsekvenser 6.1. Ad implementering af habitatdirektivet Lovforslaget indgår i indsatsen for at sikre en gunstig bevaringsstatus i de internationale naturbeskyttelsesområder i overensstemmelse med habitatdirektivet.
Det vil medvirke til at sikre biodiversiteten og vil derfor have en positiv effekt på miljøet.
Med ændringen af lov om fiskeri og fiskeopdræt vil der blive skabt hjemmel til at træffe passende foranstaltninger for at undgå forringelse af naturtyperne og levestederne for arterne i de særlige bevaringsområder samt forstyrrelser af de arter, for hvilke områderne er udpeget, såfremt disse forstyrrelser har betydelige konsekvenser for direktivets målsætninger.
 Desuden indføres der hjemmel til at gennemføre habitatdirektivets krav om konsekvensvurderinger ved at fastslå, at aktiviteter, omfattet af lov om fiskeri og fiskeopdræt, som i væsentlig grad kan påvirke det pågældende område, skal vurderes med hensyn til deres virkninger på lokaliteten under hensyn til de bevaringsmålsætninger, der gælder for det pågældende område.
7. Administrative konsekvenser for borgerne 7.1. Ad implementering af habitatdirektivet Lovforslaget indebærer ikke administrative konsekvenser for borgerne.
7.2. Øvrige ændringer De foreslåede bestemmelser om øgede muligheder for dispensation i forbindelse med indtræden i et puljefiskeri vil ikke have administrative konsekvenser for borgerne.
Den forventede forhøjelse af prisen for fisketegn på ca. 10 % - i forbindelse med forslaget om at prisen for fisketegn skal kunne fastsættes ved bekendtgørelse - vil betyde en marginal merudgift for de 300.000 borgere, der årligt udøver rekreativt fiskeri i Danmark.
F.eks. forventes et årstegn til lystfiskeri at stige med 15 kr. til 140 kr.
Dette modsvares dog af en positiv effekt for de borgere, der udøver lyst- og fritidsfiskeri, idet forhøjelsen betyder øgede midler til udsætning af fiskeyngel m.v. til gavn for dette fiskeri.
 Lovforslagets bestemmelse om pligt til at oplyse CPR-nr. til Fødevareministeriet ved ansøgning om tilladelse efter fiskeriloven, ved køb af fisketegn samt i forbindelse med kontrol vil medføre en mindre, begrænset byrde for de berørte borgere.
8. Forholdet til EU-retten Med lovforslaget gennemføres dele af Rådets direktiv 92/43/EØF af 21. maj 1992 om bevaring af naturtyper samt vilde dyr og planter (habitatdirektivet) (EF-Tidende 1992 nr.
L 206, s. 7) fuldt for så vidt angår områder og arter, som er relevante for fiskeri og fiskeopdræt i Danmark.
 Lovforslaget fremsættes som opfølgning på den hidtidige implementering af habitatdirektivet i miljølovgivningen og sker for at imødekomme den ene af to åbningsskrivelser af 4. juli 2006 fra EU-Kommissionen om ikke-fuldstændig implementering af habitatdirektivet, bl.a. i sektorlovgivningen for havområdet.
 I besvarelserne af åbningsskrivelserne af 30. oktober 2006 oplyste regeringen, at man allerede havde taget initiativ til i Folketingssamlingen 2006-07 at fremsætte forslag til ændring af en række love, der supplerer gennemførslen af de to naturbeskyttelsesdirektiver, og at regeringen  i lyset af EU-Kommissionens kritik  ville fremsætte lovforslag i Folketingssamlingen 2007-08 med henblik på yderligere at supplere gennemførelsen af direktiverne.
9. Høring Et udkast til lovforslaget har været sendt i høring hos følgende organisationer m.v.:
 Arbejderbevægelsens Erhvervsråd, Danmarks Fiskeindustri- og Eksportforening, Danmarks Fiskemel- og Fiskeolieindustri, Danmarks Fiskeriforening, Danmarks Naturfredningsforening, Danmarks Pelagiske Producentorganisation, Danmarks Rederiforening, Danmarks Sportsfiskerforbund, Dansk Akvakultur, Dansk Amatørfiskerforening, Danske Fiskeres Producentorganisation, Dansk Eksportforening, Danske Regioner, Dansk Fisk, Dansk Fritidsfiskerforbund, Dansk Kystfiskerforening, Dansk Landbrug, Dansk Åleeksportør Forening, Ferskvandsfiskeriforening for Danmark, Finansåret, Fiskernes Fagforening, Forbrugerrådet, Foreningen af Danske Ral- og Sandsugere, Foreningen af Fiskeauktionsmestre i Danmark, Foreningen Dansk Skaldyrsopdræt, Friluftsrådet, Håndværksrådet, Kommunernes Landsforening, Konsumfiskeindustriens Arbejdsgiverforening, Landsforbundet Danske Lystfiskere, Landsforeningen for Fiskesorteringer og Samlecentraler i Danmark, Landsforeningen Levende Hav, Landsorganisationen af Danmarks Detailfiskehandlere, Sammenslutningen af Danske Fiskeriforeninger, Sammenslutningen af Danske Ørredeksportører, Skagen Fiskernes Producentorganisation, 3F Fagligt Fælles Forbund, Verdensnaturfonden WWF, Virksund og Omegns Fritidsfisker Forening.
10. Sammenfattende skema Vurdering af konsekvenser af lovforslaget Bemærkninger til lovforslagets enkelte bestemmelser Til § 1 Til § 2 Bilag 1 Lovforslag sammenholdt med gældende lov Bilag 2 Dyrearter af fællesskabsbetydning, hvis indsamling i naturen og udnyttelse vil kunne blive genstand for forvaltningsforanstaltninger Kun arter relevante i forhold til loven er medtaget De arter, der er anført i dette bilag, er angivet enten ved 1) den pågældende arts eller underarts navn, eller 2) samtlige arter tilhørende en højere systematisk enhed (taxon) eller en nærmere angivet del af denne.
PETROMYZONIFORMES Petromyzonidae Lampetra fluviatilis ACIPENSERIFORMES Acipenseridae - Alle arter, der ikke er opført i bilag IV i Habitatdirektivet SALMONIFORMES Salmonidae Salmo salar (kun i ferskvand) Cyprinidae Barbus spp. (Forkortelsen "spp." henviser til samtlige arter tilhørende denne familie eller slægt.) CLUPEIFORMES Clupeidae Alosa spp.
ARTHROPODA CRUSTACEA - DECAPODA Astacidae Astacus astacus Loven indeholder bestemmelser, der gennemfører dele af Rådets direktiv nr. 79/409/EØF af 2. april 1979 om beskyttelse af vilde fugle (EF-fuglebeskyttelsesdirektivet) (EF-Tidende 1979 nr.
L 103, side 1), som ændret senest ved Rådets direktiv 2006/105/EF af 20. november 2006 (EU-Tidende 2006 nr.
L 363, side 368) og Rådets direktiv 92/43/EØF af 21. maj 1992 om bevaring af naturtyper samt vilde dyr og planter (EF-habitatdirektivet) (EF-Tidende 1992 nr.
L 206, side 7), som ændret senest ved Rådets direktiv 2006/105/EF af 20. november 2006 (EU-Tidende 2006 nr.
L 363, side 368).
