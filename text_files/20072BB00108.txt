Fremsat den 10. april 2008 af Morten Østergaard (RV), Simon Emil Ammitzbøll (RV), Marianne Jelved (RV) og Margrethe Vestager (RV) Forslag til folketingsbeslutning om et »love card« Folketinget pålægger regeringen snarest muligt at fremsætte de nødvendige lovforslag og foretage andre fornødne administrative ændringer, der tillader danskere at tage ophold i Danmark med en udenlandsk kæreste i en afgrænset periode på 1 år.
Bemærkninger til forslaget Beslutningsforslaget er en revideret genfremsættelse af beslutningsforslag nr.
B 127 fra folketingsåret 2002-03 (se Folketingstidende 2003-04, forhandlingerne side 8548 og tillæg A side 6322).
 I en tid hvor stadig flere danskere arbejder og uddanner sig i udlandet, er det naturligt, at flere og flere forelsker sig i en udlænding.
 De danske regler for familiesammenføring er strammet så meget, at det har fået alvorlige konsekvenser for borgere, der er blevet forelsket i en udlænding.
 F.eks. nægtes danske studerende efter et studieophold i udlandet ret til videreføre deres forhold til en udenlandsk kæreste i Danmark, såfremt bare en af de to endnu ikke er fyldt 24 år.
Danske statsborgere kan derfor blive tvunget til at gifte sig, før de ønsker det, for i det mindste at kunne udnytte deres rettigheder som vandrende arbejdstagere i et andet EU-land.
De danske regler medfører også, at par tvinges til at gifte sig, hvis de ikke kan dokumentere, at partnerne har boet sammen i 1½-2 år på den samme adresse.
Det kan tvinge danskere til at blive i udlandet i længere tid, end de ønsker.
For homoseksuelle par kan der være særlige problemstillinger.
Nogle homoseksuelle par har ikke mulighed for at dokumentere et samliv i den udenlandske parts hjemland, da et homoseksuelt samliv i hjemlandet ikke er tilladt.
I disse tilfælde forværres problemerne, når visumadgangen til Danmark er stærkt begrænset og det dermed reelt bliver umuligt at opnå et samliv noget sted.
For alle gælder det, at det er blevet så godt som umuligt at afprøve et forhold i en periode uden at forpligte sig indgående på et længerevarende forhold.
Således forudsætter ægtefællesammenføring, at parret enten er gift eller har boet sammen i en længere periode.
 Et etårigt »love card« vil betyde, at parret ikke længere vil være tvunget til kortvarige besøg på turistvisum uden mulighed for reel afprøvning af forholdet inden eventuelt giftermål.
Et »love card« skal være tidsbegrænset til 1 år og skal ikke kunne forlænges.
Hvis den udenlandske statsborger ønsker at fortsætte sit ophold i Danmark, må et nyt opholdsgrundlag enten være baseret på arbejdstilladelse, studieophold eller familiesammenføring.
 Det Radikale Venstre foreslår, at et »love card« udformes efter nedenstående model:
  Begge parter skal være over 18 år.
  Et »love card« skal være tidsbegrænset til 1 år, og der skal ikke kunne skiftes til et andet »love card« i perioden.
  Et ophold på »love card« skal tælle med i beregningen af, hvornår der kan gives permanent opholdstilladelse og statsborgerskab.
  Den herboende skal kun kunne fungere som reference for et »love card« med 3 års mellemrum.
  Den herboende må ikke være dømt for vold mod en ægtefælle eller samlever i 10 år før ansøgningstidspunktet.
  Udlændingen har ikke ret til offentlig forsørgelse.
  Udlændingen har ret til arbejdstilladelse.
  Udlændingen skal have en gyldig sygeforsikring (typisk almindelig rejseforsikring).
  Udlændingen skal indrejse med gyldig returbillet eller alternativt deponere et beløb svarende til prisen på en hjemrejsebillet.
  Parterne skal ved ansøgning om »love card« erklære, at de er i et kæresteforhold, at den herboendes folkeregisteradresse er fælles bopæl, og at de er indforståede med, at den udenlandske kæreste ikke har krav på offentlige ydelser.
Skriftlig fremsættelse Morten Østergaard (RV):
 Forslag til folketingsbeslutning om et »love card«.
(Beslutningsforslag nr.
B 108).
