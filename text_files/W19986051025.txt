Nyt om arbejdsskader - Lænderyglidelser  

 og arbejde i plejesektoren - Lempelse af praksis Sagerne Erhvervssygdomsudvalget har behandlet 4 sager om lidelser  

 i lænderyggen hos medarbejdere i plejesektoren.
I alle sager  

 indstillede udvalget til Arbejdsskadestyrelsen, at lidelserne skulle  

 anerkendes som erhvervssygdomme.
 Arbejdsskadestyrelsen har besluttet at følge  

 udvalgets indstillinger.
Sag nr. 1 50-årig sygehjælper arbejdede i cirka 15  

 år på et plejehjem med 20 stærkt plejekrævende  

 beboere. 18 af beboerne var kørestolsbrugere.
Der var mulighed for  

 brug af lifte, og der er gennem årene indført andre  

 hjælpemidler.
Der har i det daglige plejearbejde, trods brug af  

 hjælpemidler, været tale om mange personløft og  

 personhåndteringer i akavede arbejdsstillinger.
Sag nr. 2 48-årig hjemmehjælper arbejdede i cirka 12  

 år dels i dagvagt ved hjemmeplejen, dels i mobil aftenvagt.
Der har i  

 alle årene været tale om stærkt plejekrævende  

 klienter, der skulle have hjælp til det meste.
Der har dagligt  

 været tale om mange personløft og personhåndteringer,  

 ligesom der kun i begrænset omfang var mulighed for at være to om  

 opgaverne - også når der var tale om de tungeste af  

 klienterne.
Sag nr. 3 49-årig sygehjælper arbejdede i en lang  

 årrække på forskellige plejehjem og sygehuse.
I alle  

 ansættelsesforholdene var der tale om belastende plejearbejde med mange  

 daglige personløft og personhåndteringer.
 Udvalget lagde endvidere vægt på, at der i en  

 del af ansættelsesforholdene var tale om arbejde med stærkt  

 plejekrævende klienter.
Sag nr. 4 43-årig plejehjemsassistent arbejdede i cirka 12  

 år på to plejehjem, hvoraf det ene blev lukket, da det ikke  

 længere var egnet som plejehjem.
Der var tale om belastende  

 plejearbejde med mange daglige personløft og  

 personhåndteringer.
 Udvalget lagde endvidere vægt på, at  

 plejearbejdet i en del år var foregået under  

 uhensigtsmæssige forhold i form af dårlige pladsforhold, og at  

 der ikke var hjælpemidler til rådighed.
Kommentar Erhvervssygdomsudvalgets praksis for anerkendelse af  

 lænderyglidelse som erhvervssygdom har de sidste 7-8 år  

 været, at der normalt skulle være tale om 15 års  

 plejearbejde, der kunne betegnes som usædvanligt tungt.
 Udvalget definerede usædvanligt tungt plejearbejde  

 som arbejde, der er kendetegnet ved ensidigt plejearbejde under dårlige  

 pladsforhold og med begrænset brug af hjælpemidler samt uden  

 mulighed for at være to om de egentlige løft.
De særlige betingelser for anerkendelse af  

 lænderyglidelser hos plejepersonale var begrundet med, at arbejdet ikke  

 uden videre kan sammenlignes med andet arbejde, der indebærer  

 løft af genstande.
Belastningen for plejepersonale ligger ikke alene i  

 de frie løft, men også ved almindelige plejefunktioner, hvor  

 patienterne/beboerne skal have fysisk hjælp og støtte.
Erhvervssygdomsudvalget har ved flere lejligheder  

 drøftet betingelserne.
Udvalget har senest i efteråret 1998  

 overvejet spørgsmålet i lyset af det nyeste forsknings- og  

 undersøgelsesarbejde i form af Lone Donbæk mfl.'s rapport  

 "Personhåndtering - Arbejdsmiljø og helbred".
På denne baggrund enedes udvalget om at lempe  

 betingelserne.
Det betyder, at lidelserne i fremtiden vil blive anerkendt,  

 når der har været tale om 10 års plejearbejde med mange  

 daglige personløft og personhåndteringer.
Ændringen af tidskriteriet fra 15 til 10 år  

 betyder, at kriteriet er det samme, der som udgangspunkt gælder for  

 løftearbejde uden for plejesektoren.
Udvalget vurderer, at  

 skadevirkningen på lænderyggen er den samme, selv om belastningen  

 ved personløft og personhåndtering er en anden end ved  

 løft af genstande.
Det er derfor naturligt at benytte nogenlunde samme  

 tidsmæssige betingelser for begge belastninger.
Hvad angår belastningen har den nævnte rapport  

 vist, at personløft og personhåndtering kan være  

 belastende, selv om der benyttes hjælpemidler, og uanset om der er tale  

 om gode eller dårlige pladsforhold.
Det er især antallet af de  

 daglige personløft og personhåndteringer, som har betydning for  

 udvikling af lænderyglidelser.
 Yderligere oplysninger kan fås hos kontorchef Ingrid  

 Parsby eller konsulent Claus Lind.
 Arbejdsskadestyrelsen har netop udgivet:
Revideret vejledning om fastsættelse af  

 årsløn.
Prisen er 60 kr. inkl. moms.
