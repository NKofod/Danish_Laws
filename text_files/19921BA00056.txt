Nr BSF 56 Forslag til folketingsbeslutning Folketingsbeslutning om Folketingets  

 tilslutning til tillægsaftale af 1. februar 1993 til aftale af 6. oktober  

 1992 mellem regeringen og det færøske landsstyre med senere ændringer Fremsat af statsministeren (Poul Nyrup Rasmussen) den 3. februar 1993 Vedtaget ved anden (sidste) behandling den 9. februar 1993 Folketinget pålægger regeringen hurtigst muligt at gennemføre den mellem regeringen og det færøske landsstyre indgåede tillægsaftale af 1. februar 1993 til aftale af 6. oktober 1992. Folketinget anmoder samtidig Folketingets Finansudvalg om en hurtig og velvillig behandling af Finansministeriets ansøgning af 2. februar 1993, hvori Finansministeriet søger om Finansudvalgets tilslutning til, - at der ydes en statsgaranti på 350 mio. kr. for Nationalbankens  

 overtagelse af gældsbeviser udstedt af Færøernes landsstyre til de færøske  

 pengeinstitutter.
Gældsbeviserne har løbetid indtil 5. maj 1993, - at staten ved forfald af gældsbeviserne kan indtræde som långiver, og - at der ydes statsgaranti for, at Nationalbanken kan stille nødvendig  

 likviditet til rådighed for Sjovinnubankin, indtil kapitaltilførsel til  

 landsstyret er på plads.
Oprindeligt framsat forslag Folketinget pålægger regeringen hurtigst muligt at gennemføre den mellem regeringen og det færøske landsstyre indgåede tillægsftale af 1. februar 1993 til aftale af 6. oktober 1992. Folketinget anmoder samtidig Folketingets Finansudvalg om en hurtig og velvillig behandling af Finansministeriets ansøgning af 2. februar 1993, hvori Finansministeriet søger om Finansudvalgets tilslutning til, - at der ydes en statsgaranti på 350 mill. kr. for Nationalbankens  

 overtagelse af gældsbeviser udstedt af Færøernes landsstyre til de færøske  

 pengeinstitutter.
Gældsbeviserne har løbetid indtil 5. maj 1993, - at staten ved forfald af gældsbeviserne kan indtræde som långiver, og - at der ydes statsgarnti for, at Nationalbanken kan stille nødvendig  

 likviditet til rådighed for Sjovinnubankin, indtil kapitaltilførsel til  

 landsstyret er på plads.
Bemærkninger til forslaget Baggrunden for regeringens beslutning om at støtte en redning af  

 Sjovinnubankin er en anmodning fra Færøernes landsstyre.
Den fortsatte  

 økonomiske krise på Færøerne medfører, at der må foretages ekstraordinært  

 store hensættelser i de færøske banker.
Havde regeringen og landsstyret ikke  

 grebet ind, ville banken være blevet lukket den 1. februar med uoverskuelige,  

 katastrofale følger for det færøske samfund.
Der henvises i øvrigt til  

 Finansministeriets skrivelse af 2. februar 1993 til Finansudvalget,  

 »Tillægsaftale af 1. februar 1993 til aftale af 6. oktober 1992 mellem  

 den danske regering og det færøske landsstyre«, »Erklæring fra  

 Færøernes landsstyre« og »Fælleserklæring fra den danske regering  

 og det færøske landsstyre« af 1. februar 1993, jf. bilag 1-3.
Bilag 1 FINANSMINISTERIET Til Finansudvalget a.
Finansministeriet anmoder om Finansudvalgets tilslutning til, at der  

 ydes statsgaranti på 350 mill. kr. for Nationalbankens overtagelse af  

 gældsbeviser udstedt af Færøernes landsstyre til de færøske pengeinstitutter.  

 Gældsbeviserne har løbetid indtil 5. maj 1993. Der anmodes endvidere om  

 tilslutning til, at staten ved forfald af gældsbeviserne kan indtræde som  

 långiver.
 Samtidig anmodes om tilslutning til, at der ydes statsgaranti for, at  

 Nationalbanken kan stille nødvendig likviditet til rådighed for  

 Sjovinnubankin, indtil kapitaltilførsel til landsstyret er på plads.
b.
Ved akt 22 29/10-92 og akt 77 9/12-92 gav Folketingets Finansudvalg  

 tilslutning til, at Finansministeriet kunne yde statsgaranti på indtil 500  

 mill. kr. til Færøernes landsstyres optagelse af lån i Nationalbanken.
 Baggrunden for garantistillelsen var den økonomiske krise på Færøerne, som  

 havde medført betydelige økonomiske problemer for Færøernes landsstyre og for  

 de færøske banker.
 Den ene af 2 store færøske banker - Sjovinnubankin - havde således mistet  

 næsten hele sin egenkapital.
 Det blev derfor besluttet ved aftale af 6. oktober 1992 med senere  

 ændringer mellem Færøernes landsstyre og regeringen, at der skulle foretages  

 en kapitaltilførsel på 500 mill. kr. til Sjovinnubankin.
 Kapitaltilførslen skulle ske ved, at landsstyret - af de midler, der blev  

 tilvejebragt på baggrund af statsgarantien - og Investeringsfonden for  

 Færøerne ialt indskød 500 mill. kr. i en nyoprettet fond, Finansieringsfonden  

 af 1992, der indskød beløbet i Sjovinnubankin.
 Statsgarantien og den senere eventuelle konvertering til statslån  

 forudsatte, at Færøernes landsstyre opfylder en række betingelser, jf bilag  

 til akt 22 af 29/10-92, berunder bl.a. at landsstyret skal følge et  

 økonomisk-politisk stabiliseringsprogram, som udarbejdes efter internationale  

 standarder for genopretningsprogrammer af uvildige økonomer udlånt af Den  

 Internationale Valutafond (IMF). IMF har påbegyndt udarbejdelse af et  

 program, som forventes afsluttet i løbet af marts 1993. Det påregnes, at  

 Færøernes Landstyre optager forhandling med regeringen om de  

 foranstaltninger, som programmet giver anledning til.
 Lagtinget har vedtaget en finanslov for 1993, der indeholder en række  

 besparelser og indtægtsforøgelser, som tilsigter at opnå balance på  

 landskassens budget.
Ved rekonstruktion af Sjovinnubankin i slutningen af 1992 blev der hensat  

 ialt 512 mill. kr.
Den forstærkede afmatning af den færøske økonomi og især  

 den helt utilstrækkelige indtjening inden for fiskerierhvervet har medført,  

 at bankens ledelse har foretaget en fornyet gennemgang af bankens  

 engagementer og fundet, at der vil være yderligere hensættelsesbehov på 455  

 mill. kr.
 Bankens kapitalgrundlag vil derfor være reducerret til ca. 50 mill. kr.,  

 og banken vil derfor have behov for ny kapital, hvis den ikke skal være  

 nødsaget til at gå i betalingsstandsning.
 En lukning af banken må forventes at medføre meget alvorlige konsekvenser  

 for det færøske samfund, og på den baggrund har Færøernes landsstyre henvendt  

 sig til regeringen og anmodet om yderligere statsgaranti på 350 mill. kr. til  

 indskud i Sjovinnubankin.
Der er på den baggrund den 1. februar 1993 indgået en tillægsaftale til  

 aftale af 6. oktober 1992 mellem den danske regering og det færøske  

 landsstyre med senere ændringer om statsgaranti på 350 mill. kr. for  

 Nationalbankens overtagelse af gældsbeviser udstedt af Færøernes landsstyre  

 til de færøske pengeinstitutter.
Det er endvidere aftalt, at staten ved  

 gældsbevisernes forfald den 5. maj 1993 kan indtræde som långiver.
 Aftalen har som forudsætning en række konstateringer og tilkendegivelser  

 fra det færøske landsstyre samt en fælleserklæring fra den danske regering og  

 det færøske landsstyre (vedlagt som bilag).
 Det er i aftalen forudsat, at landsstyret udsteder et obligationslån med  

 henblik på refinansiering af landsstyrelån på 300 mill. kr. i 1993, idet  

 Landsbanken bemyndiges til med de færøske sparekasser og forsikringsselskaber  

 at aftale, at disse institutioner aftager de udstedte obligationer.
 Regeringen vil ved en fornyet forelæggelse for Finansudvalget søge  

 tilslutning til, at der ydes garanti for obligationslånebeløbet, der omfattes  

 af aftalen.
 Med denne statsgaranti på landsstyrets obligationsudstedelse tilsigtes  

 det, at landsstyrets likviditetsproblemer i 1993 kan løses uden statslig  

 kapitaltilførsel.
c.
Sagen forelægges Finansudvalget nu, da det efter, at Sjovinnubankins  

 forhold er blevet offentlig kendt, må anses for helt afgørende, at der  

 snarest kan træffes beslutninger om styrkelse af bankens kapitalgrundlag.
e.
Under hensvisning til ovenstående anmodes om Finansudvalgets  

 tilslutning til, at der gives statsgaranti for Nationalbankens overtagelse af  

 gældsbeviser med løbetid indtil 5. maj 1993 udstedt af Færøernes landsstyre  

 til de færøske pengeinstitutter på 350 mill. kr., og at der ved udløb af  

 gældsbeviser kan gives et statslån på et tilsvarende beløb, således at der på  

 forslag til lov om tillægsbevilling for 1993 optages følgende:
§ 7. Finansministeriet c.
Tekstanmærkninger Dispositionsrammer mv.
 Nr. 8.
»Finansministeren bemyndiges til at yde garanti på 350 mill. kr. for  

 gældsbeviser med løbetid indtil 5. maj 1993 udstedt af det færøske landsstyre  

 til de færøske pengeinstitutter.
Ved forfald af gældsbeviserne kan staten  

 indtræde som direkte långiver.
 Statslånet forrentes med diskontoen og tilbagebetales over en 5-årig  

 periode med lige store årlige afdrag.
Samtidig bemyndiges Finansministeriet til at yde statsgaranti for, at  

 Nationalbanken kan stille nødvendig likviditet til rådighed for  

 Sjovinnubankin, indtil kapitaltilførslen til landsstyret er på plads.« Mogens Lykketoft / Mogens Raun Andersen Bilag 2 STATSMINISTERIET Den 1. februar 1993 Tillægsaftale til aftale af 6. oktober 1992 mellem den danske regering  

 og det færøske landsstyre med senere ændringer 1. Nationalbanken refinansierer gældsbeviser for 350 mill. kr. udstedt til  

 de færøske pengeinstitutter.
Gældsbeviserne har en løbetid til 5. maj 1993.
 2. Der ydes statsgaranti for landsstyregældsbeviserne og eventuel  

 likviditetstilførsel fra Nationalbanken til Sjovinnubankin.
 3. Landsstyret indskyder beløbet i Finansieringsfonden af 1992.
 4. B-aktiekapitalen i Sjovinnubankin nedskrives til 35,3 mill. kr.
5. Fonden indskyder ny kapital i Sjovinnubankin.
Fonden afgør fremtidig  

 stemmefordeling og eventuelt fordeling mellem aktiekapital og ansvarlig  

 kapital.
 6. Ved forfald af gældsbeviserne fralLandsstyret indtræder staten som  

 långiver.
 7. Aftalen har som forudsætning en række konstateringer og  

 tilkendegivelser fra det færøske landsstyre samt en fælleserklæring fra den  

 danske regering og det færøske landsstyre, jf. bilag.
 8. Lån i Nationalbanken forrentes til diskonto.
 9. Statslånet ydes på samme betingelser som i henhold til den tidligere  

 aftale.
 10. Nærværende aftale er betinget af, at der er politisk tilslutning i  

 Danmark til de nødvendige aktstykker og lovændringer.
 11. Nærværende aftale er betinget af, at der er politisk tilslutning på  

 Færøerne til at gennemføre den nødvendige lovgivning.
Marita Petersen / Poul Nyrup Rasmussen Bilag 3 1. februar 1993 Erklæring fra Færøernes landsstyre Landsstyret kontaterer, at - der på Færøerne er gennemført stop for nye fiskerilicenser og for støtte  

 til anskaffelse af fiskefartøjer, - der er skabt sikkerhed for, at der er egenkapital tilstede ved  

 erhvervelse af fiskefartøjer, - der er taget initiativ til en gradvis afvikling af asymmetrien i  

 rentebeskatningen, - der er taget initiativ til revision af indtægtssikringen for fiskere, så  

 den ydes ud fra den samlede indtjening.
 Landsstyret har overfor den danske regering tilkendegivet at følgende  

 yderligere initiativer er taget eller vil blive taget.
- I det nye lovforslag, som er fremlagt til endelig vedtagelse, har man  

 fastlagt en reduktion af antallet af fangstlicenser til partrawlere,  

 stållineskibe og skovltrawlere.
Landsstyret fortsætter sit arbejde med  

 fiskerilovgivningen, som sigter mod at tilpasse fangstkapaciteten.
- Landsstyret nedsætter et strukturudvalg, der inden 1. juli 1993 skal  

 fremkomme med forslag til en nettoreduktion af kapaciteten med henblik på at  

 gøre fiskerierhvervet til et selvbærende erhverv hvilende bl.a. på det  

 biologisk optimale fangstniveau i farvandet omkring Færøerne og på  

 markedsøkonomiske vilkår.
Hjemmestyret er indstillet på at revidere sin  

 lovgivning i overensstemmelse med udvalgets rådgivning.
 - Tilpasning af arbejdsløshedsforsikringsordningen, så der bliver balance  

 mellem udgifter og indtægter.
 - Budgettet tilpasses løbende med udgangspunkt i anvisningerne fra IMF.
 - Skatteloftet justeres, så eventuelt stigende niveau i de kommunale  

 skatter ikke belaster landskassen.
 - Der gennemføres i 1993 et stop for landsstyrets nye anlægsinvesteringer.
- Der udstedes et obligationslån med henblik på refinansiering af  

 landsstyrelån på 300 mio i 1993 idet Landsbanken bemyndiges til med de  

 færøske sparekasser og forsikringsselskabet at aftale, at disse institutioner  

 aftager de udstedte obligationer.
Staten giver garanti for det lånebeløb, der  

 omfattes af aftalen.
 - Inden udgangen af 1993 fremlægges forslag til modernisering af den  

 færøske lovgivning om forsikringsvirksomhed.
- Lovgivningen om et internatioalt skibsregister skal vedrøre skibe med en  

 reel tilknytning til Færøerne.
Tilknytningen udformes på samme måde som i det  

 dansek DIS-register.
Fælleserklæring fra den danske regering og det færøske landsstyre På foranledning af Finansieringsfornden af 1992 og i samarbejde med  

 færøske pengeinstitutter og andre finansielle institutioner med interesser på  

 Færøerne etableres der en strukturfond med det formål at bidrage til  

 reorganisering af leveddygtige virksomheder og i fornødent omfang at medvirke  

 ved afviklingen af nødlidende erhvervsengagementer.
 Vedrørende erhvervslovgivningen er parterne enige om, at følgende  

 love ved kgl. anordning sættes i kraft på Færøerne:
 1. aktieselskabsloven (AL), jf. lovens § 163.
 2. anpartsselskabsloven (ApSL), jf. lovens § 133.
 3. årsregnskabsloven (ÅRL), jf. lovens § 68.
 4. erhvervsfondsloven (LEF), jf. lovens § 65.
 5. bank- og sparekasseloven på Færøerne, jf. lovens § 55.
 6. lov om visse kreditinstitutter, jf. lovens § 7.
 Færøske ønsker om overgangsordninger og modifikationer skal være  

 Industriministeriet i hænde så betids, at anordningerne kan udstedes senest  

 den 18. april 1993.
Særlige beføjelser, der efter de nævnte love tilkommer Erhvervs- og  

 Selskabsstyrelsen (f.eks.
ApSL § 85, ÅRL § 64, LEF § 59), kan efter aftale  

 mellem styrelsen og den færøske registeringsmyndighed i nærmere bestemt  

 omfang overlades den færøske registreringsmyndighed.
 Der indgås senest den 18. april 1993 en aftale mellem Erhvervs- og  

 Selskabsstyrelsen og den færøske registeringsmyndighed om samarbejde og om  

 førelse af det færøske register, for så vidt angår de under 1. til 4. nævnte  

 love.
Landsstyret fremlægger senest den 18. april 1993 forslag til justering af  

 den færøske revisor- og bogføringslovgivning, der i det væsentlige og i  

 resultatet svarer til den danske lov om registrerede og statsautoriserede  

 revisorer og den danske bogføringsbekendtgørelse fra 1990. Landsstyret er  

 blandt andet indstillet på at oprette et af Færøerne betalt disciplinærnævn  

 for revisorer.
Det revisornævn, der er oprettet ved den danske lov om  

 statsautoriserede revisorer, får samme beføjelser i forhold til det færøske  

 disciplinærnævn som i forhold til de disciplinærnævn, der er oprettet ved de  

 danske revisorlove.
 Det tilstræbes at sætte fremtidige ændringer i de nævnte erhvervslove i  

 kraft på samme tid i Danmark og på Færøerne.
 Der optages forhandlinger mellem den danske regering og det færøske  

 landsstyre om omlægning af statens tilskud og refusioner til et  

 generelt bloktilskud til hjemmestyret.
