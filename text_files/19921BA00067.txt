Nr BSF 67 Forslag til folketingsbeslutning om genoprettelse af nedlagte jernbaner Fremsat af Tommy Dinesen (SF) Aage Frandsen (SF) Gade (SF) Birgitte  

 Husmark (SF) Ebba Strange (SF) den 25. februar 1993 Folketinget pålægger regeringen at iværksætte en undersøgelse af det  

 økonomisk rentable i at genoprette nogle af de nedlagte jernbaner.  

 Undersøgelsen skal udmøntes i en rapport, der skal foreligge 1. januar 1994  

 og omfatte en indstilling fra såvel de berørte jernbaner som fra DSB.
Bemærkninger til forslaget De fleste politikere, trafikforskere og andre, der arbejder med  

 trafikpolitik, har igennem lang tid påvist nødvendigheden af, at der i  

 fremtiden skal transporteres mere gods og flere passagerer på baner og skibe.  

 Transporten skal så vidt muligt væk fra vejnettene, dels fordi bilerne, især  

 lastbilerne, forurener, dels af hensyn til trafikplanlægningen, således at  

 trafikpropper på landevejene og i storbyerne kan undgås.
I Folketinget har et stort flertal adskillige gange vedtaget forslag og  

 dagsordener, der går i den rigtige retning.
Her kan nævnes regeringens  

 transporthandlingsplan samt ordlyden af en dagsorden fra en  

 transportforespørgsel, hvorefter regeringen under formandskabet i EF skulle  

 arbejde for at overføre gods og passagerer til bane og skib.
Ligeledes skal  

 der for første gang nu udarbejdes en »Landstrafikhandlingsplan«,  

 som skal vise de nødvendige trafikinvesteringer frem til år 2005.
 I Folketinget behandles for øjeblikket et lovforslag om dobbeltspor og  

 elektrificering i Sønderjylland, som sker efter aftale med den tyske  

 regering, der tilsvarende etablerer dobbeltspor og elektrificering af  

 strækningen Hamburg-Padborg (forslag til lov om udbygning af banestrækningen  

 mellem Vamdrup og Padborg (L 119), se Folketingstidende 1992-93,  

 forhandlingerne sp. 3031 og 3391 og tillæg A sp. 4199).
 Forbedringer af det rullende materiel med IC3-tog og IR4-tog peger i den  

 rigtige retning med bedre komfort og service.
 Et flertal i Folketinget har endvidere vedtaget, at lokalbanerne, de  

 såkaldte privatbaner, skal have nyt materiel.
Slutteligt vil togdelene på henholdsvis Storebælts- og  

 Øresundsforbindelserne forhåbentlig betyde en renæssance for togdriften,  

 specielt når de såkaldte hurtigtog som f.eks. det franske TGV-tog forbinder  

 Danmark med Europa med togtider, der kan konkurrere med flyenes, især når den  

 samlede rejsetid gøres op.
Som bekendt ligger centralstationerne normalt i  

 byernes centrum, hvad lufthavnene ikke gør på grund af støjforureningen.
SF har den opfattelse, at Folketinget bør satse på at skabe muligheder for  

 også lokalt at bruge togene til transport af såvel passagerer som gods.
Til  

 det formål bør der iværksættes en undersøgelse om, hvorvidt det vil være  

 rentabelt at genoprette nogle af de mange nedlagte jernbaner, hvoraf en del  

 stadig væk er intakte med sveller, spor, signaler m.v.
Undersøgelsen skal  

 resultere i en rapport, hvori også DSB og lokalbanerne skal komme med hver  

 sin indstilling.
 SF har tidligere forgæves fremsat forslag i Folketinget om genoprettelse  

 af Randers-Grenå-banen (B 147, i folketingsåret 1986-87 (1. samling), jf.  

 Folketingstidende 1986-87 (1. samling), forhandlingerne sp. 8941 og sp. 10101  

 og tillæg A sp. 4605).
SF mener, at en nyvurdering af de nedlagte jernbaner kunne være på sin  

 plads, bl.a. fordi der med den faste togforbindelse på Storebælt vil opstå  

 større interesse og behov for togdrift på f.eks.
Nyborg-Svendborg-strækningen  

 og på Næstved-Slagelse-strækningen.
 For begge strækninger gælder det endvidere, at repræsentanter fra  

 områderne over for Folketingets Trafikudvalg har givet udtryk for, at der er  

 overordentligt dårlige vejforhold i områderne.
Ved en genoprettelse af Slagelse-Næstved-banen ville passagererne  

 endvidere undgå den forlængelse af rejsetiden, det er, at skulle fra Næstved  

 over Ringsted til Slagelse og omendt.
Hertil kommer, at Slagelse er udset til  

 at være trafikknudepunkt, når Storebæltsforbindelsens togdel er færdig.
En genoprettelse af denne strækning vil give en rejsetidsbesparelse for  

 alle passagerer fra Storstrøms Amt til og fra Fyn og Sjælland.
Endvidere er  

 der for denne 40 km's strækning udarbejdet adskillige rapporter, bl.a.  

 »Driftanlæg for genoptagelse af jernbanetrafikken på  

 Slagelse-Næstved-banen«.
 Der er dog den mangel ved rapporten, at der overhovedet ikke forekommer  

 beregninger, der tager hensyn til, at togdelen på Storebælt skal stå færdig  

 om et par år, og hvor Slagelse derfor vil blive et trafikknudepunkt.
 Hertil kommer, at lokalbanerne sandsynligvis vil vise sig at være  

 billigere i drift, da det normalt er lettere togmateriel, der anvendes til  

 passagerdrift.
