Skriftlig fremsættelse (21. april 2021) Skatteministeren (Morten Bødskov):
 Herved tillader jeg mig for Folketinget at fremsætte:
Forslag til lov om ændring af lov om forskellige forbrugsafgifter og opkrævningsloven (Indførelse af afgift på nikotinholdige væsker til e-cigaretter m.v.) (Lovforslag nr.
L 217) Regeringen (Socialdemokratiet), Radikale Venstre, Socialistisk Folkeparti, Enhedslisten og Alternativet indgik den 2. december 2019 Aftale om finansloven for 2020, der blandt andet indeholder et initiativ om indførelse af afgift på væsker til e-cigaretter (også kaldet e-væsker). Med lovforslaget udmøntes dette initiativ fra finansloven.
 Regeringen og aftalepartierne ønsker at reducere forbruget af e-cigaretter og hindre, at de højere afgifter på traditionelle tobaksvarer ligeledes aftalt ved finansloven for 2020 fører til et øget forbrug af e-cigaretter.
Det foreslås at indføre en afgift på nikotinholdige væsker bestående af to satser.
En lav sats på 1,5 kr. pr. milliliter væske med en nikotinkoncentration til og med 12 mg pr. milliliter og en høj sats på 2,5 kr. pr. milliliter væske med en nikotinkoncentration over 12 mg pr. milliliter.
Det foreslås at indføre to satser i stedet for én for blandt andet for at mindske incitamentet til at anvende væsker med højere nikotinkoncentrationer.
 Det foreslås, at afgiften træder i kraft den 1. juli 2022.
Det foreslås samtidig at indføre en stempelmærkeordning for afgiftspligtige nikotinholdige væsker, hvorefter alle detailsalgspakninger skal påsættes stempelmærker.
Baggrunden herfor er, at der forventes at være et øget behov for kontrol på markedet, og at den foreslåede afgift forventes at medføre, at der opstår illegal handel.
En stempelmærkeordning sikrer den bedste kontrol og giver de lovlydige og registrerede virksomheder mulighed for at vise forbrugerne, at der er afregnet punktafgift af varerne.
 Henset til at der forventes at være et øget behov for kontrol på markedet, foreslås det at indføre særlige regnskabs- og fakturakrav og regler om skærpede bøder, som kendes fra bl.a. chokoladeafgiftsloven og tobaksafgiftsloven.
Det foreslås herudover at indføre regler om clean-market, hvorefter nikotinholdige væsker uden stempelmærker alene må sælges i en begrænset periode på 3 måneder efter afgiftens indførelse.
Det sker for at sikre, at afgiften slår igennem hurtigst muligt, og at der ikke lang tid efter indførelsen af afgiften findes væsker uden stempelmærker i detailhandlen.
På denne måde forhindres det, at der opstår samme udfordringer som ved forhøjelsen af tobaksafgifterne den 1. april 2020, hvor der blev solgt cigaretter med gamle stempelmærker lang tid efter afgiftsforhøjelsen.
Endeligt foreslås det, at virksomhederne får 3 måneder til at forberede sig på afgiftens indførelse.
Dermed vil virksomhederne få mulighed for at lade sig registrere som oplagshavere, få godkendt lokaler og bestille stempelmærker fra og med den 1. april 2022.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
