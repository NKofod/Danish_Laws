Skriftlig fremsættelse (27. januar 2011) Miljøministeren (Karen Ellemann) Herved tillader jeg mig for Folketinget at fremsætte:
Forslag til lov om ændring af lov om kemiske stoffer og produkter og forskellige andre love (Implementering af rammedirektivet om bæredygtig anvendelse af pesticider og ændringer som følge af plantebeskyttelsesmiddelforordningen og klassificeringsforordningen) (Lovforslag nr.
L 115) Formålet med dette lovforslag er helt overordnet at implementere flere forskellige EU-retsakter.
Der er i lovforslaget ændringer, der foreslås indført i forbindelse med overgangen fra direktiv om markedsføring af plantebeskyttelsesmidler til plantebeskyttelsesmiddelforordningen.
Der foreslås også ændringer i loven med henblik på at implementere fire delelementer i rammedirektivet for bæredygtig anvendelse af pesticider.
Endelig foreslås der foretaget ændringer af terminologisk karakter med henblik på at bringe lovens bestemmelser i overensstemmelse med REACH-forordningen og EUs klassificeringsforordning.
Reglerne om godkendelse m.v. af plantebeskyttelsesmidler reguleres fremover efter Europa-Parlamentets og Rådets forordning nr. 1107/2009 (som træder i kraft 14. juni 2011) og samtidig ophæves reglerne i direktiv 91/414/EØF om markedsføring af plantebeskyttelsesmidler og i direktiv 79/117/EØF af 21. december 1978 om forbud mod markedsføring og anvendelse af plantebeskyttelsesmidler indeholdende visse virksomme stoffer.
En EU-forordning har forrang for national dansk lovgivning, og lov om kemiske stoffer og produkter (kemikalieloven) skal derfor ikke indeholde regler, der overlapper med reguleringen i EU-forordningen.
Disse ophæves derfor.
Der foreslås i den forbindelse også indsat regler om overgangen mellem regler som følge af direktivets bestemmelser og plantebeskyttelsesmiddelforordningen.
Rammedirektivet om bæredygtig anvendelse af pesticider (2009/128/EF) indeholder fire delelementer, der ikke allerede er eller via anden lovgivning vil blive fuldt implementeret i dansk lovgivning.
Det drejer sig for det første om et krav om vedtagelse af nationale pesticidhandlingsplaner, der skal revideres mindst hvert 5. år og hvor der er en pligt til at inddrage offentligheden i udarbejdelsen.
For det andet drejer det sig om at forhandlere af bekæmpelsesmidler skal have pligt til at bestå en test med henblik på, at de kan dokumentere, at de besidder den nødvendige viden til at give kunderne fyldestgørende oplysninger om anvendelsen af bekæmpelsesmidler.
Der stilles samtidig krav om at salg af bekæmpelsesmidler til erhvervsmæssig anvendelse kun må ske til personer, der er i besiddelse af et gyldigt bevis for at have modtaget undervisning i pesticidanvendelse.
For det tredje skal der i loven indføres en bemyndigelsesbestemmelse til regler, der sikrer, at brugen af bekæmpelsesmidler i henhold til direktivet reduceres til et minimum eller forbydes på særlige områder med offentlig adgang, og hvor udsatte grupper færdes.
Og endelig er der i rammedirektivet en pligt til at indføre et krav om, at flysprøjtning kræver tilladelse.
Hertil skal bemærkes, at der ikke er foretaget flysprøjtning herhjemme i mange år.
Direktivet omhandler bekæmpelsesmidler som omfatter både plantebeskyttelsesmidler og biocider, men indtil videre er direktivets bestemmelser udelukkende fokuseret på plantebeskyttelsesmidler.
Der er dog i lovændringen taget højde for en varslet ændring af direktivet, så der allerede nu indføres hjemler til regulering af bekæmpelsesmidler, og dermed både plantebeskyttelsesmidler og biocider.
 REACH-forordningen og EUs klassificeringsforordning har senest været genstand for ændringer, der betyder, at der er behov for at bringe terminologien i denne lov på linje hermed.
 De ændringer i forskellige andre love, som lovforslaget også indeholder, sker som konsekvens af ændringerne i lov om kemiske stoffer og produkter.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
