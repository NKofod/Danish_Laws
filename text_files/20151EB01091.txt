Beretning afgivet af Miljø- og Fødevareudvalget den 14. september 2016 Beretning over Forslag til folketingsbeslutning om ændring af hundeloven for at fjerne raceforbud og indføre ejeransvar for hundens adfærd [af Maria Reumert Gjerding (EL) m.fl.]:
1. Udvalgsarbejdet Beslutningsforslaget blev fremsat den 1. april 2016 og var til 1. behandling den 12. maj 2016. Beslutningsforslaget blev efter 1. behandling henvist til behandling i Miljø- og Fødevareudvalget.
Møder Udvalget har behandlet beslutningsforslaget i 2 møder.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra:
Dansk Terrier Klub, Foreningen Fair Dog, Mette Larsen, Odense, Anne Sofie Gunlev Nielsen, Kværndrup, og Ina Olsen, Herlufmagle.
Spørgsmål Udvalget har stillet 4 spørgsmål til miljø- og fødevareministeren til skriftlig besvarelse, som denne har besvaret.
2. Politiske bemærkninger Et mindretal i udvalget (EL, LA og ALT) ønsker, at hundeloven revideres, således at raceforbuddet i hundeloven ophæves.
En evaluering i 2013 af hundeloven udarbejdet af Københavns Universitet understregede klart, at raceforbuddet ikke virkede og heller ikke vil komme til at virke i forhold til at nedbringe antallet af bid og angreb.
Ved revidering af hundeloven i 2014 tog man ikke højde for denne evaluering fra Københavns Universitet, men valgte at fastholde raceforbuddet.
Man kan nu 6 år efter indførelsen af raceforbuddet konstatere, at hundeloven i sin nuværende udformning ikke fungerer efter hensigten.
Mange uskyldige hunde aflives, og det koster mange ressourcer hos politiet, som har svært ved at håndtere raceforbuddet, da de ikke har den nødvendige faglige ekspertise til at vurdere hundenes racer eller blandinger af hunderacer samt hundes adfærd.
 EL, LA og ALT opfordrer derfor regeringen til inden udgangen af 2016 at fremsætte lovforslag om revidering af hundeloven, så der i forhold til håndtering af farlige hunde sættes fokus på de uansvarlige hundeejere frem for hundens race og i stedet indføres påbudsmuligheder med fokus på ejeransvar.
 P.u.v.
