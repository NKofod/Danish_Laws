 Udtalelse afgivet af Skatteministeriet om  

 broafgift i relation til godtgørelse for erhvervsmæssige  

 befordringsudgifter efter LL § 9 B.
 Reference:
LL § 9 B, jf. § 9, stk. 5  

 SL § 6, litra a  

 LV 1999, A.B.1.7 og 1.7.2 Departementet har på foranledning af Told- og  

 Skattestyrelsen  udtalt  følgende vedrørende  

 spørgsmålet, om hvorvidt en broafgift er en erhvervsmæssig  

 befordringsudgift, der må anses for dækket af en  

 kørselsgodtgørelse efter LL § 9 B:
Efter ligningslovens § 9 B, jf. § 9, stk. 5,  

 fastsætter Ligningsrådet en standardsats for godtgørelser  

 til dækning af erhvervsmæssige befordringsudgifter.  

 Godtgørelsen dækker de ordinære driftsudgifter til en bil,  

 f.eks. benzin, vægtafgift, afskrivninger, forsikringer og  

 vedligeholdelse.
Broafgift er ikke en ordinær driftsudgift vedr. bilen.  

 Broafgiften er således ikke dækket via  

 befordringsgodtgørelsen.
Broafgiften er arbejdsgiverens udgift ved  

 erhvervsmæssig kørsel.
Arbejdsgiveren kan derfor dække  

 afgiften ved udlæg efter regning eller ved, at arbejdsgiveren stiller  

 et brokort (fri passage) til rådighed for den ansatte.
Hvis  

 arbejdsgiveren ikke dækker broafgiften, kan lønmodtageren  

 foretage fradrag for dokumenterede erhvervsmæssige udgifter til  

 broafgift efter statskattelovens § 6, litra a.
Kørsel mellem sædvanlig bopæl og  

 arbejdspladsen er som udgangspunkt ikke erhvervsmæssig, og der er  

 derfor ikke hjemmel til fradrag for broafgiften i disse situationer.
Der er  

 kun fradrag for broafgift i det omfang, at ligningsloven § 9 C giver hjemmel  

 hertil, hvilket vil sige det midlertidige fradrag for broafgift på  

 Storebæltsforbindelsen, jf. bekendtgørelse nr. 865 af 7.  

 december 1998.
