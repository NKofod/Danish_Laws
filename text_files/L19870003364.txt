Den 5. marts 1987 undertegnedes i Beograd en overenskomst mellem Danmark  

 og Jugoslavien om konsolidering af Jugoslaviens statsgaranterede gæld til  

 Danmark.
Overenskomsten er i overensstemmelse med de retningslinier for  

 restrukturering af Jugoslaviens gæld (Agreed Minute of the Consolidation of  

 the Debt of the Socialist Federal Republic of Yugoslavia), hvorom der blev  

 opnået enighed under multilaterale forhandlinger, som fandt sted i Paris den  

 16. og 17. april og den 13. maj 1986.
Aftalen må betragtes i 2 faser: 1. trin omfatter perioden indtil 15. maj  

 1987. I denne periode er konsolideringsprocenten sat til 85, og der  

 foreligger målsætninger for den jugoslaviske økonomi under en udvidet  

 overvågningsaftale med Den Internationale Valutafond. 2. trin omfatter tiden  

 16. maj 1987 til 31. marts 1988. Her er konsolideringsprocenten endnu ikke  

 aftalt, og der er endnu ikke udarbejdet økonomiske målsætninger.
De 16  

 kreditorlande skal møde Jugoslavien for at aftale de nærmere vilkår.  

 Herudover er der af kreditorlandene afgivet et foreløbigt tilsagn om  

 konsolidering for tiden til og med 31. december 1988. Aftalen omfatter  

 kontrakter, som er garanteret af Industriministeriet eller  

 Eksportkreditrådet, og som er indgået før den 2. december 1982 med en  

 kredittid på over et år.
 De konsoliderede beløb under 1. trin skal afbetales i 10 lige store  

 halvårlige rater, begyndende den 30. april 1991 og med sidste afdrag den 31.  

 oktober 1995. Beløbene under 2. trin skal ligeledes afbetales i 10 lige store  

 halvårlige rater, begyndende 31. marts 1992 og med sidste afdrag den 30.  

 september 1996.
 I den dansk-jugoslaviske overenskomst udgør konsolideringen ca. 47  

 millioner kroner, der forrentes med 11,5 % på danske kroner og en variabel  

 rente LIBOR (London Inter Bank Offered Rate) plus 0,3% på US dollars.
