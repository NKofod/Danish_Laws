Nr BSF 79 Folketingsbeslutning om nedsættelse af et udvalg til vurdering af de  

 gældende regler vedrørende tvangsauktioner m.v.
Fremsat af af Ole Espersen (S) Erling Christensen (S) Pia Gjellerup (S)  

 Søren Hansen (S) Frank Jensen (S) Tove Lindbo Larsen (S) Lissa Mathiasen (S) den 2. maj 1989 Vedtaget ved anden (sidste) behandling den 2. juni 1989 Regeringen opfordres til at nedsætte et hurtigtarbejdende udvalg, der skal undersøge, om de gældende regler vedrørende tvangsauktioner m.v. er tilfredsstillende ud fra et samlet samfundsmæssigt synspunkt i en tid, der på den ene side er præget af faldende realløn, stigende arbejdsløshed og ringe boligskiftemuligheder og på den anden side af en bistandslovgivning, der er karakteriseret ved relativt store udgifter til støtte i tilfælde af sociale og andre problemer i forbindelse med en tvangsauktion.
 Udvalget skal specielt undersøge, om de gældende regler for gældssanering  

 bør udstrækkes til også at omfatte gæld, der er sikret ved pant i fast  

 ejendom, og om det offentlige i visse situationer bør stille garanti for dele  

 af en pantesikret restgæld mod delvis afskrivning fra kreditors side af anden  

 del af restgælden.
Oprindeligt fremsat forslag Regeringen opfordres til at nedsætte et hurtigtarbejdende udvalg, der skal undersøge, om de gældende regler vedrørende tvangsauktioner m.v.
er tilfredsstillende ud fra et samlet samfundsmæssigt synspunkt i en tid, der på den ene side er præget af faldende realløn, stigende arbejdsløshed og ringe boligskiftemuligheder og på den anden side  

 af en bistandslovgivning, der er karakteriseret ved relativt store udgifter til støtte i tilfælde af sociale og andre problemer i forbindelse med en tvangsauktion.
 Udvalget skal specielt undersøge, om de gældende regler for gældssanering  

 bør udstrækkes til også at omfatte gæld, der er sikret ved pant i fast  

 ejendom, og om det offentlige i visse situationer bør stille garanti for dele  

 af en pantesikret restgæld mod delvis afskrivning fra kreditors side af anden  

 del af restgælden.
Bemærkninger til forslaget Beslutningsforslaget er især motiveret af, at der i de kommende år må  

 forventes tvangsauktioner over fast ejendom i et i de sidste mange år uset  

 omfang, måske op til 20.000 tvangsauktioner årligt.
Ved ændringen af konkursloven ved lov nr. 187 af 9. maj 1984 og senere  

 ændring ved lov nr. 387 af 10. juni 1987 indførtes der regler for almindelig  

 gældssanering i tilfælde, hvor skyldneren ikke er i stand til og inden for de  

 nærmeste år ingen udsigt har til at kunne opfylde sine gældsforpligtelser, og  

 hvor skyldnerens forhold og omstændighederne i øvrigt taler herfor.
Ordningen  

 har været af betydning for flere tusinde familier, der er hjulpet ud af en  

 håbløs situation, således at sociale ulykker i vidt omfang er afværget eller  

 mindsket.
 På specielle områder, blandt andet landbrug og uddannelsesstøtte, er der  

 indført særordninger, herunder i forbindelse med statsstøtte eller garantier,  

 for landbrugets vedkommende blandt andet under hensyn til, at tvangsauktioner  

 vil medføre afståelse ikke blot af en virksomhed, men også af familiens  

 bolig.
I den almindelige gældssaneringsordning har man undtaget pantefordringer,  

 i det omfang pantet strækker hertil, idet panthaver der har sikret sig særlig  

 omhyggeligt for at undgå tab og således måtte formodes at ville lide direkte  

 økonomisk tab ved en sanering, idet der under normale forhold kunne forventes  

 hel eller i hvert fald næsten hel dækning af gælden ved et salg.
Dog bindes  

 panthaverne af kendelsen om gældssanering for så vidt angår den del af deres  

 personlige fordring mod skyldneren, som ikke dækkes af pantet.
Imidlertid viser de senere års erfaringer, at kreditforeninger og andre  

 panthavere lider ganske store tab ved tvangsauktioner over fast ejendom.
Det  

 sker dels ved, at ejendommene (for tiden flere tusinde) ofte står tomme i  

 længere tid, fordi de ikke kan sælges til en forventet pris, dels fordi det  

 endelige videresalg ofte sker til betydelig lavere salgssummer end nødvendigt  

 for at dække det skyldige beløb.
 De nuværende regler for tvangsauktion over fast ejendom, der kan virke  

 tilfredsstillende i perioder med normale eller nogenlunde normale  

 konjunkturer, bør efter forslagsstillernes opfattelse nyvurderes i en  

 situation som den foreliggende af følgende grunde:
 1. Selve det store antal af tvangsauktioner betyder nødvendigvis brug af  

 betydelige menneskelige og økonomiske ressourcer uden egentlig nyttevirkning,  

 for eksempel i forbindelse med skift af arbejde og skole, flytteudgifter og  

 et pristryk på ejendomme, som i sig selv er selvforstærkende.
2. De afskrivninger på gælden, som kreditforeninger m.v. er nødt til at  

 foretage, vil formentlig ofte være af en sådan størrelse, at skyldneren kunne  

 have klaret afdrag og renter af det nedskrevne beløb, men tvinges til at  

 flytte til en anden bolig, der måske har været genstand for samme eller  

 lignende nedskrivning.
Ejeren af denne sidste vil måske til gengæld få råd  

 til at bo i førstnævnte ejendom, hvorved der sker et i realiteten helt  

 perspektivløst boligskifte med de deraf følgende lige så perspektivløse tab.
 3. Netop på grund af de mange tvangsauktioner er lejeboligmarkedet  

 særdeles presset, således at muligheden for at finde en lejlighed til en  

 rimelig pris yderligere er stærkt mindsket.
4. Der foreligger, så vidt det er forslagsstillerne bekendt, ingen  

 oversigt over følgerne af tvungent boligskifte, herunder sociale ydelser,  

 arbejdsløshed m.v., psykiske følger af belastende økonomi, opløsning af  

 familie m.v.
Opgøres de sociale ydelser forsigtigt til 100.000 kr. pr.  

 familie, er der tale om en samfundsudgift på 2 mia. kr. foruden de personlige  

 ulykker, som tvangsauktioner og lignende ofte medfører for voksne og børn.
Det er en selvfølge, at en ændring af gældssaneringsordningen, så den også  

 omfatter pantesikret gæld, kræver præcise afgrænsninger, for at man kan undgå  

 misbrug.
Man kunne forestille sig, at ordningen alene skulle vedrøre  

 ejendomme erhvervet inden for en bestemt afgrænset årrække, hvor gældens  

 forrentning eller andre vilkår var af en bestemt tyngende karakter.
 Det forekommer forslagsstillerne, at samfundet har en forpligtelse til at  

 drage omsorg for, at reglerne om gældssanering og tvangsauktion over fast  

 ejendom, der kan være rimelige under mere normale forhold, ikke blot står  

 uanfægtede i en tid, hvor den økonomiske situation er af en helt speciel  

 karakter og derfor kræver nyvurdering ud fra et samlet samfundsmæssigt  

 synspunkt.
 Forslagsstillerne forudsætter, at der ligesom ved gældssanering efter den  

 almindelige gældssaneringsordning i konkursloven bliver tale om ordninger,  

 som reelt ikke vil være tabgivende for panthaverne.
Socialdemokratiet har i øvrigt - med samme sigte som her - samtidig  

 fremsat forslag til folketingsbeslutning om omfinansiering af realkreditlån  

 m.v. (Beslutningsforslag nr.
B 80). Nærværende beslutningsforslag kan  

 vedtages alene eller i forbindelse med beslutningsforslaget om  

 omfinansiering.
