Klage over behandling i forbindelse med tarmoperation Nævnet fandt grundlag for at kritisere anæstesilægen for ikke at have observeret patienten tilstrækkeligt under transport, således at patienten var uden ilttilførsel i 1-2 minutter, da anæstesirespiratoren svigtede på grund af manglende driftstryk.
 Nævnet lagde herved vægt på, at anæstesirespiratorens svigt umiddelbart burde have været opdaget af afdelingslægen, der havde ansvaret for transporten, og ikke først efter 1-2 minutter, da patientens hud blev blålig (cyanotisk).
 Nævnet fandt ikke grundlag for at kritisere speciallægen, som gennemførte tarmoperationen den 3. oktober 2002.
Nævnet lagde herved vægt på, at det på baggrund af operationsbeskrivelsen i journalen fremgik, at operationen var udført efter gældende principper.
Nævnet lagde videre vægt på, at det er velkendt, at der kan opstå defekt svarende til sammensyningen af to tarmender, og at dette kan resultere i bughindebetændelse eller bylddannelse.
 Nævnet fandt ikke grundlag for at kritisere lægerne, som behandlede patienten i forløbet efter operationen den 3. oktober 2002.
 Nævnet lagde herved til grund, at patienten blev behandlet relevant med kredsløbsunderstøttende midler, rigelig væske, antibiotisk medicin og respirator, da han fik multiorgansvigt, samt at man senere valgte at åbne ind til bughulen og indsy kunststof for at aflaste det forhøjede tryk i bughulen.
