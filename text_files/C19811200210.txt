 På grundlag af de erfaringer, der er indvundet siden udsendelsen af  

 ministeriets cirkulærskrivelse af 8. december 1975 om anskaffelse af  

 højttaleranlæg til kirker, har spørgsmålet om egnede foranstaltninger til  

 forbedring af høreforholdene i kirker været gjort til genstand for  

 overvejelse på bredere basis i ministeriet, og man skal på baggrund heraf  

 henlede opmærksomheden på følgende forhold:
Installation af højttaleranlæg indebærer opsætning af et undertiden ret  

 betydeligt antal højttalere (lydsøjler), der - navnlig i mindre kirker - kan  

 skæmme kirkens interiør.
Installation af højttaleranlæg bør derfor kun finde  

 sted, hvor en forbedring af taleforståeligheden må anses for absolut  

 påkrævet.
Hvor taleforståeligheden er rimelig god på de fleste pladser i  

 kirken for personer med normal hørelse - således som det sædvanligvis er  

 tilfældet i landsbykirker af almindelig størrelse - kan tilladelse til  

 anskaffelse af højttaleranlæg ikke forventes meddelt.
At nogle af menighedens  

 medlemmer f.eks. på grund af alder har en noget reduceret hørelse, kan ikke i  

 sig selv anses for tilstrækkelig begrundelse for installation af  

 højttaleranlæg.
Personer med svækket hørelse bør have fortrinsret til  

 benyttelse af stolestaderne nærmest prædikestolen, medens hensynet til de  

 egentlig hørehæmmede kirkegængere bør tilgodeses ved installation af  

 tunghøreanlæg (teleslyngeanlæg), jfr. ministeriets cirkulærer af 5. september  

 1962 og 18. november 1965.
Må installation af højttaleranlæg efter nærmere undersøgelse af forholdene  

 anses for påkrævet, bør antallet af højttalere (lydsøjler) begrænses mest  

 muligt, også selv om dette kan medføre, at lydgengivelsen ikke teknisk set  

 når det absolut optimale.
Særlig i små kirker bør højttaleranlæg konstrueres  

 så enkle som muligt.
 Nærmere vejledning i spørgsmål vedrørende højttaleranlæg kan fås ved  

 henvendelse til civilingeniør Dan Popescu, Skodsborgparken 38, V, 2942  

 Skodsborg, hvis udtalelse må vedlægges sagen ved dennes indsendelse til  

 stiftsøvrigheden, jfr. den tidligere nævnte cirkulærskrivelse herfra af 8.  

 december 1975.
I nogle tilfælde navnlig i mindre kirker - vil det være muligt at forbedre  

 høreforholdene ved gennemførelse af andre foranstaltninger, f.eks. beklædning  

 af vægge, stolestader eller gulve, ændret placering af prædikestolen,  

 opsætning af lydhimmel m.m.
Gennemførelsen af sådanne foranstaltninger,  

 hvorved taleforståeligheden blandt andet forbedres gennem nedsættelse af  

 efterklangstiden og dæmpning af eventuelt ekko, kan imidlertid indebære en  

 utilsigtet forringelse af vilkårene for menighedssangen og navnlig også for  

 kirkemusikken, der bedst kommer til sin ret i rum med en ret lang  

 efterklangstid.
Da arkitektur og akustik iøvrigt principielt bør svare til  

 hinanden, bør opmærksomheden i alle tilfælde tillige være henvendt på  

 spørgsmålet om betimeligheden af i det hele taget at ændre den for et rum -  

 og navnlig et historisk rum - karakteristiske akustik.
Ifølge de gjorte erfaringer vil det ofte være en forudsætning for en  

 tilfredsstillende forbedring af høreforholdene, at en med hensyn til  

 rumakustik særlig sagkyndig bistår ved sagens forberedelse.
De med sådan  

 bistand forbundne udgifter til honorar og befordringsgodtgørelse til den  

 sagkyndige kan afholdes af kirkekassen.
 Ved henvendelse til den sagkyndige bør denne anmodes om at udarbejde en  

 rapport om høreforholdene i kirken indeholdende oplysning om  

 efterklangstidens længde og eventuel forekomst af ekko, lydfordelingen på  

 tilhørerpladserne ved tale fra prædikestol og alter, samt en udtalelse om,  

 hvilke foranstaltninger der bør foretages, og den forventede effekt af disse.
 Rapporten skal følge med sagen ved dennes forelæggelse for de kirkelige  

 myndigheder, hvorved bemærkes, at sager om anskaffelse af højttaleranlæg  

 eller udførelse af arbejder, der tager sigte på ændring af kirkens akustiske  

 forhold, altid skal forelægges stiftsøvrigheden til afgørelse.
 P.M.V.
 E.B.
