 I medfør af § 9 i sømandslov nr. 420 af 13. juni 1973 fastsættes herved  

 følgende:
 § 1.  Nedenstående bestemmelser finder anvendelse på  

 enhver kvindelig søfarende, som udfører arbejde på dansk skib, med undtagelse  

 af søfarende, der alene arbejder om bord, medens skibet ligger i havn.
§ 2.  En søfarende kan kræve afsked, når det ved  

 lægeerklæring godtgøres, at hun er gravid, og at det af medicinske årsager  

 ikke kan anses for forsvarligt, at hun fortsætter i sin stilling om bord.
Det  

 samme gælder, når det af hensyn til hende selv, den forestående fødsel eller  

 barnet må anses for påkrævet, at tjenesteforholdet bringes til ophør.
 Stk. 2.  Den søfarende kan altid kræve afsked efter  

 udløbet af 4. svangerskabsmåned, når hun ikke regelmæssigt vil kunne få  

 fornødent lægetilsyn ved fortsat tjeneste om bord, ellers efter udløbet af 6.  

 svangerskabsmåned.
§ 3.  En søfarende, som kan kræve afsked efter § 2, og  

 som ønsker at rejse til sin bopæl i Danmark, har ret til fri rejse med  

 underhold for statens regning.
Det samme gælder, hvis hun ved  

 tjenesteforholdets ophør kunne have krævet afsked efter § 2.
 Stk. 2.  Finder fødslen sted i udlandet, kan  

 handelsministeriet også efter fødslen yde fri hjemrejse som anført i stk. 1  

 for såvel moder som barn.
Stk. 3.  Ønsker en gravid søfarende at rejse til sin  

 bopæl i Danmark efter stk. 1, skal krav om fri hjemrejse så vidt muligt  

 fremsættes ved fratrædelsen.
Begæring om hjemrejse efter stk. 2 skal  

 fremsættes inden 1 måned efter fødslen.
 § 4.  En søfarende er i forbindelse med enhver  

 lægeundersøgelse forud for tiltrædelse af tjeneste på dansk skib samt ved  

 enhver lægeundersøgelse, der foretages under tjenesten, pligtig til  

 uopfordret at oplyse lægen om, at hun er gravid, eller om, at hun har mærket  

 symptomer, som kan tyde på, at muligheden herfor foreligger.
 Stk. 2.  Bliver en søfarende under tjenesten klar over,  

 at hun er gravid, har hun pligt til straks at meddele dette til skibsføreren.  

 Vil hun gøre brug af retten til at kræve afsked efter § 2, skal hun snarest  

 muligt underrette skibsføreren om, hvornår hun ønsker at fratræde.
Stk. 3.  Skibsføreren skal, når han får kendskab til, at  

 en søfarende er gravid, give hende lejlighed til at søge læge for nødvendig  

 svangerskabskontrol i den førse havn, hvor dette kan ske.
Endvidere påhviler  

 det skibsføreren, i den udstrækning det er muligt før lægeundersøgelsen, at  

 give den søfarende underretning om skibets rejseruter.
 Stk. 4.  Undlader en søfarende at give de oplysninger,  

 som er nævnt i stk. 1 og 2, kan handelsministeriet kræve, at hun  

 tilbagebetaler statens udgifter i forbindelse med hendes hjemrejse.
 § 5.  Hjemrejse efter § 3 ordnes af konsulen eller af  

 skibsføreren, dersom der ikke er dansk konsul på stedet.
 Stk. 2.  Det er en forudsætning for at opnå refusion, at  

 der foreligger fornøden dokumentation for afholdte udgifter, og at der er  

 iagttaget sædvanlig god økonomi ved iværksættelse af foranstaltninger efter  

 denne bekendtgørelse.
 § 6.  Bekendtgørelsen træder i kraft den 1. februar  

 1974.
 Handelsministeriet, den 29. november  

 1973.
 Erling Jensen.
/E.
Lysgaard.
