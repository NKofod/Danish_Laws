 Bekendtgørelse om ændring af bekendtgørelse om udlejning af almene boliger m.v.
§ 1 I bekendtgørelse nr. 1381 af 12. december 2006 om udlejning af almene boliger m.v., som ændret ved bekendtgørelse nr. 283 af 22. marts 2007, foretages følgende ændringer:
 1. I § 1, stk. 5, indsættes efter »§ 2, stk. 1«: »og 2«.
 2. I overskriften til § 6 indsættes efter: »handicap«: »m.v.«.
 3. I § 6 indsættes efter stk. 1 som nyt stykke:
»Stk. 2. Stærkt bevægelseshæmmede personer har forud for andre boligsøgende fortrinsret til familieboliger, som er indrettet for denne persongruppe, jf. § 109, stk. 2, i lov om almene boliger m.v.« 4. I § 6, stk. 2, der bliver stk. 3, indsættes efter »stk. 1«: »og 2«.
 5. § 9, stk. 3, affattes således:
»Stk. 3. Er den ledige bolig velegnet til ældre og personer med handicap, eller falder den ind under de boliger, som er nævnt i § 6, stk. 1, har en ældre eller en person med handicap, som er optaget på oprykningsventelisten, en særlig fortrinsret forud for andre, jf. dog stk. 4. Den ældre eller person med handicap, som samtidig afgiver en bolig i samme afdeling, går forud for andre ældre og personer med handicap til de boliger, der er nævnt i 1. pkt.« 6. § 9, stk. 4, affattes således:
»Stk. 4. Er den ledige bolig indrettet til stærkt bevægelseshæmmede personer, jf. § 6, stk. 2, har en stærkt bevægelseshæmmet person, som er optaget på oprykningsventelisten, en særlig fortrinsret forud for andre, herunder forud for personer nævnt i stk. 3. Den stærkt bevægelseshæmmede person, som samtidig afgiver en bolig i samme afdeling, går forud for andre stærkt bevægelseshæmmede personer til de boliger, der er nævnt i 1. pkt.« 7. I § 9, stk. 5, udgår »for ældre og personer med handicap«.
§ 2 Bekendtgørelsen træder i kraft den 1. september 2008.
