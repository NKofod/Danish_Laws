Klage over information og behandling med blodfortyndende medicin (Marevan) Nævnet fandt grundlag for at kritisere overlægen for hans manglende information til patienten om bivirkninger til behandlingen med Marevan.
Nævnet lagde vægt på, at overlægen oplyste, at han ikke informerede patienten om bivirkninger til behandlingen med Marevan, idet patienten som tidligere praktiserende læge måtte formodes at være velorienteret om Marevans egenskaber.
Nævnet fandt, at selvom det var naturligt at forvente, at en tidligere praktiserende læge kendte informationen vedrørende Marevan, havde overlægen pligt til at sikre sig, at dette var tilfældet senest ved udskrivelsen af patienten.
 Nævnet fandt ikke grundlag for at kritisere overlægen for hans behandling af patienten med Marevan, hvor dosis blev øget selvom der først kunne komme svar fra en kontrollerende blodprøve ca. 1 uge senere.
 Nævnet lagde vægt på, at patienten igennem længere tid var blevet behandlet med Marevan uden tilstrækkelig effekt, og at øgningen i dosis af Marevan var beskeden og kun kunne forventes at medføre en beskeden stigning i INR-værdien.
