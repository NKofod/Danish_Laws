 Afgrænsning mellem forsikring og vedligeholdelsesabonnement.
Et interessentskab tegnede abonnementskontrakter, hvorefter selskabet mod  

 et fast årligt vederlag påtog sig at udskifte en beboelsesejendoms  

 vinduesruder.
Finanstilsynet meddelte selskabet, at tegning af sådanne  

 abonnementskontrakter var forsikringsvirksomhed, og pålagde selskabet at  

 afvikle virksomheden, således at forsikringsrisikoen blev afdækket i et  

 registreret forsikringsselskab.
 Over for Erhvervsankenævnet gjorde selskabet gældende, at der ikke var  

 tale om en forsikring men om et vedligeholdelsesabonnement.
 Finanstilsynet udtalte i sin redegørelse til ankenævnet bl.a.:
»Lov om forsikringsvirksomhed indeholder ikke nogen definition af  

 forsikringsvirksomhed, og en sådan definition findes heller ikke i  

 lovgivningen i øvrigt.
En forsikringsaftale karakteriseres dog i praksis som  

 en aftale om overtagelse (mod vederlag) af risikoen ved økonomisk tab ved en  

 uvis begivenheds indtræden (udeblivelse). Det er endvidere en betingelse, at  

 vederlaget kan beregnes statistisk.
 Med henblik på at afgrænse forsikringsvirksomhed overfor  

 abonnementsvirksomhed lægges vægt på, at abonnementsvirksomhed ikke går ud på  

 at overtage risikoen for uvisse begivenheders indtræden, men derimod på at  

 overtage risikoen for skaders indtræden som følge af slitage.
Der består endvidere forskel mellem abonnementsvirksomhed og  

 forsikringsvirksomhed i måden, hvorpå skaden genoprettes.
Ved  

 abonnementskontrakter sker genoprettelse af tabet ved en ydelse i andet end  

 penge, medens forsikringsydelsen i forsikringsvirksomhed erlægges som kontant  

 erstatning.
Dog accepteres netop ved etablering af en glasforsikringspolice,  

 at genopretning af tabet sker ved naturalopfyldelse, d.v.s. isætning af ny  

 rude.« Finanstilsynet anførte endvidere, at selskabet ifølge  

 abonnementskontrakterne påtager sig at afholde udgifterne ved at udskifte  

 itugåede vinduesruder.
Reparationer af karme, der er tæret af råd, rust eller  

 lignende, er efter kontrakterne ikke omfattet af abonnementet.
Da  

 vinduesruder hovedsagelig påføres skade ved uvisse begivenheders indtræden og  

 ikke som følge af slitage, fastholdt Finanstilsynet, at selskabets virksomhed  

 består i at dække udgifter, der opstår ved hændelige skader, og derfor må  

 betegnes som forsikring.
Ankenævnet tiltrådte af de grunde, som Finanstilsynet havde anført, at  

 klagerens virksomhed måtte betragtes som forsikringsvirksomhed.
Udøvelse af  

 forsikringsvirksomhed kræver efter lov om forsikringsvirksomhed en koncession  

 fra Finanstilsynet, men selskabet ville ikke kunne få en sådan koncession,  

 allerede fordi forsikringsvirksomhed efter loven ikke kan drives af et  

 interessentskab.
Ankenævnet kunne derfor tiltræde, at Finanstilsynet havde  

 pålagt selskabet at afvikle sin virksomhed og stadfæstede den påklagede  

 afgørelse.
