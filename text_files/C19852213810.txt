 I forbindelse med de seneste ændringer i folkeskoleloven har der været  

 rettet en del telefoniske forespørgsler til direktoratet vedrørende  

 muligheder for organisering af undervisningen i 10. klasse.
 På denne baggrund har direktoratet udarbejdet et notat, der belyser  

 forholdene omkring de typiske spørgsmål, der er blevet stillet.
 Dette notat udsendes hermed som vejledning om disse organiseringsligheder,  

 jfr. afsnit III i undervisningsministeriets cirkulære af 14. november 1985 om  

 ændring af lov om folkeskolen m.m.
Holger Knudsen / Per Iversen NOTAT Om muligheder for organisering af undervisningen i 10. klasse efter  de  

 seneste ændringer af folkeskoleloven.
 Efter vedtagelsen af folkeskoleloven i 1975 blev der udsendt forskellige  

 vejledninger, der berørte den nye struktur, herunder »Vejledning om  

 udarbejdelse af timefordelingsplaner« og »Vejledning om  

 folkeskolens planlægning af skoleåret, skemalægning m.v.«.
 Af dette vejledende materiale fremgår det klart, at eleverne i 10. klasse  

 efter loven har krav på så mange valgmuligheder, at det mindste grundlag for  

 opfyldelse af disse krav måtte være to 10. klasser (med hver 22 elever), og  

 så gav loven endda mulighed for, at en del af de tilbud, som eleverne havde  

 krav på, kunne opfyldes ved henvisning til anden skole, ved samarbejde med  

 ungdomsskolen eller - om nødvendigt - ved henvisning til ungdomsskolen.
 På baggrund heraf måtte man i mange kommuner foretage en delvis  

 centralisering af undervisningen i 10. klasse for at undgå oprettelse af  

 meget små hold.
Stedfunden udvikling Siden da er der sket en betydelig nedgang i antallet af elever i 10.  

 klasse.
Denne nedgang, der dels skyldes et fald i den samlede elevmasse, dels  

 - og navnlig - en betydelig stigning i overgangsfrekvensen fra 9. klasse til  

 1. gymnasieklasse, har medført, at adskillige skoler, der tidligere havde to  

 10. klasser, nu kun har en 10. klasse.
I en sådan situation ville der ifølge  

 de forannævnte vejledninger være grund til at overveje en ændring af den  

 stedlige skolestruktur, således at nogle skoler afgav deres 10. klasse til  

 andre skoler.
Herved ville nogle skoler få større koncentration af 10.  

 klasse-elever med de dermed forbundne bedre muligheder for at imødekomme  

 elevernes valgønsker, uden at holdstørrelserne bliver urimeligt små.
 Når dette ikke er sket i større omfang, end det er tilfældet, kan der være  

 flere grunde hertil.
For det første er der nogle steder et stærkt ønske om fortsat at kunne  

 undervise elever i hele det forløb, som folkeskoleloven beskriver.
Dernæst  

 kan der udmærket foreligge vægtige grunde til at undgå flytning af  

 lærerkræfter fra en skole til en anden, hvad der i mange tilfælde vil blive  

 nødvendigt i forbindelse med afgivelse af 10. klasse.
 Et ofte anført argument for at bevare en endog ganske lille 10. klasse ved  

 en skole er, at ingen af eleverne ønsker at fortsætte i 10. klasse, med  

 mindre det kan ske ved deres hidtidige skole.
 Selv om en sådan påstand nok må tages med et korn salt, er det utvivlsomt  

 rigtigt, at eleverne i mange tilfælde hellere forbliver ved deres egen skole  

 og lader sig nøje med et yderst beskedent udbud af valgmuligheder, end at de  

 skifter til anden skole, hvor de reelle valgmuligheder er større.
 Om denne elevholdning til et skoleskift efter 9. klassetrin vil være den  

 samme, hvis dette kan medføre optagelse på et hold, der er præget af en  

 ganske utraditionel undervisning udfra en samlende ide, ved vi meget lidt om.  

 Man tør dog nok antage, at lysten til et skoleskift i betydeligt omfang vil  

 bero på den konkrete beskrivelse af den undervisning, som den enkelte elev  

 vil kunne tage stilling til som alternativ valgmulighed.
Den stedlige struktur for 10. klasserne Som det fremgår af foranstående, er den stedlige skolestruktur for  

 10.-klasserne i nogle kommuner karakteriseret af flere eller færre skoler med  

 et svagt elevgrundlag i talmæssig henseende.
 Det er klart nok, at der i sådanne tilfælde allerede efter gældende  

 bestemmelser vil være visse vanskeligheder ved at give eleverne reelle  

 valgmuligheder i rimeligt omfang, og det er derfor også klart, at uden en  

 ændring af den stedlige struktur for dette klassetrin med henblik på at  

 tilvejebringe et talmæssigt øget elevgrundlag for undervisningens  

 organisering, vil de ændrede rammebestemmelser herfor næppe kunne udnyttes i  

 nævneværdig grad.
Der kan derfor i nogle tilfælde være anledning til at overveje ændringer i  

 strukturen for 10.-klasserne.
Sådanne overvejelser må naturligvis foretages  

 på konkret grundlag og beslutning herom tages af de kommunale  

 skolemyndigheder.
 Det skal i denne forbindelse påpeges, at de ændrede regler for 10. klasse  

 ikke i sig selv nødvendiggør en ændring af den kommunale skolestruktur for  

 disse klasser.
Enhver skole, der hidtil har haft en 10. klasse vil kunne bevare denne,  

 såfremt der ikke foreligger andre grunde til en flytning af den.
Med fornøden  

 ændring af undervisningsplanen (se afsnittet herom) vil en 10. klasse kunne  

 videreføres som hidtil.
Dette er også i overensstemmelse med, at de ændrede  

 regler må betragtes som en ramme for nye muligheder og ikke som et pålæg om  

 ændringer.
 Der er dog intet til hinder for, at en skole med en enkelt 10. klasse som  

 led i en samlet kommunal planlægning vil kunne erstatte sin nuværende 10.  

 klasse med et specielt tilbud til eleverne på dette klassetrin, hvis  

 elevgrundlag herfor kan bringes til veje.
Den enkelte elev skal have mindst 24 ugentlige timer Den enkelte elev i 10. klasse har hidtil som minimum kunnet nøjes med et  

 ugentligt timetal svarende til summen af de obligatoriske fags timetal efter  

 den kommunalt vedtagne undervisningsplan.
 Efter den vejledende timefordelingsplan, som er blevet fulgt af de fleste  

 kommuner, har denne sum udgjort 16 ugentlige timer.
Fra og med skoleåret 1986/87 skal den enkelte elev i 10. klasse have  

 mindst 24 ugentlige timer.
Dette betyder, at der bliver tale om et betinget  

 tilvalg i den forstand, at eleven kan vælge mellem de foreliggende  

 muligheder, men skal foretage dette valg, således at han eller hun får mindst  

 24 ugentlige timer.
Dette betyder selvsagt ikke, at diverse blokkes samlede timetal og diverse  

 enkelte tilbudsfags og valgfags timetal må tilpasses, således at de på  

 forskellig måde kan sammensættes, så de i alt giver 24 timer.
Men det betyder  

 nok, at den enkelte blok eller det enkelte samlede tilbuds samlede ugentlige  

 timetal ikke bør overstige 24 ugentlige timer.
Den enkelte elev kan så hertil  

 føje yderligere timer ved supplerende tilvalg.
 Der stilles ikke krav om flere valgmuligheder, end det hidtil har været  

 tilfældet, og folkeskolens regler om opfyldelse af elevønsker ved henvisning  

 til anden skole, samarbejde med ungdomsskolen eller om nødvendigt ved  

 henvisning hertil er uændrede.
Kravet om, at den enkelte elev skal have mindst 24 ugentlige timer, er  

 modificeret, således at der i særlige tilfælde kan gøres undtagelser.
Der kan  

 ikke gives eksempler på, hvad der må betragtes som særlige tilfælde.
Men det  

 er klart, at der i givet fald må foretages en vurdering på konkret grundlag,  

 og at den stillingtagen, der bliver resultatet heraf, må indgå i grundlaget  

 for en kommunal administrationspraksis med størst mulig konsekvens ved  

 stillingtagen til tilsvarende tilfælde.
De hidtidige obligatoriske fag bliver tilbudsfag Den tekniske løsning, der her er valgt, betyder ikke, at den enkelte elev  

 tilbudsfag for tilbudsfag skal kunne sammensætte sit helt individuelle  

 undervisningsprogram med krav om at få dette realiseret.
Et sådant krav ville  

 hverken praktisk eller økonomisk kunne realiseres.
Derfor må en del af tilbudsfagene tilbydes i blok.
Hvis denne blok  

 omfatter de hidtidige obligatoriske fag, vil alt være som hidtil.
Da den enkelte elev skal have mindst 24 ugentlige timer, vil eleven ikke  

 kunne komme uden om at vælge denne blok, med mindre der foreligger et  

 alternativt utraditionelt tilbud, der ligeledes tilbydes i blok.
Man kan  

 således meget vel sige, at såfremt der ikke foreligger et sådant alternativt  

 tilbud, så vil de tilbudsfag, der er bundet sammen i blok i realiteten kunne  

 betragtes som stedligt obligatoriske fag.
Allerede af denne grund må der i den kommunale undervisningsplan være  

 bestemmelser om denne blok. (Se afsnittet om bestemmelser i  

 undervisningsplanen). Blokken behøver ikke nødvendigvis at sammensættes af de  

 hidtidige obligatoriske fag.
Den kan være anderledes sammensat, og den kan  

 have et mindre eller et større timetalsmæssigt omfang.
 Men uanset hvorledes blokken er sammensat og uanset dens timetalsmæssige  

 omfang, har den enkelte elev krav på at modtage en undervisning i samtlige  

 tilbudsfag, i de kursusdelte fag tillige under hensyn til elevens valg af  

 niveau.
De tilbudsfag, som ikke rummes i blokken, må derfor som nu tilbydes fag  

 for fag.
Der kan eventuelt for visse fags vedkommende (folkeskolelovens § 22,  

 stk. 2 og 3) blive tale om at kravet som nu opfyldes ved henvisning til anden  

 skole, ved samarbejde med den kommunale ungdomsskole eller om nødvendigt ved  

 henvisning hertil.
Utraditionelle samlede undervisningstilbud I bemærkningerne til forslag til lov om ændring af lov om folkeskolen m.m,  

 fremsat den 31. januar 1985, hedder det blandt andet:
»Man kan således forestille sig helt eller delvis prøveløse tilbud,  

 hvor undervisningens indhold adskiller sig så meget fra det traditionelt  

 boglige, at der herved skabes nye muligheder for at gøre skolen mere  

 spændende, ikke mindst for de skoletrætte elever.« Der kan således ikke være tvivl om, at hensigten med de ændrede rammer har  

 været at skabe mulighed for en undervisning, der er præget af ikke-bogligt  

 indhold.
 Det vil derfor være nærliggende at tænke sig, at lærerkræfter fra skolens  

 praktisk (i manuel forstand) og kunsterisk betonede fag i særlig grad må  

 kunne medvirke til at udforme undervisningstilbud af den omhandlede  

 beskaffenhed.
 I den ændrede folkeskolelovs § 7, stk. 2, hedder det:
»Vælger en elev ikke dansk, skal undervisningen omfatte dele af dette  

 fag, og vælger en elev ikke samtidsorientering, skal undervisningen omfatte  

 dele af dette fag samt dele af arbejdskendskab.« Disse krav må antages helt eller delvis at kunne opfyldes ved at integrere  

 de nævnte undervisningsområder i den helhed, som udgøres af det samlede  

 undervisningstilbud af mindre boglig karakter.
Man kunne således godt forestille sig, at undervisningen i mundtlig og  

 skriftlig fremstilling i faget dansk kunne varetages på denne måde.
Men der  

 er her tale om ikke-specificerede minimumskrav.
 Der er derfor intet til hinder for, at der i et samlet  

 undervisningstilbud, evt. sideløbende med en integrering, afsættes  

 undervisningstimer til dette fag.
 Der er bestemt heller intet til hinder for, at f.eks. faget dansk indgår  

 med fuld eller endog øget styrke i det samlede undervisningstilbud. - I så  

 tilfælde måtte eleverne selvsagt kunne indstille sig til de afsluttende  

 prøver i faget og derved opnå en fuld ligeværdighed i forhold til den status,  

 faget iøvrigt indtager i 10. klasse.
 Man kunne også forestille sig, at de to basale fag, dansk og  

 regning/matematik, kunne indgå i et samlet tilbud, hvor undervisningen heri  

 blev givet som en integreret del af en helhed og tillige i skemalagte timer  

 på en sådan måde, at det samlede tilbud, hvad angår disse fag, blev fuldt  

 ligeværdigt med anden undervisning i fagene i 10. klasse.
Muligheden for at udforme samlede tilbud, hvorefter elevernes adgang til  

 at indstille sig til afsluttende prøver, er helt udeladt, må ses som udtryk  

 for de ændrede rammers bredde.
Man har altså ikke ønsket i så henseende at  

 begrænse mulighederne for de stedlige skolemyndigheders udformning af sådanne  

 tilbud.
 Om et samlet utraditionelt tilbud skal rumme en mulighed for, at eleverne  

 kan gå til prøve i et eller flere fag, eller om tilbudet skal være uden denne  

 mulighed, må afgøres af de kommunale skolemyndigheder efter stedligt ønske og  

 behov.
Niveaudeling De ændrede regler for undervisningens organisering i 10. klasse giver ikke  

 kommunerne adgang til at undlade kursusdeling i de niveaudelte fag.
 Kun hvor der er tale om et utraditionelt samlet tilbud omkring en samlende  

 ide, og hvor aktiviteter fra et eller flere fag helt eller delvis er  

 integreret i undervisningen, kan undervisningen foregå uden deling, - også  

 selv om undervisningen er tilrettelagt således, at eleverne vil kunne gå til  

 afsluttende prøve i faget (fagene).
Det er klart, at den undervisning, der i så tilfælde gives i udelt form  

 kan sigte imod folkeskolens afsluttende prøve.
Men der er heller intet til  

 hinder for, at undervisningen tilrettelægges på en sådan måde, at den enkelte  

 elev selv afgør, om han eller hun vil indstille sig til afgangsprøve eller  

 udvidet afgangsprøve.
 Hvis et fag er indeholdt i et utraditionelt samlet tilbud, således at  

 eleverne kan gå til afsluttende prøve, bør det af undervisningsplanen klart  

 fremgå, om eleverne alene kan indstille sig til afgangsprøven, eller om de  

 kan vælge imellem at indstille sig til afgangsprøven eller den udvidede  

 afgangsprøve.
Klassens time I en traditionelt organiseret undervisning må klassens time indgå i den  

 samlede blok af tilbudsfag.
Men i et samlet utraditionelt  

 undervisningstilbud, hvor et eller flere fag i fuldt eller delvist omfang er  

 integreret i den helhed, som undervisningstilbudet udgør, er der intet til  

 hinder for, at indholdet i klassens time også vil kunne integreres, hvis det  

 anses for hensigtsmæssigt.
Bestemmelser i undervisningen På samme måde som nu må der fortsat i den kommunalt vedtagne  

 undervisningsplan være læseplaner for de enkelte fag eller indholdsrammer,  

 hvor det drejer sig om samlede undervisningstilbud omkring en samlende ide.  

 Det må desuden af undervisningsplanen fremgå, hvilke tilbudsfag den enkelte  

 skole tilbyder i samlet blok.
Da blokkens sammensætning og timetalsmæssige omfang meget vel kunne tænkes  

 at variere fra år til år under hensyn til vekslende elevønsker, er der intet  

 til hinder for, at den kommunale undervisningsplan kan indeholde en  

 rammebestemmelse, der henlægger beslutning herom f.eks. til skolenævnet efter  

 indstilling fra lærerrådet.
En sådan rammebestemmelse kan udmærket rumme et  

 laveste og et højeste timetal for den samlede blok, ligesom den kan rumme  

 krav om, at nærmere angivet (angivne) fag skal indgå i blokken.
Såfremt  

 undervisningsplanen indeholder en rammeplan som foran beskrevet, optages  

 skolenævnets beslutning som bilag til undervisningsplanen.
Også samlede utraditionelle undervisningstilbud må med hensyn til  

 undervisningens organisering og indhold være i overensstemmelse med den  

 kommunale undervisningsplans bestemmelser.
Men også her kan der vedtages en  

 rammebestemmelse, der bemyndiger skolenævnet til efter indstilling fra  

 lærerrådet at træffe nærmere beslutning om såvel organisering som indhold.
I  

 så fald optages skolenævnets beslutning ligeledes som bilag til  

 undervisningsplanen.
»Markedsundersøgelse« Det er klart, at den sondering med hensyn til valgønsker, der sker blandt  

 de elever i 9. klasse, som skal fortsætte i 10. klasse, må forstærkes,  

 såfremt man beslutter at forsøge sig med et eller flere utraditionelle  

 undervisningstilbud.
 Dels må man jo sikre sig, at der bliver tilstrækkelig tilslutning til, at  

 et sådant tilbud kan realiseres, inden man går ind i en nærmere planlægning  

 af undervisningen, dels er der jo en åbenlys sammenhæng mellem muligheden for  

 at realisere et sådant (sådanne) tilbud og muligheden for, hvor mange valgfag  

 der iøvrigt kan realiseres.
 Hvad angår samlede utraditionelle undervisningstilbud, kunne man  

 forestille sig, at de blev forelagt eleverne i en skitsemæssig form, som  

 interesserede elever kunne være med til at give en nærmere udformning  

 (folkeskolelovens § 16, stk. 4). Men det er utvivlsomt af stor betydning, at  

 beskrivelsen af tilbudet, herunder af, hvad det eventuelt rummer af  

 prøvemuligheder, bliver så klar som muligt, inden eleverne stilles over for  

 et endeligt valg.
Afsluttende bemærkninger I det forannævnte er der alene omtalt forhold vedrørende undervisningens  

 organisering i 10. klasse, som typisk er blevet berørt i telefonforespørgsler  

 til direktoratet i anledning af de seneste lovændringer.
Det kan derfor ikke  

 afvises, at andre organisationsformer end de nævnte vil kunne have interesse.
 Man kunne således forestille sig en fælles undervisning, der byggede på en  

 kerne af fag med udelt undervisning (dansk, samtidsorientering, klassens time  

 og evt. tillige idræt), hvor alle eleverne deltog, og hvor det samlede  

 utraditionelle tilbud i tilslutning hertil udgjorde eet stort  

 »valgfag«.
Endnu andre former kunne tænkes.
Men grundlaget for overvejelser herom må  

 formentlig tage udgangspunkt i den stedlige struktur for 10.-klasserne, som  

 den er, eller som man efter en realistisk bedømmelse af de stedlige  

 muligheder kunne tænke sig den ændret.
Det er i hvert tilfælde helt åbenlyst,  

 at den mulige udnyttelsesgrad af de ændrede bestemmelser må bero på,  

 hvorledes den stedlige struktur for 10.-klasserne er eller kan blive.
 Hertil kommer, at de nye muligheder, som det fremgår af bemærkningerne til  

 lovforslaget, i første række tænkes at skulle tilgodese den gruppe af elever,  

 der ikke er interesseret i at tilslutte sig en undervisning, som for alle  

 fags vedkommende sigter imod afgangsprøve eller udvidet afgangsprøve.
Disse muligheder vil derfor kun kunne anvendes i det omfang, hvori der er  

 efterspørgsel efter dem i den form, hvori de bliver præsenteret i det lokale  

 skolebillede.
Og det må nok forventes, at efterspørgslen vil være begrænset.
 Men den større bevægelsesfrihed, der er lagt op til, både hvad angår  

 ordning, indhold og metode, kan meget vel tænkes at give erfaringer, som vil  

 kunne anvendes med et bredere sigte inden for folkeskolens  

 undervisningsområder.
Om dette vil blive tilfældet, beror helt og holdent på iderigdom og  

 opfindsomhed, hvormed de ændrede lovrammer bliver udfyldt.
For i dansk  

 skoletradition er det ikke de centralt givne ydre rammer, der i sig selv har  

 befordret udviklingen.
Udviklingen er alene blevet befordret af det, som man  

 i de kommunale skolevæsener har ment at kunne lægge ind i de til enhver tid  

 givne rammer.
BILAG Bemærkninger til forslag til lov om ændring af lov om folkeskolen m.m.,  

 fremsat af undervisningsministeren den 31. januar 1985, rummer et afsnit om  

 folkeskolens 10. klasse med følgende ordlyd:
 Nye muligheder for eleverne i 10. klasse.
Efter de gældende regler, jfr. folkeskolelovens § 7, stk. 1, er fagene  

 dansk, engelsk, samtidsorientering og idræt obligatoriske for eleverne i 10.  

 klasse.
Eleverne har herudover mulighed for at vælge en række fag, som  

 kommunerne skal tilbyde efter § 9 (valgfag).
Det forhold, at en række fag er obligatoriske for eleverne i 10. klasse,  

 har i praksis været til hinder for, at kommunerne kan udforme tilbud til  

 eleverne i 10. klasse, der især tager sigte på den del af eleverne, som ikke  

 ønsker at gå til prøve ved skoleårets slutning.
Efter de gældende regler kan  

 sådanne tilbud kun gives på forsøgsbasis, men det er  

 undervisningsministeriets opfattelse, at der på dette område bør ske en  

 udvidelse af rammerne, således at kommunerne får større mulighed for at  

 udforme tilbud, der specielt er afpasset efter den gruppe af elever, de  

 sigter på.
Man kan således forestille sig helt eller delvis prøveløse tilbud,  

 hvor undervisningens indhold adskiller sig så meget fra det traditionelt  

 boglige, at der herved skabes nye muligheder for at gøre skolen mere  

 spændende, ikke mindst for de skoletrætte.
Bestemmelserne om undervisningen i 10. klasse foreslås derfor ændret,  

 således at de nuværende obligatoriske fag i 10. klasse får status som  

 tilbudsfag, jfr. den foreslåede bestemmelse i § 7. Af hensyn til  

 undervisningens tilrettelæggelse vil kommunerne kunne tilbyde grupper af  

 tilbudsfag og valgfag samlet, således at den enkelte elev må vælge en gruppe  

 fag under et.
Som det fremgår af den foreslåede bestemmelse i § 7, stk. 2,  

 skal der i den undervisning, som den enkelte elev modtager, indgå  

 undervisning i dele af fagene dansk og samtidsorientering samt dele af  

 arbejdskendskab.
Det må herved understreges, at undervisningens indhold i  

 faget dansk ikke nødvendigvis skal fastlægges således, at kravene ved  

 folkeskolens afsluttende prøver kan opfyldes.
Selv om der efter den foreslåede ændring af § 7 ikke er obligatoriske fag  

 i 10. klasse, finder man ikke, at der bør være en almindelig adgang for  

 eleverne til at vælge få fag og dermed nøjes med et meget lavt ugentligt  

 timetal.
Der foreslås derfor som § 14, stk. 3, indsat en bestemmelse,  

 hvorefter udgangspunktet er, at den ugentlige undervisningstid for den  

 enkelte elev skal være mindst 24 timer, idet skolen dog, hvor særlige grunde  

 taler herfor, kan tillade, at en elev har færre timer.
Det skal samtidig understreges, at elevernes valg af fag på 8.-10.  

 klassetrin i princippet er bindende for et skoleår.
Hvis eleven ønsker at  

 forlade undervisningen i et fag i skoleårets løb, må det være skolens opgave  

 at søge at tilbyde eleven optagelse på et andet hold, således at eleven  

 normalt kun kan forlade undervisningen, hvis det sker i forbindelse med  

 omvalg.
Elevers tilbagetræden forudsætter i alle tilfælde forældrenes  

 samtykke.
Efter § 13, stk. 3, i den gældende lov kan undervisningen i 10. klasse  

 midlertidigt indstilles i et timetal svarende til højst 30 skoledage årligt  

 med henblik på elevernes deltagelse i lejrskoleophold, skolerejser,  

 udsendelse i praktik eller lignende.
Den foreslåede ændring af § 13, stk. 3,  

 indebærer, at muligheden for at anvende skoledage til disse formål kan  

 udnyttes efter behov.
