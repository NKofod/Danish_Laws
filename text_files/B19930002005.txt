 I medfør af konto 17.41.72 og tekstanmærkning 3 og 66 på finansloven for  

 1993 fastsættes følgende regler om de regionale flaskehalspuljer.
Formål § 1.  Puljen kan anvendes til regionale aktiviteter i  

 form af køb af kurser eller informationskampagner rettet mod strukturelle  

 problemer, herunder regionale flaskehalsproblemer og indsats rettet mod  

 beskæftigede og ledige med uddannelses- og omskolingsbehov, som ikke løses  

 med de redskaber Arbejdsmarkedsnævnet i øvrigt har til sin rådighed.
 Stk. 2.  Udgangspunktet for forståelsen af de regionale  

 strukturproblemer er erhvervslivets behov for kvalificeret arbejdskraft.
Bevillingen § 2.  Der afsættes på finansloven en pulje til  

 forebyggelse og afhjælpning af strukturproblemer på de regionale  

 arbejdsmarkeder.
 § 3.  Arbejdsministeren fordeler midlerne til  

 regionerne efter forhandling med Landsarbejdsnævnet.
 Stk. 2.  Arbejdsmarkedsnævnet fastlægger anvendelsen af  

 de regionale midler.
Køb af kurser § 4.  Der kan anvendes midler af puljen til køb af  

 kurser rettet mod såvel ledige som beskæftigede i regionen.
 Stk. 2.  Ved beskæftigede forstås både ansatte og  

 selvstændige.
 § 5.  Kursuskøbene skal opfylde det overordnede formål  

 med puljen.
 Stk. 2.  Der kan købes hele kurser eller enkelte pladser  

 på et kursus.
 § 6.  Der kan primært købes kurser udbudt af  

 offentlige institutioner.
 Stk. 2.  I særlige tilfælde kan formålet med puljen  

 begrunde køb af kurser hos private leverandører.
 § 7.  Ved køb af kurser, der gennemføres i henhold til  

 lov om arbejdsmarkedsuddannelser, herunder kurser der er udbudt som kurser  

 efter reglerne om indtægtsdækket virksomhed, kan der udbetales  

 deltagerstøtte, jf. anmærkningerne på finansloven til denne konto.
 Stk. 2.  Ved køb af kurser udbudt af  

 arbejdsmarkedsuddannelserne og andre uddannelsesinstitutioner i fællesskab  

 kan der udbetales deltagerstøtte for den del af kurset, der afholdes som  

 arbejdsmarkedsuddannelser, jf. stk. 1.
Informationskampagner § 8.  Der kan anvendes midler af puljen til  

 iværksættelse af regionale informationskampagner og andre særlige aktiviteter  

 over for virksomheder og arbejdstagere.
 Stk. 2.  Ved arbejdstagere forstås både beskæftigede og  

 ledige.
 Stk. 3.  Ved beskæftigede forstås både ansatte og  

 selvstændige.
 § 9.  Informationskampagnerne skal opfylde det  

 overordnede formål med puljen.
Afrapportering § 10.  Afrapportering om Arbejdsmarkedsnævnets  

 anvendelse af puljen sker til arbejdsministeren.
Afrapportering sker gennem  

 Arbejdsmarkedsstyrelsen.
Ikrafttrædelse § 11.  Bekendtgørelsen træder i kraft den 1. februar  

 1993. Samtidig ophæves bekendtgørelse nr. 157 af 5. marts 1992.
Arbejdsministeriet, den 14. januar 1993 Knud Erik Kirkegaard / Henrik Nepper-Christensen (* 1) Bekendtgørelsen retter sig mod lov om arbejdsformidling og arbejdsløshedsforsikring som senest er ændret ved lov nr. 752 af 01/09/1992, lov nr. 1036 af 23/12 1992, lov nr. 1037 af 23/12/1992.
