Fradrag for skur- og tærepenge blev nægtet, selv om der var udbetalt  

 skurpenge, idet der var opstillet skure til værktøj m.v. og disse skure blev  

 benyttet til spisning.
Skurpenge var udbetalt, fordi skurene ikke opfyldte  

 kravene i den faglige overenskomst.
 A klagede for indkomståret 1986 over, at de stedlige skattemyndigheder  

 ikke havde anset ham for berettiget til et i selvangivelsen foretaget fradrag  

 for skur- og tærepenge i 100 dage a 22 kr., 2.200 kr.
Af sagens oplysninger fremgik bl.a., at klageren var ansat ved  

 entreprenørfirmaet B A/S i X, hvor han hovedsageligt arbejdede med  

 fjernvarmeanlæg.
I 1986 havde klageren fået udbetalt skurpenge i henhold til  

 overenskomsten mellem entreprenørforeningen og SID for 96 dage med i alt  

 2.585 kr.
På arbejdsstederne var der opstillet skurvogne til opbevaring af  

 værktøj og redskaber.
Disse vogne anvendtes efter det oplyste ligeledes af  

 medarbejderne til at indtage de sædvanlige måltider.
 De stedlige skattemyndigheder havde bl.a. henset til, at skurpenge alene  

 var udbetalt på dage, hvor arbejdsgiveren havde stillet skur til rådighed.  

 Ligeledes var henset til, at klageren ikke havde dokumenteret eller  

 sandsynliggjort at have afholdt merudgifter til fortæring.
Klagerens repræsentant påstod klageren berettiget til det omhandlede  

 fradrag, og anførte bl.a., at skurpengene af arbejdsgiveren var udbetalt som  

 kompensation for, at skurvognene ikke opfyldte kravene i den faglige  

 overenskomst.
Repræsentanten gjorde således gældende, at udbetaling af  

 skurpenge efter omstændighederne også medførte ret til fradrag for samme.
Efter det foreliggende - herunder bl.a., at klageren havde adgang til skur  

 på de omhandlede dage - fandt Landsskatteretten ikke, at klageren var  

 berettiget til fradrag for skur- og tærepenge.
Den påklagede ansættelse blev  

 herefter stadfæstet.
 LV 1987, D 2.3.5.
 (* 1) Afgørelsen er offentliggjort i Skat 1989, nr. 4, side 331.
