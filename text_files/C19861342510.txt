 Til samtlige til eksport af fersk kød, fersk fjerkrækød og kødvarer  

 autoriserede virksomheder samt dyrlægerne ved disse.
1. I henhold til bilag A, kapitel VI, nr. 30 i  

 bekendtgørelse nr. 307 af 29. juni 1979 om udførsel af kødprodukter, bilag I,  

 kapitel XI, nr. 58 litra a i bekendtgørelse nr. 691 af 20. december 1984 om  

 udførsel af fersk kød og § 11, stk. 2, i regulativ nr. 208 af 24. september  

 1969 om slagtning, behandling, sortering, mærkning, pakning og forsendelse  

 m.v. af fjerkræ, må materialer, der anvendes ved indpakning/emballering af  

 kød og kødprodukter på de eksportautoriserede kødvirksomheder, ikke kunne  

 influere på kødets eller kødprodukternes organoleptiske egenskaber, eller  

 kunne overføre stoffer hertil, der er skadelige for den menneskelige sundhed.  

 Levnedsmiddelstyrelsen har udsendt Vejledning om emballage o.l. i forbindelse  

 med levnedsmidler af december 1984. Det fremgår heraf bl.a., »at køberen  

 af indpakningsmateriale/emballage bør sikre sig en erklæring fra leverandøren  

 om, at materialet er egnet til det påtænkte formål og overholder enten de  

 vesttyske sundhedsmyndigheders (BGA's) retningslinier eller den hollandske  

 lovgivning på området.
Sådanne erklæringer bør indeholde oplysninger om, at  

 materialet i sin helhed opfylder reglerne i eet land, eventuelt  

 sammenfaldende med reglerne i andre lande.
Levnedsmiddelstyrelsen kan også på  

 opfordring foretage konkrete vurderinger«.
 2. På den baggrund meddeles, at plastmaterialer  

 (herunder plastcoatede kartoner o.lign.) til emballering af levnedsmidler på  

 eksportautoriserede kødvirksomheder skal være ledsaget af en erklæring fra  

 leverandøren om, at materialet er egnet til emballering af fersk  

 kød/kødprodukter i henhold til (mindst) en af følgende specifikationer:
 1. Tysk lovgivning (BGA's rekommendationer).
 2. Hollandsk lovgivning.
 3. Amerikansk lovgivning.
4. Udtalelse fra Levnedsmiddelstyrelsen.
Erklæringen  

 skal have følgende ordlyd: »Emballagematerialet er egnet til  

 kød/kødprodukter i henhold til ........................« med angivelse  

 af den pågældende lovgivning/udtalelse.
Erklæringen kan indtil videre afgives  

 enten på fakturaen eller på en etiket anbragt på emballagen for  

 plastmaterialet.
 3. Veterinærkontrollen anmodes om at påse at  

 foranstående overholdes på de eksportautoriserede kødvirksomheder.
 4. Cirkulæreskrivelse af 16. december 1976 (K.K.  

 3891-1976) om samme emne tilbagekaldes herved.
 P.V.V.
