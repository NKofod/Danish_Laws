 Der var ikke hjemmel til at fratrække et beløb, svarende til  

 befordringsudgiften inden for lokalområdet, i hjælpen til dækning af  

 transportudgifter til og fra uddannelsesstedet.
 SAGSFREMSTILLING:
Klager havde for perioden 1. august 1989 - 30. juni 1992 fået bevilget  

 hjælp efter den dagældende § 42 i bistandsloven til gennemførelse af en  

 uddannelse til socialrådgiver.
Hjælpen bestod af et grundbeløb samt et beløb  

 til dækning af transportudgifter og undervisningsmidler.
 Efter lovændringen pr. 1. oktober 1990 modtog han  

 bruttorevalideringsydelse efter bistandslovens § 43, stk. 2.
 Kommunen skønnede i den forbindelse, at klager nu var i stand til selv at  

 betale transportudgifterne samt udgifter til undervisningsmidler, da ydelsen  

 efter § 43, stk. 2 var højere end den tidligere revalideringsydelse.
 Amtsankenævnet pålagde dog kommunen at afholde de nævnte udgifter.
 Kommunen dækkede herefter klagers transportudgifter, men fratrak i henhold  

 til pkt. 47 i Socialministeriets vejledning af 6. august 1990 udgifterne til  

 transport i lokalområdet.
 Amtsankenævnet pålagde herefter kommunen at udbetale hjælp til dækning af  

 den fulde udgift til nødvendig daglig befordring til og fra uddannelsesstedet  

 med den begrundelse, at der ikke i § 43 og i dennes forarbejder var hjemmel  

 til at følge kommunens afgørelse.
 Sagen blev behandlet i principielt møde til afklaring af spørgsmålet om  

 hjemlen til ved dækning af transportudgiften til uddannelsesstedet at  

 fratrække et beløb, svarende til transportudgiften i lokalområdet.
 AFGØRELSE:
 Ankestyrelsen var enig med amtsankenævnet i, at kommunen ikke var  

 berettiget til i hjælpen til dækning af befordringsudgifter til og fra  

 uddannelsesstedet at fratrække et beløb, svarende til transportudgiften inden  

 for lokalområdet.
 Begrundelsen var, at der ikke i bistandsloven er hjemmel til den i  

 Socialministeriets vejledning af 6. august 1990 nævnte begrænsning i hjælpen  

 til dækning af befordringsudgifter til og fra uddannelsesstedet.
 Kommunen skulle derfor efterbetale, hvad der svarede til  

 transportudgifterne inden for lokalområdet fra den 1. oktober 1990, da  

 lovændringen trådte i kraft.
 Ankestyrelsen tiltrådte således amtsankenævnets afgørelse.
