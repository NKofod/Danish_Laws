Betænkning afgivet af Social- og Indenrigsudvalget den 27. maj 2016 Betænkning over Forslag til folketingsbeslutning om forenkling af hjælp til børn med handicap [af Jakob Sølvhøj (EL), Orla Hav (S), Karina Adsbøl (DF), Torsten Gejl (ALT) og Trine Torp (SF) m.fl.]:
1. Udvalgsarbejdet Beslutningsforslaget blev fremsat den 1. april 2016 og var til 1. behandling den 24. maj 2016. Beslutningsforslaget blev efter 1. behandling henvist til behandling i Social- og Indenrigsudvalget.
Møder Udvalget har behandlet beslutningsforslaget i 1 møde.
Skriftlige henvendelser Udvalget har i forbindelse med udvalgsarbejdet modtaget 1 skriftlig henvendelse fra Gro Nielsen, Tranbjerg, og 5 interne henvendelser.
 Social- og indenrigsministeren har over for udvalget kommenteret 1 af de interne skriftlige henvendelser til udvalget og vil kommentere de øvrige henvendelser inden 2. behandling.
Spørgsmål Udvalget har stillet 6 spørgsmål til social- og indenrigsministeren til skriftlig besvarelse, hvoraf denne har besvaret 1 spørgsmål.
De øvrige spørgsmål vil blive besvaret inden 2. behandling.
2. Indstillinger Et flertal i udvalget (S, V, LA og RV) indstiller beslutningsforslaget til forkastelse.
 Et mindretal i udvalget (DF, EL, ALT, SF og KF) indstiller beslutningsforslaget til vedtagelse uændret.
3. Politiske bemærkninger Dansk Folkepartis, Enhedslistens, Alternativets og Socialistisk Folkepartis medlemmer af udvalget havde gerne set beslutningsforslaget vedtaget, da der oprindelig var et flertal for forslaget blandt forslagsstillerne.
DF, EL, ALT og SF beklager, at S ikke stemmer for beslutningsforslaget, da forslaget havde været med til hurtigt at sikre, at der blev fremsat et lovforslag, der skulle sikre en forenkling af hjælpen til børn med handicap.
DF, EL, ALT og SF mener, at social- og indenrigsministerens forslag om nedsættelse af en arbejdsgruppe er en forsinkelse af processen for at skabe bedre vilkår for familier med børn med handicap.
Socialdemokratiets medlemmer af udvalget mener, at det efter 1. behandling af beslutningsforslaget havde været fornuftigt at søge opbakning til social- og indenrigsministerens forslag om nedsættelse af en arbejdsgruppe.
Det havde været med til at sikre et bredt flertal, der ville arbejde for at skabe bedre sammenhæng i indsatsen for familier med børn med handicap.
Arbejdsgruppen skal inddrage flere af handicapområdets parter for at finde de gode eksempler på en koordineret indsats i kommunerne, og arbejdsgruppen skal komme med konkrete og konstruktive løsningsforslag for at skabe en forbedret, helhedsorienteret og sammenhængende indsats på området.
Endelig kan arbejdsgruppen også tydeliggøre eventuelle økonomiske konsekvenser ved kommende ændringer.
S mener, at arbejdsgruppens resultater kan danne et fornuftigt og velbelyst grundlag for de videre drøftelser af området med henblik på at skabe bedre vilkår for hverdagen for familier med børn med handicap.
 Venstres medlemmer af udvalget mener, at der er behov for at se på mulighederne for at skabe bedre sammenhæng i indsatsen over for børn med handicap og deres familier, så familiernes møde med de offentlige systemer bliver så smidigt og ubureaukratisk som muligt.
Derfor mener V, at det er positivt, at social- og indenrigsministeren vil nedsætte en arbejdsgruppe med de relevante parter på området.
Arbejdsgruppen skal hente input til arbejdet i de henvendelser og ønsker, udvalget har modtaget fra forældre til børn med handicap, som oplever mødet med det offentlige system som tungt og bureaukratisk.
Arbejdsgruppen skal også hente inspiration fra Danske Handicaporganisationer og Dansk Socialrådgiverforening, som har tilkendegivet stor interesse for arbejdet med at forenkle rammerne for indsatsen over for børn med handicap og deres familier.
 Arbejdsgruppen afrapporterer til regeringen og udvalget i foråret 2017 med henblik på videre politiske drøftelser om, hvilke konkrete tiltag der skal iværksættes for at skabe bedre sammenhæng i indsatsen over for børn med handicap og deres familier.
Radikale Venstres medlemmer af udvalget stemmer imod forslaget.
Det forekommer at være en meget vanskelig opgave at få alle relevante instanser på tværs af region og kommune og forskellige sektorer og fagpersoner til på en gang at nå frem til en samlet og fælles bevilling af hjælpeforanstaltninger.
Familien må forudsættes at skulle være med i processen.
RV er enig i problemet, som beslutningsforslaget beskriver, men mener, at det vil være en mere hensigtsmæssig løsning at tildele en familie, der har et barn med handicap, en familievejleder, der til en vis grad kan paralleliseres med en patientvejleder.
Familievejlederen kan guide familien og har til opgave at koordinere mellem relevante fagpersoner mm.
Det kan være en sagsbehandler, der bliver ansvarlig for opgaven.
Det er formodningen, at familievejlederen vil lette administrationen og sagsbehandlingen og dermed tjene sin løn ind igen.
 RV støtter, at regeringen nedsætter en arbejdsgruppe, der skal undersøge mulighederne for at forenkle hjælpen til børn med handicap og deres familier.
 Inuit Ataqatigiit, Siumut, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Karin Nødgaard (DF) nfmd.
Susanne Eilersen (DF) Karina Adsbøl (DF) Jens Henrik Thulesen Dahl (DF) Dorthe Ullemose (DF) Karina Due (DF) Jakob Engel-Schmidt (V) Carl Holst (V) Jane Heitmann (V) Hans Andersen (V) Thomas Danielsen (V) Anni Matthiesen (V) Henrik Dahl (LA) Laura Lindahl (LA) Anders Johansson (KF) Karen J.
Klint (S) Malte Larsen (S) Orla Hav (S) Pernille Rosenkrantz-Theil (S) fmd.
Troels Ravn (S) Trine Bramsen (S) Yildiz Akdogan (S) Rune Lund (EL) Pernille Skipper (EL) Torsten Gejl (ALT) Marianne Jelved (RV) Johannes Lebech (RV) Trine Torp (SF) Karsten Hønge (SF) Inuit Ataqatigiit, Siumut, Tjóðveldi og Javnaðarflokkurin havde ikke medlemmer i udvalget.
