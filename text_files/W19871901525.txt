En udenlandsk statsborger gift med en dansk statsborger fandtes  

 berettiget til kontanthjælp efter bistandsloven fra maj 1986, hvor han  

 opnåede opholds- og arbejdstilladelse her i landet.
Der kunne ikke i  

 forbindelse med tildelingen af hjælp stilles krav om, at ægtefællen, der  

 havde været under uddannelse siden sommeren 1985, opgav sin uddannelse, jfr.  

 bistandslovens § 38, stk. 3. (* 1) REDEGØRELSE FOR SAGEN:
En udenlandsk statsborger, der i marts 1986 havde indgået ægteskab med en  

 dansk statsborger, søgte om kontanthjælp efter bistandsloven i slutningen af  

 april 1986. Ansøgeren havde på dette tidspunkt søgt om opholds- og  

 arbejdstilladelse, som han fik den 13. maj 1986, hvorefter han var til  

 rådighed for arbejdsmarkedet.
Ansøgerens ægtefælle havde siden sommeren 1985  

 læst til højere handelseksamen på en handelshøjskole og manglede godt  

 halvdelen af uddannelsen.
Familiens indtægter bestod af hustruens stipendier  

 på 1.275 kr. pr. måned fra Statens Uddannelsesstøtte.
Hustruen havde ikke  

 optaget studielån.
Af indtægten betalte hun 1.000 kr. om måneden til sine  

 forældre, som parret boede hos.
Det sociale udvalg bevilgede hjælp efter bistandslovens § 37, stk. 2, med  

 2.948 kr. pr. måned.
Hjælpen blev udmålt, så den svarede til taksten for  

 ægtepar med fradrag af hustruens stipendium.
Socialudvalget meddelte senere,  

 at parret alligevel ikke var berettiget til supplerende kontanthjælp.  

 Begrundelsen var, at hustruen ikke opfyldte betingelserne i bistandslovens §  

 38, da hun havde over halvdelen af sin uddannelsestid tilbage.
 AFGØRELSEN, DER KLAGES OVER:
Amtsankenævnet fandt, at parret opfyldte betingelserne for at få  

 forbigående hjælp efter bistandslovens bestemmelser.
Nævnet lagde vægt på, at  

 ansøgeren, der havde opholds- og arbejdstilladelse, på grund af svigtende  

 arbejdsmuligheder var afskåret fra at skaffe det fornødne til sit og  

 hustruens underhold, og på, at der ikke i forbindelse med udbetaling kunne  

 stilles krav om at hustruen skulle afbryde sin uddannelse, jfr. lovens § 38,  

 stk. 3.
 Det påhvilede herefter socialudvalget at beregne og udbetale forbigående  

 hjælp til parret i overensstemmelse med en beregning efter lovens § 37 og med  

 virkning fra det tidspunkt, hvor ansøgeren opnåede arbejdstilladelse.
 KLAGEN TIL ANKESTYRELSEN:
Det sociale udvalg anførte bl.a., at bestemmelsen i bistandslovens § 38,  

 stk. 3, er det udgangspunkt, der skal anlægges ved vurderingen, jfr. pkt. 7 i  

 Socialministeriets cirkulære af 20. december 1982 om kontanthjælp efter  

 bistandsloven med senere ændringer.
Heri er bl.a. anført, at en af de  

 situationer, hvor der kan gøres undtagelse fra bestemmelserne i § 38, stk. 1  

 og 2, er situationen, hvor pågældende er så langt inde i sit  

 uddannelsesforløb, at en afslutning må anses for den mest rimelige løsning.  

 Det sociale udvalg fandt derfor fortsat ikke betingelserne for at yde hjælp  

 opfyldt.
 LOVGRUNDLAG:
 Lov om social bistand, § 6, § 37 og § 38.
Efter bistandslovens § 38, stk. 3, der blev gennemført ved lov nr. 205 af  

 22. maj 1985 er reglerne i lovens § 38, stk. 1, og stk. 2, 1. pkt., ikke til  

 hinder for, at der ydes hjælp til en person, hvis ægtefælle er under  

 uddannelse.
Ifølge Folketingets socialudvalgs betænkning om lovforslaget er  

 udvalget »under udvalgsbehandlingen nået til den konklusion, at det bør  

 fastslås i selve loven, at en ægtefælle til en ansøger om kontanthjælp ikke  

 skal være tvunget til at opgive en igangværende uddannelse, for at den anden  

 ægtefælle kan få kontanthjælp.
Med det ændringsforslag, der er stillet af  

 udvalget, skabes der udtrykkelig hjemmel herfor.« I betænkningen er  

 endvidere anført følgende: »Ved ændringsforslaget præciseres det, at en  

 ægtefælle til en ansøger ikke behøver at opgive en uddannelse, fordi  

 ansøgeren søger om kontanthjælp, hvorimod hovedreglen i stk. 2 fortsat  

 gælder, hvis det er ansøgeren selv, der er under uddannelse.« ANKESTYRELSENS AFGØRELSE:
 Ankestyrelsen tiltræder Amtsankenævnets afgørelse med nævnets begrundelse.
 (* 1) Se endvidere SM 0-020-87.
