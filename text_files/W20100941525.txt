Pressenævnets kendelse i sag nr. 2010-6-1044 [K] har klaget til Pressenævnet over artiklerne Pas på plattenslagere af 29. maj 2010, 23 romaer anholdt på Amager og København vil af med romaerne af 6. juli 2010 samt Politiet: Se tricktyve i aktion af 27. juli 2010, idet han mener, at han er berettiget til at få bragt en berigtigelse.
 Klagen er modtaget i Pressenævnet den 28. juli 2010.
 [K] fra foreningen [A] har til støtte for klagen bl.a. anført, at Jyllands-Posten navnlig i artiklen Pas på plattenslagere sigter romaer for kriminalitet.
 Pressenævnets formand udtaler:
For så vidt angår artiklen Pas på plattenslagere bemærkes det, at fristen for at klage over tilsidesættelse af god presseskik til Pressenævnet er fire uger efter offentliggørelsen i massemediet, jf. medieansvarsloven § 34, stk. 2. I relation til en klage over afslag på genmæle er klagefristen fire uger efter massemediets afslag, jf. lovens § 40, stk. 1. Da klagen vedrører en artikel bragt den 29. maj 2010, og nævnet først har modtaget klagen den 28. juli 2010, er fristen overskredet.
Klagen over artiklen Pas på plattenslagere afvises derfor i medfør af medieansvarsloven § 43, stk. 3, og § 43, stk. 2.
For så vidt angår artiklerne 23 romaer anholdt på Amager og København vil af med romaerne af 6. juli 2010 samt Politiet: Se tricktyve i aktion af 27. juli 2010, bemærkes det, at det er en betingelse for at klage til Pressenævnet, at klageren har retlig interesse i det forhold, der klages over.
Det indebærer, at man som person, virksomhed, organisation eller lignende skal være omtalt, afbildet eller på anden måde identificeret i mediet.
Det er ikke tilstrækkeligt blot at have interesse i det emne, der er behandlet.
Da hverken [K] selv eller foreningen [A] er direkte eller indirekte nævnt i artiklerne, har klageren ikke en sådan interesse i sagen, at der er grundlag for at behandle klagen.
Denne del af klagen afvises, jf. medieansvarsloven § 43, stk. 2, nr. 2.
 Klagen afvises herefter.
 Afgjort den 2. august 2010.
