 Fælleskommuniquee udsendt af den danske og den pakistanske regering om  

 ophør af viseringsfrihedsaftalen mellem Danmark og Pakistan.
 Efter at der mellem den danske og den pakistanske regering har været ført  

 forhandlinger med henblik på at opnå en passende regulering af de to landes  

 statsborgeres indrejse og ophold i de respektive lande, er der mellem de to  

 regeringer opnået enighed om, med virkning fra den 1. juli 1975, at sætte den  

 bilaterale viseringsfrihedsaftale mellem de to lande ud af kraft.
Indtil en ny overenskomst vil kunne afsluttes, vil indehavere af danske  

 diplomat- og tjenestepas kunne indrejse i Pakistan uden visum.
Tilsvarende  

 vil indehavere af pakistanske diplomat- og tjenestepas kunne indrejse i  

 Danmark uden visum.
 Indehavere af almindelige pas skal imidlertid være i besiddelse af visum  

 fra 1. juli 1975.
 Danske statsborgere, som før 1. juli 1975 er indrejst i Pakistan, og  

 pakistanske statsborgere, som før 1. juli 1975 er indrejst i Danmark, kan  

 opholde sig i henholdsvis Pakistan og Danmark i indtil 3 måneder fra  

 indrejsedatoen i overensstemmelse med bestemmelserne i den hidtil gældende  

 overenskomst uden at skulle være i besiddelse af visum.
 I forbindelse med drøftelserne mellem de danske og pakistanske myndigheder  

 om pakistanske statsborgeres ophold i Danmark er det fra dansk side blevet  

 tilkendegivet, at der ved afgørelsen af spørgsmål om forbliven i Danmark af  

 pakistanske statsborgere, som opholder sig i landet uden tilladelse, vil  

 blive taget humanitære hensyn i tilfælde, hvor de pågældende har opholdt sig  

 i Danmark i længere tid.
