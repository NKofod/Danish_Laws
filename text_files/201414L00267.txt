Betænkning afgivet af Socialudvalget den 4. december 2014 Betænkning over Forslag til lov om ændring af lov om social service (Forenkling af udmålingssystemet og præcisering af anvendelsesområdet for merudgiftsydelsen til børn med nedsat funktionsevne eller indgribende lidelse m.v.) [af ministeren for børn, ligestilling, integration og sociale forhold (Manu Sareen)]:
1. Ændringsforslag Der er stillet 2 ændringsforslag til lovforslaget af ministeren for børn, ligestilling, integration og sociale forhold.
2. Udvalgsarbejdet Lovforslaget blev fremsat den 8. oktober 2014 og var til 1. behandling den 30. oktober 2014. Lovforslaget blev efter 1. behandling henvist til behandling i Socialudvalget.
Møder Udvalget har behandlet lovforslaget i 3 møder.
Høring Den 8. oktober 2014 sendte ministeren for børn, ligestilling, integration og sociale forhold de indkomne høringssvar og et notat herom til udvalget og den 30. oktober 2014 et supplerende høringssvar.
Spørgsmål Udvalget har stillet 9 spørgsmål til ministeren for børn, ligestilling, integration og sociale forhold til skriftlig besvarelse, som denne har besvaret.
 2 af udvalgets spørgsmål og ministeren for børn, ligestilling, integration og sociale forholds svar herpå er optrykt som bilag 2 til betænkningen.
3. Indstillinger og politiske bemærkninger Udvalget indstiller lovforslaget til vedtagelse med de stillede ændringsforslag.
 Venstres medlemmer af udvalget finder, at det er fornuftigt at forenkle udmålingssystemet, og de foreslåede rettelser i reglerne vedrørende børn og unge med behov for særlig støtte er ligeledes fornuftige.
 Dansk Folkepartis medlemmer af udvalget støtter lovforslaget, hvor formålet er at skabe en tættere sammenhæng mellem det enkelte barns faktiske behov for hjælp til dækning af merudgifter og den udbetalte ydelse samt at lette kommunernes administration af ordningen.
 Dansk Folkeparti vil gerne sikre, at ingen familier kommer til at stå i en vanskelig situation, og har derfor fået ministerens bekræftelse på, at der kan ske en omberegning af familiens merudgifter inden for 1 år; se eventuelt de svar, der er optrykt i bilag 2. Dermed sikres det, at familier med et barn med handicap ikke stilles i en vanskelig økonomisk situation eller kommer i økonomisk uføre, hvor de ikke har råd til at betale for de nødvendige merudgifter til barnet.
 Enhedslistens medlemmer af udvalget havde helst set, at det var muligt at få genberegning af merudgifter hurtigere end et interval på 1 år, såfremt nogle familier har behov for det.
 Socialistisk Folkepartis medlemmer af udvalget støtter lovforslaget og gør opmærksom på, at kommunerne har mulighed for at omberegne merudgifterne, inden der er gået 1 år, hvis merudgifterne overstiger familiens økonomiske råderum, således at familier ikke er tvunget til at vente i op til 1 år på at få deres udgifter dækket.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af ministeren for børn, ligestilling, integration og sociale forhold, tiltrådt af udvalget:
 1) Nr. 3 affattes således:
»3. I § 66 a, stk. 6, 1. pkt., indsættes efter »stk. 1, nr. 2,«: »og stk. 2, 2. pkt.,«, og i 2. pkt. ændres »stk. 2 og 5« til: »stk. 2, 1. pkt., og stk. 5«.« [Redaktionel ændring] 2) Nr. 7 affattes således:
 »7. § 182, stk. 1, 2. pkt., ophæves, og i stedet indsættes:
»Beløbet afrundes til nærmeste kronebeløb.
Reguleringen foretages første gang den 1. januar 2016.«« [Lovteknisk ændring] Bemærkninger Til nr. 1 Med ændringsforslaget er der alene tale om en redaktionel ændring.
Ved en utilsigtet fejl mangler ordet »stk.« foran 5 i forslagets § 1, nr. 3, i den foreslåede ændring af  § 66 a, stk. 6, 2. pkt., i lov om social service.
Til nr. 2 Ændringsforslaget indeholder ingen indholdsmæssige ændringer.
Der er alene tale om en lovteknisk ændring, hvor det nuværende § 182, stk. 1, 2. pkt., i lov om social service ophæves og der i stedet indsættes en ny affattelse af 2. pkt. og et nyt 3. pkt.
Orla Hav (S) fmd.
Pernille Rosenkrantz-Theil (S) Mette Reissmann (S) Jens Joel (S) Karen J.
Klint (S) Astrid Krag (S) Julie Skovsby (S) Marlene Borst Hansen (RV) Liv Holm Andersen (RV) Lotte Rod (RV) Trine Mach (SF) Özlem Sara Cekic (SF) Karina Lorentzen Dehnhardt (SF) Finn Sørensen (EL) Pernille Skipper (EL) Hans Andersen (V) Anne-Mette Winther Christiansen (V) nfmd.
Tina Nedergaard (V) Finn Thranum (V) Sophie Løhde (V) Fatma Øktem (V) Karen Ellemann (V) Karin Nødgaard (DF) René Christensen (DF) Karina Adsbøl (DF) Jens Henrik Thulesen Dahl (DF) Merete Riisager (LA) Thyra Frank (LA) Mai Mercado (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 27 Bilagsnr.
Titel Oversigt over spørgsmål og svar vedrørende L 27 Bilag 2 To af udvalgets spørgsmål og ministeren for børn, ligestilling, integration og sociale forholds svar herpå Spørgsmål og svar er optrykt efter ønske fra DF.
 Spørgsmål nr. 3:
Hvordan stiller ministeren sig til Institut for Menneskerettigheders bekymring om, at familier med et lille økonomisk råderum kan få svært ved selv at skulle afholde øgede merudgifter i op til et år, før de kan refunderes med tilbagevirkende kraft? Svar:
 Jeg har forståelse for, at der kan være tilfælde, hvor ændringerne i merudgifterne kan være så store, at det kan stille en familie i en økonomisk vanskelig situation, hvis de skal vente et år med at få omberegnet merudgiftsydelsen.
Dette er netop baggrunden for, at det i den kommende regel om omberegning i bekendtgørelsen på området vil blive fastsat, at hvis der sker ændringer i de sandsynliggjorte merudgifter, som ligger til grund for kommunens beregning af tilskuddet, kan tilskuddet ændres i overensstemmelse hermed.
Reglen vil omfatte ændringer i såvel opadgående som nedadgående retning.
Dermed er det muligt for kommunen at omberegne tidligere end ved 1-års periodens udløb.
F.eks. kan kommunen undervejs i perioden foretage en ændring i opadgående retning, selv om familien ikke har anmodet om det, hvis der opstår nye hjælpebehov.
Afslutningsvis skal det også nævnes, at hvis en familie ved den årlige omberegning får medtaget en ny merudgift i beregningen, sker udbetalingen af det forhøjede tilskud med tilbagevirkende kraft til det tidspunkt, hvor merudgiften opstod.
Det betyder, at familien får dækket merudgiften senest et år efter afholdelsen af udgiften.
 Spørgsmål 6:
Hvordan vil ministeren sikre, at familier med et lille økonomisk råderum ikke kommer til at stå i en håbløs situation, hvor de ikke har råd til at dække en øget merudgift i op til et år, før merudgiften kan refunderes, fordi man med lovforslaget afskaffer den løbende genberegning og i stedet indfører en årlig genberegning? Svar:
 Der henvises i det hele til besvarelsen af spørgsmål nr. 3 ad L 27, hvoraf det fremgår, at det er muligt for kommunen at omberegne tidligere end ved 1 års-periodens udløb.
Med brug af denne mulighed kan kommunen sikre, at økonomisk vanskeligt stillede familier ikke kommer i den situation, at de ikke har råd til at afholde en opstået merudgift.
Dette vil også være i overensstemmelse med god forvaltningsskik.
