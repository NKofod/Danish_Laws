Nr LSF 16 Forslag til Lov om ændring af lov om boligbyggeri (Kvoter for 1986, 1987  

 og 1988, sikring af rammebeløb, byggeskadefond m.v.) Fremsat af Albrechtsen (VS) Anne Grete Holmsgård (VS) Lenger (VS)  

 Elisabeth Bruun Olesen (VS) Tinning (VS) den 2. oktober 1985 I lov om boligbyggeri, jfr. lovbekendtgørelse nr. 407 af 26. juli 1984, som ændret ved § 15 i lov nr. 248 af 6. juni 1985, foretages følgende ændringer:
1. I § 30, stk. 1, ændres »i finansåret 1984 og i finansåret 1985, jfr. dog § 54b, stk. 1« til: »i finansåret 1985 og indtil 13.500 lejligheder i hvert af finansårene 1986, 1987 og 1988«.
 2. § 54b, stk. 1, ophæves.
 3. § 56, stk. 2, affattes således:
»Stk. 2. Boligministeren fastsætter de nærmere regler om de i stk. 1 nævnte forhold.
Den løbende opregulering af rammerne for anskaffelsesudgifterne sker efter byggeomkostningsindekset.
Boligministeren påser, at der ikke sker en aftrapning af tillæggene til rammerne, når den gennemsnitlige lejlighedsstørrelse overstiger et bestemt kvadratermeterantal, og ministeren skal med virkning fra 1. januar 1986 gennemføre en 5 pct.s forhøjelse af rammerne for anskaffelsesudgifterne.« 4. Efter § 62a indsættes som nyt kapitel:
»Kapitel 9a Byggeskadefonden § 62b.
Byggeskadefonden er en selvejende institution, der har til formål at yde støtte til udbedring af skader, som har deres årsag i forhold ved opførelsen af byggeriet.
Fonden omfatter byggeri, som modtager tilsagn om offentlig støtte efter § 30, § 63, § 67 eller § 81 efter den 31. december 1985.
Stk. 2. Fonden skal med henblik på at vurdere bygningernes tilstand og registrere eventuelle skader inden 5 år fra afleveringen af det enkelte byggeri under fonden forestå og afholde udgiften ved gennemførelsen af et eftersyn (femårseftersyn) af byggeriet.
 Boligministeren fastsætter de nærmere regler herom.
Femårseftersynet indebærer dog ingen indskrænkning i bygherrens mulighed for at opnå erstatning, idet der fastsættes en 20-årig forældelsesfrist for rådgiveres, leverandørers og entreprenørers ansvar.
Stk. 3. Fonden formidler indvundne erfaringer vedrørende forebyggelse af byggeskader, årsager til byggeskader og skadernes udbedring.
§ 62c.
Fonden yder støtte efter regler, der fastsættes af boligministeren, til dækning af indtil 100 pct. af bygningsejernes udgifter til udbedring af byggeskader.
Stk. 2. Dækning fra fonden kan opnås for skader, der anmeldes til fonden inden 20 år fra byggeriets aflevering.
Boligministeren kan fastsætte nærmere regler herom.
Stk. 3. Ansøgning om støtte indsendes til fonden gennem kommunalbestyrelsen i den kommune, hvor byggeriet ligger.
§ 62d.
Fonden ledes af en bestyrelse på 11 medlemmer.
Kommunernes Landsforening vælger 1 medlem, Københavns og Frederiksberg kommuner vælger i fællesskab 1 medlem, Boligselskabernes Landsforening vælger 3 medlemmer, 6 medlemmer vælges af selskabsbestyrelserne, afdelingsbestyrelserne og kollegiebestyrelserne i de byggerier, hvortil der er meddelt tilsagn efter henholdsvis §§ 30, 63, 67 og 81. De 6 medlemmer vælges af samtlige de nævnte bestyrelsesmedlemmer på et fællesmøde hvert fjerde år.
Valgreglerne fastsættes af fællesmødet på en sådan måde, at mindretal kan kræve forholdstalsvalg.
Stedfortrædere vælges efter samme regler.
Alle valg sker for fire år ad gangen, og genvalg kan finde sted en gang.
§ 62e.
Fondens vedtægter skal godkendes af boligministeren.
Stk. 2. Senest 4 måneder efter hvert regnskabsårs afslutning skal fondens årsregnskab underskrevet af bestyrelsen og attesteret af revisor indsendes til boligministeren.
Boligministeren fastsætter regler for regnskabets form og indhold.
Stk. 3. Fondens regnskaber revideres af en statsautoriseret revisor, der udpeges af boligministeren efter indstilling fra fonden.
Boligministeren fastsætter regler for udøvelsen af revisors virksomhed.
Stk. 4. Samtidig med indsendelsen af fondens årsregnskab indsendes til boligministeren bestyrelsens beretning for fondens virksomhed og indvundne erfaringer i det forløbne regnskabsår.
Boligministeren fastsætter regler for beretningens form og indhold.
Stk. 5. Fonden skal på forlangende give boligministeren enhver oplysning om fondens virksomhed.
§ 62f.
Fondens midler tilvejebringes gennen bidrag, som indbetales af de firmaer, som deltager i opførelsen af byggerier, hvortil der er meddelt tilsagn efter henholdsvis § 30, § 63, § 67 og § 81.
Stk. 2. Kun firmaer, der forpligter sig til at betale det i stk. 1 nævnte bidrag, kan udføre byggeopgaver m.v. i forbindelse med opførelse af byggerier, hvortil der er meddelt tilsagn efter henholdsvis § 30, § 63, § 67 og § 81.
Stk. 3. Fondens bestyrelse fastsætter størrelsen af det i stk. 1 nævnte bidrag.
Bidragets størrelse skal fastsættes således, at fondens indtægter løbende vil kunne dække fondens udgifter efter § 62c, dog således, at fonden kan opretholde den til sikring af likviditeten fornødne formue.
Stk. 4. Det i stk. 1 nævnte bidrag indbetales kontant senest på byggeriets afleveringstidspunkt.
Stk. 5. Ved for sen indbetaling skal der tillige fra forfaldsdagen indbetales renter, der udgør den rente, der er fastsat efter § 5, stk. 1 og 2, i lov om renter ved forsinket betaling.
Stk. 6. Skal der ske inddrivelse af bidrag og renter, foretages denne af kommunalbestyrelsen i den kommune, hvor byggeriet er beliggende.
For inddrivelsen betaler firmaet et gebyr til kommunalbestyrelsen.
Boligministeren fastsætter regler for gebyret.
Der tillægges bidragene, renterne og gebyrerne udpantningsret.« BEMÆRKNINGER TIL LOVFORSLAGET Almindelige bemærkninger Lovforslaget skal først og fremmest ses i lyset af, at spørgsmålet om den almennyttige byggekvota for 1986 og fremefter endnu er uafklaret, og på baggrund af, at det af boligministeren den 20.
februar 1985 fremsatte lovforslag (L 184) indeholdt forslag om en dramatisk reduktion af det almennyttige nybyggeri.
Det er derfor helt nødvendigt med et andet udgangspunkt for en løsning end boligministerens forslag, som, ifald det bliver genfremsat, forhåbentlig fortsat vil blive afvist af et flertal i folketinget.
Boligministerens lovforslag indeholdt en i selve ideen meget perspektivrig nyskabelse, nemlig en byggeskadefond.
Imidlertid var reglerne for denne fonds virksomhed udformet på en måde, så der især var tale om en ordning til sikring af byggeselskaberne snarere end til sikring af byggerierne og beboerne.
Bl.a. indebar ministerens forslag en ansvarsfritagelse efter kun 5 år og en ordning, hvorefter beboerne ville komme til at deltage i finansieringen af fremtidige byggeskader.
Forslagsstillerne har derfor fundet det nødvendigt at udarbejde et lovforslag efter helt andre grundprincipper.
Lovforslaget skal endvidere ses i sammenhæng med B 6 (forslag til folketingsbeslutning om omlægning af pensionskassernes indsats på boligmarkedet), der fremsættes samtidig med dette forslag.
Bemærkninger til de enkelte bestemmelser Til nr. 1 Forslaget til kvotafastsættelse for årene 1986, 1987 og 1988 er i overensstemmelse med den henstilling, som Boligselskabernes Landsforening er fremkommet med ud fra en analyse af behovet for almennyttigt byggeri i 1985, hvilket skønnes at være på 13.500 enheder (se henvendelse fra Boligselskabernes Landsforening, folketingets boligudvalg, L 184, bilag 7, folketingsåret 1984-85).
Det skønnes endvidere, at dette niveau også vil svare til de faktiske byggemuligheder i de nærmeste år, det vil sige, at det med de nuværende finansieringsforhold kan anslås, at et niveau på 13.500 enheder årligt nogenlunde vil modsvare ønskerne om almennyttigt nybyggeri fra de enkelte kommuner.
Det skal fremhæves, at BL påviser, at en kvotanedskæring, som ministeren har foreslået i L 184 af 20. februar 1985 vil gå ud over den geografiske spredning af det almennyttige byggeri, at det vil gå hårdt ud over indsatsen for at skaffe gode boliger for de ældre, en særdeles påtrængende opgave, samt at det naturligvis generelt vil forringe mulighederne for de boligsøgende, som har lave og jævne indkomster.
Det kan tilføjes, at de mennesker, det vil gå ud over, er dem, som ikke har mulighed for at betale for en bolig i det omsiggribende pensionskassebyggeri, privat andelsboligbyggeri eller lignende løsninger for dem, der har deres på det tørre.
Til nr. 2 Forslaget vil sikre, at der ikke gøres indhug i byggekvoten i forbindelse med finansiering af byggeskader, ombygning af eksisterende lejligheder el.lign.
Til nr. 3 Forslaget skal sikre, at boligministeren ikke får mulighed for at gennemføre en yderligere udhuling af rammebeløbet for det almennyttige nybyggeri, således som der var lagt op til med L 184 (Folketingsåret 1984-85). Tværtimod skal der sikres en genopretning af rammebeløbet.
Som påpeget i henvendelsen fra BL har rammebeløbet allerede i perioden fra 1983 været udsat for en væsentlig udhuling.
Til i hvert fald delvis genopretning af denne udhuling sikres en forhøjelse af rammebeløbet pr. 1. juli 1985 på 5 pct.
Dette må ses som en midlertidig sikring af mulighederne for at opretholde byggestandarden.
Der vil være behov for i efteråret 1985 at gennemføre en mere langsigtet forbedring af reguleringen af rammebeløbet.
I øvrigt henvises til BLs analyse af de stærkt negative virkninger af de af boligministeren påtænkte administrative omlægninger af reglerne for beregningen af rammebeløbet.
Forhøjelsen af rammebeløbet - som foreslået med 5 pct. - er også nødvendiggjort af forslaget om en byggeskadefond, der ifølge ministerens forslag vil medføre merudgifter for nybyggeriet svarende til en 1 pct.s udhuling af rammebeløbet.
Med den under nr. 4 foreslåede ændring foreslås en helt anden udformning af byggeskadefonden end den af boligministeren i L 184 foreslåede, således at det er de ansvarlige byggefirmaer, der finansierer fonden.
Men også efter et sådant princip kan finansieringen af byggeskadefonden fordyre nybyggeriet og dermed udhule rammebeløbets værdi, hvilket der jo må tages højde for.
5 pct.-forhøjelsen kan altså ses dels som en delvis genopretning, dels som en nødvendig konsekvens af indførelsen af en byggeskadefond.
Til nr. 4 Forslaget om en byggeskadefond er opbygget efter følgende principper:
At det sikres, at lejerne ikke kommer til at betale for andres fejl og svigt, at de ansvarlige byggefirmaer finansierer byggeskadefonden, samt at fondens ledelse får en sammensætning, som sikrer de berørte byggeriers repræsentanter den afgørende indflydelse.
Forslaget skal naturligvis ses i sammenhæng med nr. 3, idet en genopretning af rammebeløbet for almennyttigt nybyggeri er en helt nødvendig forudsætning for, at en forebyggende indsats imod byggeskader kan lykkes.
Hvis rammebeløbet fortsat udhules, vil der ikke være økonomiske muligheder for at undgå byggeskader, idet der så må vælges stadig ringere byggematerialer og -metoder.
Da en række skader (f.eks. betonskader) ytrer sig efter en forholdsvis lang årrække (5-15 år), foreslås en ansvarsforældelsesfrist på 20 år fælles for rådgivere, entreprenører og leverandører.
Forslaget sikrer, at alle byggeskadeudgifter fuldt ud dækkes af fonden, og at dennes midler tilvejebringes af firmaerne.
Forslaget vil naturligvis indebære en særdeles stærk tilskyndelse til byggefirmaerne til at forebygge og undgå byggeskader.
Men naturligvis vil firmaerne i et vist omfang søge at overvælte udgifterne på prisen på byggesummen.
Også dette forhold taler for den under nr. 3 foreslåede forhøjelse af rammebeløbet.
