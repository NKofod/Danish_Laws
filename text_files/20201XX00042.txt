Skriftlig fremsættelse (7. oktober 2020) Boligministeren (Kaare Dybvad Bek):
 Herved tillader jeg mig for Folketinget at fremsætte:
 Forslag til lov om ændring af lov om byfornyelse og udvikling af byer og lov om almene boliger m.v. (Sammenlægning af Byggeskadefonden og Byggeskadefonden vedrørende Bygningsfornyelse, og ophør af fremtidig skadesdækning ved bygningsfornyelse m.v.).
(Lovforslag nr.
L 6) Den årlige bevilling på finansloven til byfornyelse er gennem de senere år kraftigt beskåret, hvilket har resulteret i både få og små sager.
Byfornyelsesrammen er i 2019-2022 blevet omprioriteret til en ny landsbyfornyelsesramme, der uddeles til 56 kommuner, og kan kun anvendes i byer med færre end 4.000 indbyggere og i det åbne land.
Da landsbyfornyelsesrammen typisk anvendes til nedrivning, hvilket ikke er omfattet af Byggeskadefonden vedrørende Bygningsfornyelse, forventes der fremadrettet at være meget få sager og dermed færre midler i form af indbetalinger til Byggeskadefonden vedrørende Bygningsfornyelse, hvilket presser fondens økonomi.
Det vurderes, at der med det begrænsede antal bygningsfornyelsessager ikke er basis for at opretholde Byggeskadefonden vedrørende Bygningsfornyelse som en selvstændig organisation, eller grundlag for at opretholde kravet om indbetaling til den forsikringslignende ordning.
Derfor foreslås det at ophæve skadesdækningen af fremtidige bygningsfornyelser og at sammenlægge Byggeskadefonden vedrørende Bygningsfornyelse med Byggeskadefonden.
Sammenlægningen foreslås gennemført ved oprettelse af en ny Afdeling C i Byggeskadefonden.
Den nye Afdeling C vil få overdraget alle Byggeskadefonden vedrørende Bygningsfornyelses sager, aktiver, passiver og medarbejdere.
Afdeling C foreslås at være uafhængig af fondens Afdeling A og B, hvilket betyder, at der ikke kan overføres penge mellem afdelingerne, og at afdelingerne ikke hæfter for hinanden.
Derudover ophæves kapitel 6 a om aftalt grøn byfornyelse i lov om byfornyelse og udvikling af byer.
Ordningen blev evalueret i 2017, og evalueringen viste, at aftalt grøn byfornyelse ikke bliver anvendt.
Ophævelsen er en udmøntning af aftalepartiernes beslutning af 7. november 2018.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
