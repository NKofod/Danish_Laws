 Cirkulæreskrivelse om meddelelse om  

 rykker- og sletteprocedure i forbindelse med restance med  

 medlemsbidraget.
 Kommentar m.v.:
 Østre Landsret hjemviste i dom af 23. august 1999 en sag om  

 slettelse for kontingentrestance til fornyet administrativ behandling, idet  

 a-kassen ikke - efter at have modtaget rykker- og slettebrev retur uden  

 angivelse af ny adresse - havde forsøgt at opspore medlemmets nye  

 adresse.
 Meddelelse om afgørelsen:
 Ved Østre Landsrets dom af 23. august 1999 blev en sag om slettelse  

 for kontingentrestance hjemvist til fornyet administrativ behandling.
 De pågældende medlemmer havde ikke meddelt  

 adresseændring til a-kassen, hvilket de havde pligt til i henhold til  

 a-kassens vedtægter.
A-kassen sendte rykkerbrev til medlemmerne på den adresse, som  

 a-kassen havde registreret dem under.
Rykkerbrevet kom retur, og a-kassen  

 foretog sig ikke yderligere.
Medlemmerne blev slettet på grund af  

 restancen.
Slettebrevet blev sendt til de pågældende på  

 samme adresse og kom også retur, uden at a-kassen foretog sig  

 yderligere.
De pågældende fik ikke genoprettet deres medlemskab  

 inden for fristen.
 Østre Landsret lagde til grund, at de pågældende havde  

 meddelt adresseændring til folkeregistret, og at de gennem hele den  

 relevante periode havde beholdt samme telefonnummer.
 Østre Landsret fandt, at selvom der ikke er en udtrykkelig pligt  

 for en a-kasse til at søge at opspore medlemmer, der ikke har meddelt  

 ny adresse, er dette ikke ensbetydende med, at der ikke skal stilles krav til  

 en a-kasse, når opkrævninger og rykker- slettebrev kommer retur  

 uden angivelse af ny adresse.
Østre Landsret lagde herved bl.a. vægt på hensigten med  

 lovændringen fra 1993, hvorefter en slettelse skal ophæves, hvis  

 betaling sker inden 4 uger efter slettelsen.
Landsretten fandt det bedst  

 stemmende med almindelige retsgrundsætninger, at særlige krav  

 eller retsgarantier blev iagttaget, før slettelse  

 iværksættes, da medlemskab af en a-kasse er et socialt gode af  

 væsentlig betydning.
 Det er på baggrund af dommen direktoratets opfattelse, at den  

 procedure, der er beskrevet i lovens § 78, stk. 2 og 3, ikke kan anses for  

 opfyldt, hvis en a-kasse, der modtager slettebrevet retur uden  

 angivelse af ny adresse, ikke forsøger at finde frem til den nye  

 adresse.
 A-kassen kan fx forsøge at finde den nye adresse gennem  

 forespørgsel til folkeregistret, ved brug af telefonbog eller  

 telefonoplysningen.
************************************* Direktoratet vil benytte lejligheden til at minde a-kasserne om  

 følgende:
Har a-kassen ikke modtaget slettebrevet retur, og har klager  

 anført, at slettebrevet ikke er modtaget, eller at det er modtaget  

 senere end forudsat ved fristberegningen (hvorfor betaling kan være  

 sket rettidigt, jf. om forlængelse af fristen i vejledningen til §§ 5  

 og 6), skal a-kassen - inden sagen eventuelt sendes til direktoratet -  

 sørge for, at sagen er tilstrækkeligt oplyst.
Det kan fx ske ved  

 at anmode klager om ved henvendelse til Post Danmark at dokumentere eller  

 sandsynliggøre sin oplysning om, at slettebrevet ikke er modtaget  

 eller modtaget for sent.
 Direktoratet vil fremover hjemvise sager, der ikke er tilstrækkeligt  

 oplyst.
