Betænkning afgivet af Skatteudvalget den 8. december 2011 Betænkning over Forslag til folketingsbeslutning om et enklere grundlag for beskatning af fast ejendom [af Dennis Flydtkjær (DF), Torsten Schack Pedersen (V) og Brian Mikkelsen (KF)] 1. Udvalgsarbejdet Beslutningsforslaget blev fremsat den 9. november 2011 og var til 1. behandling den 1. december 2011. Beslutningsforslaget blev efter 1. behandling henvist til behandling i Skatteudvalget.
Møder Udvalget har behandlet beslutningsforslaget i 1 møde.
2. Indstillinger og politiske bemærkninger Et flertal i udvalget (S, RV, EL og SF) indstiller beslutningsforslaget til forkastelse.
 Socialdemokratiets, Radikale Venstres og Socialistisk Folkepartis medlemmer af udvalget udtaler, at boligejerne risikerer at blive snydt, hvis VKO-partiernes beslutningsforslag om at afskaffe ejendomsvurderingerne gennemføres.
 Efter de regler, der gælder i dag, skal ejendomsværdiskatten sættes ned, hvis ejendomsværdien kommer under niveauet i 2001 eller 2002. Endvidere skal grundskylden sættes ned, hvis grundværdien kommer under det såkaldte grundskatteloft.
Allerede i dag beregnes grundskylden i visse dele af landet ud fra den grundværdi, der fastsættes ved vurderingen.
Der er ingen grund til at tro, at det skulle blive anderledes efter de nye vurderinger fra 2011.
Afskaffer man ejendomsvurderingerne, som VKO-partierne ønsker, vil man ikke kunne sætte boligskatterne ned, hvis ejendomspriserne falder.
Herved bliver boligejerne snydt.
 Socialdemokratiet, Radikale Venstre og Socialistisk Folkeparti har noteret sig, at ordføreren for forslagsstillerne under beslutningsforslagets 1. behandling tilkendegav, at ordningen selvfølgelig skal indrettes sådan, at hvis ejendomspriserne går ned, så skal boligskatterne også sættes ned.
Der er blot det »lille« problem, at det ikke kan lade sig gøre.
Forslagsstillerne har ikke kunnet forklare, hvordan man finder ud af, hvornår man skal sætte boligskatterne ned, og hvor meget man skal sætte dem ned med, hvis man ikke har en ejendomsvurdering.
Socialdemokratiet, Radikale Venstre og Socialistisk Folkeparti konstaterer, at hvis man vil have en ejendomsbeskatning, som et eller andet sted relaterer sig til ejendommenes værdi, er man også nødt til at vide, hvad ejendommene er værd.
Og det kan man nu engang kun finde ud af ved at vurdere dem.
 Socialdemokratiet, Radikale Venstre og Socialistisk Folkeparti er enige i, at man skal bevare de mekanismer, der sikrer, at boligskatterne sættes ned, hvis vurderingerne falder under et vist niveau.
De tre partier forstår ikke, hvordan det skulle kunne lade sig gøre at holde øje med udviklingen i ejendomsvurderingerne, hvis der ikke længere må foretages vurderinger.
Og det må der ikke, hvis beslutningsforslaget gennemføres.
 Et mindretal i udvalget (V, DF, LA og KF) indstiller beslutningsforslaget til vedtagelse uændret.
 Venstres, Dansk Folkepartis og Det Konservative Folkepartis medlemmer bemærker følgende:
 Før sommerferien var der et meget bredt flertal i Folketinget, som ønskede et enklere grundlag for beskatning af fast ejendom i stedet for den eksisterende ordning med ejendomsvurderinger.
Det flertal kan VKO nu konstatere er forsvundet, da Socialdemokratiet og Socialistisk Folkeparti, som tidligere har støttet forslaget, nu er løbet fra deres tidligere holdninger.
Det er skuffende, at Socialdemokratiet og Socialistisk Folkeparti i dag ikke mener det samme, som partierne gjorde i juni 2011. Det er dog ikke overraskende, når man ser på den lange række af løfter, som partierne har brudt efter valget.
VKO er dog ikke i tvivl om, at regeringspartiernes ønske om at fastholde det nuværende system for ejendomsvurderinger bunder i et ønske om at have mulighed for at hæve boligskatterne.  Hvis regeringspartierne virkelig ikke ønsker at hæve boligskatterne, hvorfor så opretholde det tunge administrative system, som ejendomsvurderingerne er? Flere partier har tilkendegivet, at man ønsker at holde boligbeskatningen i ro.
En vedtagelse af dette beslutningsforslag vil give danskerne en klar sikkerhed for, at boligskatterne også vil blive holdt i ro i fremtiden.
Når partier, som tidligere har støttet forslaget, nu ikke vil stemme for, må det betyde, at man ikke vil cementere, at man virkelig mener det.
 I Danmark har vi haft skattestop på boligskatterne i snart 10 år, og det har været en stor succes, for det har givet danskerne sikkerhed for, at politikerne ikke pludselig opfinder en ny skat eller afgift, som kommer til at belaste den enkeltes private økonomi.
 Det skattestop for boligejerne ønsker VKO skal fortsætte, men det er naturligt, at vi ser på, om det system, vi bruger til at beregne ejendomsværdiskatten, som er fra tiden, før skattestoppet blev indført, nu også behøver at fortsætte.
Med skattestoppet på boligområdet er ejendomsvurderingerne stort set overflødige og tjener kun ganske få sekundære formål.
Dermed burde det være sund fornuft at se på, om ikke disse få eksisterende funktioner kan udføres på anden vis, så vi slipper for den tunge administration af ejendomsvurderingerne og det dertilhørende klagesystem.
 Systemet er ganske enkelt for tungt og dyrt set i forhold til de få formål, som det tjener.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Ane Halsboe-Larsen (S) Henrik Sass Larsen (S) Jacob Bjerregaard (S) John Dyrby Paulsen (S) Pernille Rosenkrantz-Theil (S) Simon Kollerup (S) Thomas Jensen (S) Nadeem Farooq (RV) Rasmus Helveg Petersen (RV) Camilla Hersom (RV) Jonas Dahl (SF) Jesper Petersen (SF) Frank Aaen (EL) Johanne Schmidt-Nielsen (EL) Lars Dohn (EL) Hans Andersen (V) Gitte Lillelund Bech (V) fmd.
Finn Thranum (V) Ellen Trane Nørby (V) Tina Nedergaard (V) Torsten Schack Pedersen (V) Kristian Jensen (V) Mads Rørvig (V) Dennis Flydtkjær (DF) Mikkel Dencker (DF) Hans Kristian Skibby (DF) Jens Henrik Thulesen Dahl (DF) Ole Birk Olesen (LA) nfmd.
Brian Mikkelsen (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
