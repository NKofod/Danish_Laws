 Der kunne med hjemmel i lov om social pension § 47, stk. 2, ske  

 modregning mellem 2 kommuner, såfremt der var tale om krav på beløb udbetalt  

 som pension.
 Et beløb, der var udbetalt P med urette på grund af hans svigagtige  

 angivelse af at have pension til gode, kunne ikke anses for et beløb udbetalt  

 som pension, hvorfor der i dette tilfælde ikke kunne ske modregning efter  

 pensionslovens regler.
 Spørgsmålet om der, efter de almindelige modregningsregler kunne ske  

 modregning i et sådant tilfælde, henhørte under domstolene.
 REDEGØRELSE FOR SAGEN:
En 42-årig førtidspensionist P havde ved henvendelse til forskellige  

 kommuner usandfærdigt oplyst, at han havde pension til gode i A kommune, og  

 han havde på grundlag heraf fået udbetalt penge.
Han havde således i tiden  

 december 1987 - oktober 1988 bedraget flere kommuner for i alt ca. 350.000  

 kr.
 P blev dømt for bedrageri, og kommunernes erstatningskrav blev anerkendt.
 En af de bedragne kommuner, B kommune, som havde et krav mod P på ca.  

 23.000 kr., bad A kommune om at tilbageholde beløbet i P's pension i henhold  

 til lov om social pension § 42, jf. § 47, stk. 2.
A kommune afslog under henvisning til, at P ikke havde villet indgå aftale  

 om afdragsordning, og at kun den kommune, som udbetalte pensionen, dvs.
A  

 kommune, kunne anvende § 42.
 AFGØRELSEN, DER KLAGES OVER:
 Amtsankenævnet fandt ikke grundlag for at pålægge A kommune at inddrive  

 beløbet i P's sociale pension efter § 47, stk. 2.
 Nævnet begrundede afgørelsen med, at det bedragne beløb ikke efter § 47,  

 stk. 2, kunne betegnes som pension.
 Nævnet lagde herved vægt på, at B kommune havde udbetalt beløbet uden  

 tilstrækkelig sikkerhed for, at der var tale om en pensionist, der havde  

 social pension til gode.
 KLAGEN TIL ANKESTYRELSEN:
I klagen henviste B kommune til, at der var usikkerhed i Socialstyrelsen  

 om spørgsmålet.
Socialstyrelsen (daværende Sikringsstyrelsen) havde den 31.  

 maj 1989 udtalt, at for meget udbetalt pension kunne modregnes i  

 pensionistens fremtidige pension, uanset at modregningskravet gøres gældende  

 af en anden kommune end den aktuelle bopælskommune.
Socialstyrelsen havde den  

 22. januar 1990 udtalt, at der ikke kunne ske modregning under henvisning  

 til, at der var tale om bedrageri, udført af en pensionist, som under  

 henvisning til et ikke-eksisterende krav på pension havde fået udbetalt  

 forskellige beløb fra flere kommuner.
 Antaget til principiel behandling:
 Sagen blev antaget til principiel behandling til afklaring af, om en  

 kommune kunne modregne en anden kommunes krav på pension (fejludbetaling hos  

 en pensionist).
 LOVGRUNDLAG:
 Lov om social pension § 42 og § 47, stk. 2.
 ANKESTYRELSENS AFGØRELSE:
 Ankestyrelsen fandt, at der med hjemmel i lov om social pension § 47, stk.  

 2, kunne ske modregning mellem to kommuner, såfremt der var tale om krav på  

 beløb udbetalt som pension.
 I den foreliggende sag fandt Ankestyrelsen, at det beløb, som B kommune  

 ønskede at inddrive ved modregning, ikke var et beløb, udbetalt efter lov om  

 social pension, hvorfor modregning ikke kunne ske efter pensionslovens  

 regler.
 Ankestyrelsen stadfæstede således amtsankenævnets afgørelse.
 Spørgsmålet om, hvorvidt der efter de almindelige modregningsregler kunne  

 ske modregning, henhørte under domstolene.
