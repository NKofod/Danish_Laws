Meddelelse fra Skatteministeriet  

 sportsaktiviteter   restancer   tilbagebetaling Skatteministeriet har i TfS 2000, 159, orienteret om  

 Østre Landsrets dom af 26. januar 2000 (TfS 2000, 161), hvorefter to  

 bowlingcentre, der drives erhvervsmæssigt, har fået medhold i, at  

 de er fritaget for moms efter momslovens § 13, stk. 1, nr. 5. Dommen er ikke  

 blevet anket.
 Momsloven er efter dommen blevet ændret med virkning  

 fra den 24. marts 2000.
 Med lovændringen er momslovens  

 fritagelsesbestemmelse på sportsområdet bragt i overensstemmelse  

 med den bagvedliggende bestemmelse i 6. momsdirektiv (Rådets direktiv  

 77/388/EØF).
 Momslovens fritagelsesbestemmelse i § 13, stk. 1, nr. 5,  

 vedrørende sport er således ændret, så det  

 udtrykkeligt fremgår af bestemmelsen, at fritagelsen kun omfatter  

 virksomheder, der ikke drives med gevinst for øje.
 Der skal således fortsat betales moms af  

 erhvervsmæssigt salg af adgang til at udøve sportsaktiviteter  

 som efter den tidligere praksis, der blev underkendt i Østre Landsrets  

 dom af 26. januar 2000.
På grund af momsens generelle karakter og  

 beregningsgrundlag overvæltes moms erfaringsmæssigt fuldt ud  

 på næste omsætningsled - i sidste instans på  

 forbrugerne.
Dette er forudsætningsvis tiltrådt af  

 Højesteret i dommene refereret i UfR 1994.430, 1994.450 og 1997.1171.  

 Virksomhederne vælger ikke - og har normalt heller ikke  

 økonomisk mulighed for at vælge - at bære momsen selv.  

 Dette må antages også at gælde for bowlingcentre m.m., der  

 efter hidtidig praksis har været momspligtige af erhvervsmæssigt  

 drevne sportsaktiviteter.
For så vidt angår den moms, som endnu ikke er  

 afregnet til Told*  

 Skat, følger det af momslovens § 52, stk. 4, at virksomheder, der hos  

 deres kunder har opkrævet moms i forbindelse med salg af adgang til at  

 dyrke sportsaktiviteteter, skal afregne den opkrævede moms, medmindre  

 den tilbagebetales til kunderne.
Det betyder, at også moms, der er  

 opkrævet inden ikrafttrædelsen den 24. marts 2000 af  

 momslovsændringen, skal afregnes til Told*  

 Skat, medmindre den tilbagebetales til kunderne.
 Virksomheder, som er i restance med moms i forbindelse med  

 salg af sportsaktiviteter, skal derfor uanset ovennævnte landsretsdom  

 fortsat afregne den skyldige moms til Told*  

 Skat, medmindre den tilbagebetales til kunderne.
Hvis en virksomhed mener, at den på grund af sin  

 konkurrencesituation har været afskåret fra at overvælte  

 moms på sine aftagere, kan krav om tilbagebetaling fremsættes  

 over for virksomhedens lokale told- og skatteregion.
Eventuelle  

 tilbagebetalingskrav bør fremsættes snarest muligt, og  

 virksomheden bør bevare alle oplysninger, som kan være relevante  

 for bedømmelsen af kravet, herunder især om virksomhedens  

 konkurrencesituation, budgetter og regnskaber af enhver art,  

 prisfastsættelse og priser.
