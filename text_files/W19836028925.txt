Fundet, at krav om udlæg af parkeringsarealer kun kan stilles  

 vedrørende det yderligere behov for parkeringsarealer, en tilbygning medfører Byggestyrelsen har i dag skrevet følgende til tandlæge Peder Andersen,  

 Rosengade 35, 8300 Odder:
 Byggelovsklage vedr ejendommen matr.nr. 31 h, Odder by, Odder.
 I skrivelse af 18. marts 1982 har De klaget over en afgørelse truffet af  

 Århus amtsråd vedrørende indbetaling til parkeringsfond for etablering af  

 parkeringspladser i forbindelse med en tilbygning på Deres ejendom.
Det fremgår af sagen, at De i 1979-80 har opført en tilbygning på 154 (m2)  

 til Deres beboelses- og erhvervsbygning, og at en sidebygning på 150 (m2)  

 efter krav fra byrådet er blevet nedrevet.
I forbindelse med udstedelse af  

 byggetilladelse blev det stillet som vilkår, at De underskrev en tidligere  

 forhandlet overenskomst med kommunen om at dække udgifterne til 17  

 parkeringspladser.
De har til støtte for Deres klage anført, at kommunen ikke lovligt kan kræve anlagt en eneste parkeringsplads og  

 derfor heller ikke kan kræve indbetaling til kommunens parkeringsfond, og at aftalen af 29. juni 1979 blev underskrevet under den forudsætning fra  

 Deres side, at der forelå en lovlig forvaltningskontrakt, og at der således  

 er tale om, at aftalen er indgået under svigtende forudsætninger.
 De har endvidere klaget over, at amtsrådet har hjemvist sagen til fornyet  

 behandling i kommunalbestyrelsen, og at amtsrådet ikke har taget stilling til  

 aftalens gyldighed, men henvist dette spørgsmål til afgørelse ved domstolene.
 Af amtsrådets skrivelse af 22. februar 1982 fremgår følgende om sagen og  

 amtsrådets afgørelse:
 1. Redegørelse for sagen.
 Ifølge de foreliggende udtalelser og sagens bilag er der tale om, at  

 kommunen med henblik på at realisere byplanvedtægt nr. 7 med hensyn til  

 frilæggelse af det indre af nogle kareer i Odders centrum og at etablere det  

 forudsatte fælles parkerings- og opholdsareal har forhandlet med de  

 implicerede grundejere igennem en lang årrække.
 På baggrund af disse forhandlinger har kommunen foretaget en beregning af,  

 hvor mange parkeringspladser klageren som ejer af matr.nr. 31 h skal etablere  

 i overensstemmelse med byplanvedtægt nr. 7 og bygningslovgivningen iøvrigt.
 Kommunens beregninger bygger efter det oplyste på følgende forudsætninger:
 1. Der er foretaget en beregning af det samlede bruttoetageareal, der  

 ifølge byplanvedtægt nr. 7 kan opføres på matr.nr. 31 h - ialt 685,7 m2.
 Ifølge byplanvedtægt nr. 7 (§ 4, stk. 7) skal parkeringsarealet svare til  

 een bilplads pr. 40 m2 bruttoetageareal - ialt 17 parkeringspladser.
 2. Kommunen har med udgangspunkt i de 17 parkeringspladser (enhedspris  

 14.064 kr.) beregnet ejendommens bidrag til kommunens parkeringsfond til ialt  

 239.088 kr.
Herefter er indbetalingen dog reduceret med et beløb svarende til værdien  

 af et 347 m2 stort areal, som matr.nr. 31 h skal afgive til kommunen til  

 anlæg af det ifølge byplanvedtægt nr. 7 forudsatte fælles parkerings- og  

 opholdsareal.
Værdien er fastsat til et beløb svarende til 8  

 parkeringspladser - ialt 118.512 kr.
3. Betalingsmåden vedrørende restbeløbet på 126.576 kr. er fastsat  

 således, at ejeren i forbindelse med et konkret ønske om tilbygning på  

 ejendommen betaler 56.256:kr. svarende til 4 parkeringspladser.
Det  

 resterende beløb på 70.320 kr. (svarende til 5 parkeringspladser) afdrages  

 over 5 år med forrentning 2% over nationalbankens diskonto pr. 1. oktober  

 hvert år, regnet fra 1. marts 1981. Afdrag og renter betales pr. 1. april det  

 følgende år.
 Der er af kommunen udarbejdet et forslag til betalingsordning i  

 overensstemmelse med foranstående dateret den 29. juni 1979 (suppleret 26.  

 februar 1981), som er underskrevet af klageren som ejer af matr.nr. 31 h den  

 30. juni 1979.
 Af sagens bilag fremgår det iøvrigt, at Odder kommune ikke har villet  

 udstede byggetilladelse til konkrete tilbygningsønsker, forinden den  

 forannævnte aftale om indbetaling til parkeringsfonden samt om kommunens  

 overtagelse af det forannævnte ca. 347 m2 store areal af matr.nr. 31 h er  

 underskrevet af ejeren.
 2. Odder kommunes bemærkninger til klagen.
 Odder kommune har tilkendegivet, at betalingen til parkeringsfonden -  

 herunder også overdragelsen af friarealet til kommunen - ikke er fastsat i  

 henhold til bestemmelser fastsat i bygningslovgivningen, men som et resultat  

 af forhandling mellem byrådet og lodsejeren.
 Forudsætning for reguleringen har været en overenskomst, der - efter et  

 antal møder - er udformet og underskrevet af de interesserede.
 3. Amtsrådets bemærkninger.
 De krav til anlæg af parkerings- og opholdsarealer, der af kommunen kan  

 gøres gældende vedrørende ejendommen, er fastsat dels i bygningsreglementet  

 og dels i byplanvedtægt nr. 7 for Odder kommune.
Ifølge bygningsreglementets kap. 2.1.2. og 2.1.3. er udgangspunktet, at  

 der ved andre bygninger end beboelsesbygninger skal anlægges de parkerings-  

 og opholdsarealer, som kommunalbestyrelsen inden for nærmere angivne  

 skønsmæssige rammer finder nødvendige.
I det konkrete tilfælde er der  

 imidlertid tale om, at kommunen på forhånd har gjort op med, hvilke krav der  

 vil blive stillet til anlæg af parkerings- og opholdsarealer inden for det  

 område, der er omfattet af byplanvedtægt nr. 7, jfr. vedtægtens § 4, stk. 7,  

 idet bestemmelsen er sålydende:
»Stk. 7. Før der opføres bebyggelse i overensstemmelse med  

 bebyggelsesplanen, skal der være sikret opholdsareal og parkeringsareal til  

 den pågældende bebyggelse i overensstemmelse med byggelovgivningens krav  

 herom.
Parkeringsarealet skal mindst svare til een bilplads pr. 40 m2  

 bruttoetageareal«.
 Odder kommunes beregning af de parkerings- og opholdsarealer, som den  

 enkelte ejendom skal stille til rådighed, er udarbejdet med udgangspunkt i  

 byplanvedtægtns § 4, stk. 7, idet beregningen dog bygger på det parkerings-  

 og opholdsareal, som den enkelte ejendom skal stille til rådighed i tilfælde  

 af et nybyggeri, der svarer til det tilladte maximale etageareal, jfr.  

 byplanvedtægtens bestemmelser herom.
 Der er således ikke i forbindelse med beregningen og den omtalte aftale  

 mellem kommunen og ejeren taget hensyn til, at der allerede findes en  

 væsentlig bebyggelse på ejendommen, hvor kravet til anlæg af parkerings- og  

 opholdsarealer ikke umiddelbart kan stilles med hjemmel i  

 bygningslovgivningen.
 I forbindelse hermed bemærkes, at der ifølge bygningslovgivningen - som  

 ifølge byplanvedtægtens § 4, stk. 7, skal respekteres for så vidt angår  

 kravene til etableringstidspunktet - alene kan stilles krav til anlæg af  

 parkerings- og opholdsarealer i det omfang, der er tale om nybyggeri og/eller  

 ændret anvendelse, som med rimelighed kan antages at øge parkeringsbehovet.
 Bygningslovgivningen indeholder således ikke hjemmel til at kræve  

 etablering af parkerings- og opholdsarealer svarende til den eksisterende  

 bebyggelses behov, medmindre der gennemføres så væsentlige tilbygninger af  

 den samlede bebyggelse i forbindelse med en ændret anvendelse, at dette kan  

 sidestilles med nybyggeri.
 4. Amtsrådets afgørelse.
 Ifølge byggelovens § 23, stk. 1, kan amtsrådet som klagemyndighed alene  

 tage stilling til en klage, såfremt afgørelsen omfatter spørgsmål om  

 forståelse af loven eller af en i medfør af denne udfærdiget bestemmelse.  

 Påklage kan endvidere tillades, hvis afgørelsen efter klagemyndighedens  

 vurdering har almindelig interesse eller videregående betydelige følger for  

 klageren.
Amtsrådet finder, at begge klagebetingelser er opfyldt i den foreliggende  

 klage, idet der er tale om, at Odder byråd med henvisning til  

 bygningslovgivningen har stillet videregående krav end lovhjemlet, for så  

 vidt angår spørgsmålet om ejerens pligt til inden for en nærmere angivet  

 tidsramme at indbetale fuld bidrag til kommunens parkeringsfond.
Kravet står  

 ikke i noget rimeligt forhold til det nybyggeri eller væsentligt ændret  

 arealanvendelse, som skal foregå.
Der er endvidere efter det oplyste tale om,  

 at tilsvarende aftaler er indgået vedrørende andre ejendomme i det samme  

 område, og at kommunen har holdt konkrete ansøgninger om byggetilladelse  

 vedrørende den omhandlede ejendom tilbage på afventning af underskrift på den  

 omtalte aftale.
 På denne baggrund påbydes det Odder byråd på ny at vurdere sagen i  

 relation til bestemmelserne i bygningslovgivningen.
Opmærksomheden heledes på, at amtsrådet ikke hermed har taget stilling  

 til, hvorvidt den aftale, der er indgået mellem byrådet og ejeren fortsat kan  

 betragtes som gældende, idet spørgsmålet herom må afgøres endeligt af  

 domstolene.' Byggestyrelsen har til brug for sagens behandling indhentet en udtalelse  

 fra miljøministeriet, planstyrelsen.
En kopi heraf vedlægges til orientering.  

 Af udtalelsen fremgår følgende: »...
 § 4, stk. 6 og 7, i byplanvedtægten indeholder følgende bestemmelser:
 »Stk. 6 Bebyggelse indenfor byplanvedtægtsområdet må i øvrigt kun  

 opføres med en placering og i et omfang som vist på vedhæftede kortbilag.
Indenfor det på kortbilaget med storprikket signatur viste område må ikke  

 opføres nogen bygning.
Dette område forbeholdes til fælles parkeringsplads og  

 opholdsareal for karreens ejendomme.
Parkeringspladser og opholdsareal skal  

 indrettes efter en af kommunalbestyrelsen godkendt plan for hele området.
Stk. 7. Før der opføres bebyggelse i overensstemmelse med  

 bebyggelsesplanen skal der være sikret opholdsareal og parkeringsareal til  

 den pågældende bebyggelse i overensstemmelse med byggelovgivningens krav  

 herom.
Parkeringsarealet skal mindst svare til 1 bilplads pr. 40 m2  

 bruttoetageareal.« I den anledning skal man udtale, at en byplanvedtægt ikke kan pålægge en  

 grundejer en handlepligt, men kun regulere (eventuelt forbyde) fremtidige  

 dispositioner, som en grundejer selv ønsker at foretage.
 Forpligtelser for en grundejer til at foretage visse foranstaltninger i  

 overensstemmelse med planen, indtræder således kun, hvis og når grundejeren  

 agter at opføre ny bebyggelse el.lign. inden for planens område.
 Bebyggelsesplanen, som der henvises til i byplanvedtægtens § 4, stk. 6,  

 angiver, hvor ny bebyggelse skal placeres og, hvilke arealer der skal  

 friholdes for bebyggelse til parkerings- og opholdsarealer.
Bestemmelsen indeholder ikke selvstændig hjemmel til at kræve realisering  

 af det forudsatte fællesparkeringsareal.
Det må - medmindre de pågældende  

 ejere frivilligt indgår en aftale herom - ske efterhånden som der i  

 forbindelse med nybyggeri kan stilles krav om etablering af  

 parkeringspladser.
 Parkeringskravene i byplanvedtægtens § 4, stk. 7, er  

 »udlægskrav« og udtrykker således, at der ved projektering af  

 bebyggelse inden for planens område skal regnes med mulighed for at skaffe  

 det i forhold til bebyggelsens etageareal nødvendige antal parkeringspladser.  

 Hvornår disse pladser faktisk skal tilvejebringes (anlægges), er det ifølge  

 de supplerende forskrifter i bygningsreglementet, overladt til  

 bygningsmyndigheden at bestemme.
I den omhandlede sag om opførelse af en ny tilbygning med et etageareal på  

 154 m2, kan byrådet således i medfør af byplanvedtægtens § 4, stk. 7, alene  

 stille krav om udlæg af/betaling for areal til 4 parkeringspladser.
Der er  

 ikke i byplanvedtægten hjemmel til at stille krav om anlæg/betaling for anlæg  

 af disse 4 pladser, hvilket - som foran anført - henhører under  

 byggelovgivningen.
Der er således ikke hjemmel i byplanvedtægten til, at byrådet kan stille  

 krav om udlæg af/betaling for areal til 17 parkeringspladser ud fra  

 beregninger baseret på den i byplanvedtægten fastlagte fulde byggeret på  

 ejendommen, jfr. kommunens skrivelser af 29. juni 1979 og 25. februar 1981.' I denne anledning skal man meddele, at bygningsreglementets bestemmelser,  

 herunder krav om parkeringsarealer, efter byggelovens § 2, litra a finder  

 anvendelse ved opførelse af ny bebyggelse og tilbygning til bebyggelse.
Krav  

 om udlæg af parkeringsarealer efter bygningsreglementets 2.1.3. og 2.2.3. kan  

 efter byggestyrelsens opfattelse kun stilles i forbindelse med det yderligere  

 behov for parkeringsarealer, som den nævnte tilbygning medfører.
Man er  

 således enig i planstyrelsens opfattelse, hvorefter der i den foreliggende  

 sag med hjemmel i bygningsvedtægten kan kræves udlæg af/betaling af areal til  

 4 parkeringspladser.
Efter bygningsreglementets 2.1.3., stk. 5, bestemmer  

 kommunalbestyrelsen, til hvilket tidspunkt de udlagte parkeringsarealer skal  

 anlægges, og kommunalbestyrelsen kan således med hjemmel i  

 bygningslovgivningen kræve anlæg af/betaling for 4 parkeringspladser, når det  

 findes hensigtsmæssigt.
Opfyldelse af den indgåede aftale, som vedrører ialt 17 parkeringspladser,  

 kan således ikke kræves med hjemmel i bygningslovgivningen, ligesom  

 kommunalbestyrelsen ikke har haft hjemmel til at kræve aftalen underskrevet  

 som vilkår for at meddele byggetilladelse.
Kommunalbestyrelsen har anført, at  

 der er tale om en overenskomst, der frivilligt er indgået mellem parterne  

 efter flere forhandlinger om forholdene i Odder bymidte, hvilket er bestridt  

 af klageren.
Da byggestyrelsen efter byggelovens § 23 kun kan behandle  

 spørgsmål om forståelse af bygningslovgivningen, finder man, at det ligger  

 udenfor byggestyrelsens kompetence at afgøre, hvorvidt den indgåede aftale må  

 anses for gyldig.
Spørgsmålet må derfor henvises til afgørlse ved domstolene.
 Byggestyrelsen finder dog grundlag for at kritisere, at kommunen for at få  

 opfyldt en aftale, som efter kommunens egen opfattelse ikke har hjemmel i  

 byggeloven, stiller som vilkår for at give byggetilladelse, at aftalen  

 underskrives.
Byggestyrelsen skal herefter på grundlag af, at planstyrelsen har fastslået, at den trufne aftale ikke har hjemmel i  

 byplanvedtægten, at aftalen ikke har hjemmel i byggeloven, og at gyldigheden af den konkrete aftale i givet fald må afgørs ved  

 domstolene, henstille til kommunalbestyrelsen om at tage sagen op til fornyet  

 vurdering på grundlag af, hvad der er fastslået om det retlige grundlag.
Det tilføjes, at kommunen - som det fremgår af planstyrelsens udtalelse -  

 kan kræve udlæg/betaling af areal for 4 parkeringspladser og med hjemmel i  

 bygningsreglementet fastsætte tidspunktet for anlæg af visse  

 parkeringspladser.' PDV EB Helle Drechsel fuldm.
