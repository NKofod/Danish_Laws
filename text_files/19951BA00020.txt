Nr BSF 20 Forslag til folketingsbeslutning om dansk nej til øget brug af  

 flertalsafgørelser i EU Fremsat af Keld Albrechtsen (EL) Frank Aaen (EL) den 24. oktober 1995 Folketinget opfordrer regeringen til at afvise alle  

 traktatændringsforslag, som går ud på at udvide området, inden for hvilket  

 EU's Ministerråd kan træffe afgørelse ved flertalsbeslutning eller ved andre  

 former for afstemning, som begrænser det enkelte lands mulighed for at  

 nedlægge veto.
Bemærkninger til forslaget Forslagsstillerne ønsker at erstatte det overnationale EU med et  

 mellemstatsligt samarbejde.
Derfor ønsker forslagsstillerne i første række at  

 hindre en udvidelse af det område, inden for hvilket EU's Ministerråd i dag  

 kan træffe beslutning eller vedtage love ved hjælp af flertalsafgørelser.
Danmark bør sige nej til øget brug af flertalsafgørelser, herunder også  

 nej til nye afstemningsformer, som vil fratage det enkelte land vetoretten på  

 områder, hvor et enkelt land i dag kan blokere for en beslutning.
EU's  

 refleksionsgruppe har fremlagt overvejelser om sådanne ny typer af  

 afstemninger, f.eks. ideen om enighed minus en, altså vedtagelser, som kan  

 gennemføres imod et enkelt lands stemme.
Socialdemokratiets årsmøde har i en udtalelse i begyndelsen af september  

 1995 foreslået, at miljøafgifter skal kunne gennemføres ved flertalsafgørelse  

 i EU.
Partiet foreslår, at der skal være tale om minimumsafgifter, som det  

 enkelte land kan forhøje, men som altså skal gennemføres i alle lande - også  

 i de lande, som har stemt imod.
 Dette forslag betyder, at der indføres overnationale beslutninger om  

 skattepolitik og dermed åbnes for en direkte EU-indblanding i de enkelte  

 landes finanspolitik og dermed i fordelingspolitikken og socialpolitikken.  

 Dette er efter forslagsstillernes opfattelse helt uacceptabelt.
Forslagsstillerne er ikke i tvivl om, at et eventuelt dansk forslag om  

 flertalsafgørelser på miljøområdet med det samme af andre EU-lande vil blive  

 modsvaret af ønsker om flertalsafgørelser på andre områder, som der ikke vil  

 være dansk tilslutning til.
Forslagsstillerne kan sagtens forestille sig, at  

 der kan vedtages afgifter, som vil komme meget ubelejligt for det danske  

 Folketing, da det vil være naivt at tro, at flertalsafgørelser i EU i forhold  

 til skatter og afgifter lige præcis kan begrænses til, hvad et dansk  

 Folketing måtte finde relevant.
Som økonomiminister Marianne Jelved gør opmærksom på i Politiken den 9.  

 september 1995: ». . . (kunne) eksempelvis en fælles CO2-afgift komme  

 til at indeholde, at energi fra a-kraft-værker slet ikke beskattes eller  

 beskattes mindre end energi med CO2-indhold . . .«, samt at ». . .  

 Hvis vi fra dansk side åbner op for flertalsafgørelser for miljøafgifter, kan  

 der meget let opstå pres fra de øvrige lande om, at andre fiskale afgifter og  

 miljøafgifter omfattes af flertalsafgørelser«.
Skatteminister Carsten  

 Koch har været inde på lignende betragtninger i forbindelse med diskussionen  

 på Socialdemokratiets landsmøde den 2.-3. september 1995, hvor man vedtog  

 udtalelsen om, at Socialdemokratiet nu går ind for flertalsafgørelser på  

 miljøområdet.
 På denne baggrund spurgte Keld Albrechtsen (EL) den 5. september 1995  

 skatteministeren:
»Kan ministeren oplyse, om der findes en klar definition på  

 forskellen mellem miljøafgifter og andre afgifter, og kan der udarbejdes en  

 definition, der sikrer en klar adskillelse mellem miljøafgifter og den øvrige  

 skatte- og afgiftspolitik?» (Spørgsmål nr.
S 2548).
 Skatteministeren svarede den 18. september 1995:
»På nuværende tidspunkt findes der ikke nogen alment anerkendt  

 definition, som afgrænser miljøafgifter i forhold til andre skatter og  

 afgifter.
I embedsmandsudvalget om grønne afgifter og erhvervene blev en  

 afgift, der bidrog til realisering af en miljømålsætning, kategoriseret som  

 en grøn afgift.
Der er imidlertid andre, som kategoriserer grønne  

 afgifter/fiskale afgifter anderledes.
Om der kan udarbejdes en definition,  

 som kan blive alment anerkendt, vil formentlig blandt andet vise sig i  

 forhandlinger i EU m.v.«.
Det vil sige, at i EU vil Danmark skulle tilkæmpe sig en definition, som  

 passer til dansk miljøpolitik, samtidig med at vi kan konstatere, at Danmark  

 i adskillige tilfælde er blevet nedstemt på konkrete miljøspørgsmål.
Det  

 forekommer forslagsstillerne totalt urealistisk at forestille sig, at de  

 danske opfattelser af miljø kontra grønne afgifter kan slå igennem på disse  

 betingelser.
Flere af vores miljøafgifter vil i andre landes øjne mere ligne  

 afgifter, som de rubricerer under det indre marked og som almindelige  

 erhvervs- og industrielle afgifter.
