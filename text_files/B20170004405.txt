Bekendtgørelse om overførsel af klager om ansættelse af fradrag for forbedring af grundværdi m.v. fra Landsskatteretten til visse vurderingsankenævn I medfør af § 3, stk. 13, i lov nr. 1665 af 20. december 2016 om ændring af skatteforvaltningsloven og ligningsloven fastsættes:
 § 1. De sager, som er omfattet af § 3, stk. 10, 1. pkt., i lov nr. 1665 af 20. december 2016, visiteres af Skatteankestyrelsen til fordeling til:
1) Skatte- og vurderingsankenævn Djursland, 2) Skatte- og vurderingsankenævn Københavns Vestegn, 3) Skatte- og vurderingsankenævn Haderslev og Kolding, 4) Skatte- og vurderingsankenævn Sydvestjylland eller 5) Vurderingsankenævn Vestsjælland.
§ 2. Ved visiteringen efter § 1 skal Skatteankestyrelsen lægge vægt på 1) beliggenheden af ejendommen omfattet af klagen, 2) den eksisterende beholdning af sager ved skatte- og vurderingsankenævnet eller vurderingsankenævnet og 3) en forholdsmæssig ligelig belastning af skatte- og vurderingsankenævnene og vurderingsankenævnet med hensyntagen til antallet af sager.
 § 3. Bekendtgørelsen træder i kraft den 1. februar 2017.
