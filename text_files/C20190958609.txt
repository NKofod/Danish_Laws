Cirkulære om aftale om ansættelse af chefer ved institutioner for forberedende grunduddannelse (FGU) Generelle bemærkninger 1. Finansministeriet, Djøf og Lærernes Centralorganisation har indgået ved-lagte aftale om ansættelse af chefer ved institutioner for forberedende grunduddannelse (FGU).
 2. Aftalegrundlaget omfatter chefer med personaleledelse ansat ved selvstændige institutioner for forberedende grunduddannelse (FGU) med et lønniveau svarende til lønramme 35-40.
 3. Chefer der er ansat på individuel kontrakt ved aftalens ikrafttræden eller senere, overgår automatisk til ansættelse efter denne aftale.
 4. Chefer der virksomhedsoverdrages i henhold til lov om institutioner for forberedende grunduddannelse ansættes efter denne aftale fra den 1. august 2019.
5. Forhandlingsretten for chefer der virksomhedsoverdrages i henhold til lov om institutioner for forberedende grunduddannelse, vil fortsat varetages af den organisation, som havde forhandlingsretten før virksomhedsoverdragelsen.
Pensionsbidraget skal indbetales til denne forhandlingsberettigede organisations pensionskasse.
6. Cheferne er omfattet af en række generelle aftaler mellem Finansministe-riet og centralorganisationerne.
Disse aftaler er oplistet i bilag 2. Cheferne vil dog også være omfattet af andre generelle aftaler mellem de samme par-ter.
Ikrafttræden Cirkulæret træder i kraft den 28. juni 2019 og har virkning fra den 1. januar 2019.
Finansministeriet, Moderniseringsstyrelsen, den 28. juni 2019 Rasmus Vilain Bilag Aftale om ansættelse af chefer ved institutioner for forberedende grunduddannelse (FGU) Kapitel 1. Aftalens område mv.
§ 1. Aftalens dækningsområde Aftalen omfatter chefer med personaleledelse ansat ved selvstændige institutioner for forberedende grunduddannelse (FGU) med et lønniveau svarende til lønramme 35-40.
 a) Forhandlingsretten for øverste chef varetages af Djøf.
 b) Forhandlingsretten for øvrige chefer varetages af LC.
 For chefer der er virksomhedsoverdraget i henhold til lov om institutioner for forberedende grunduddannelse, udøves forhandlingsretten af den organisation, som havde forhandlingsretten på virksomhedsoverdragelsestidspunktet.
 Stk. 2. Aftalen finder anvendelse for chefer, der som en personlig ordning har opretholdt medlemskab af, eller som ved ansættelsen optages i en statslig tjenestemandspensionsordning, og som i øvrigt er omfattet af aftalens dækningsområde.
§ 2. Ansættelse Ansættelse kan ske varigt eller på åremål svarende til den til enhver tid gældende aftale om åremålsansættelse.
 Stk. 2. Ansættelsesaftale og en eventuel åremålsaftale indgås mellem ansættelsesmyndigheden og chefen.
 Stk. 3. Ansættelsesmyndigheden indsender kopi af ansættelsesaftalen til den forhandlingsberettigede organisation, jf. § 1, stk. 1, litra a-c.
Kapitel 2. Løn § 3. Løn, forhandlingsregler mv.
 Løn og øvrige ansættelsesvilkår aftales individuelt mellem ansættelsesmyndigheden og chefen, jf. bilag 1. Den samlede faste løn skal dog som minimum være på et niveau svarende til lønramme 35.
 Stk. 2. Lønfastsættelsen skal afspejle ansættelsesperioden, de øvrige aftalte vilkår og i øvrigt ske under hensyntagen til den enkelte stillings organisatoriske niveau og ansvarsområder samt chefens kvalifikationer.
 Stk. 3. Ansættelsesmyndigheden kan efter forhandling med chefen fastsætte bonus, fx som honorering for særlig indsats.
 Stk. 4. Der kan mellem ansættelsesmyndigheden og chefen aftales rammer og vilkår for resultatbaserede lønordninger, hvorefter der udbetales resultatløn, i det omfang en række på forhånd definerede  kvalitative og/eller kvantitative  mål bliver opfyldt.
 Stk. 5. Lønnen reguleres med de generelle stigninger, der aftales centralt ved overenskomstfornyelserne eller udmøntes via en generel regulerings-ordning.
 § 4. Pension mv.
 Pensionsbidraget udgør 18 pct. af den samlede faste løn, jf. dog stk. 2 og stk. 3. Af pensionsbidraget anses 1/3 at være chefens eget bidrag.
 Stk. 2. Chefer der virksomhedsoverdrages i henhold til lov om institutioner for forberedende grunduddannelse, bevarer deres hidtidige pensionsprocent.
 Stk. 3. Mellem ansættelsesmyndigheden og chefen kan der aftales en højere pensionsbidragsprocent end den, der følger af stk. 1 og 2.
Stk. 4. For chefer, der som en personlig ordning har opretholdt medlemskab af eller som ved ansættelsen optages i en statslig tjenestemandspensionsordning, indbetales pensionsbidrag efter stk. 1-3 til den statslige tjenestemandspensionsordning.
Pensionsbidraget beregnes af den pensionsgivende løn på det pensionsskalatrin, som chefen er indplaceret på i den statslige tjenestemandspensionsordning.
Stk. 5. For chefer omfattet af stk. 4, indbetales pensionsbidrag efter stk. 1-3 af den del af den samlede løn, der ligger ud over den tjenestemandspensionsgivende løn på pensionsskalatrinnet.
Pensionsbidraget indbetales til den pensionsordning for supplerende pension, som chefen var omfattet af før overgang til denne aftale.
 Stk. 6. Pensionsbidraget indbetales til den af pensionskasserne, der fremgår af litra a-c.
 a) For øverste chef indbetales pensionsbidrag til Juristernes- og Økonomernes Pensionskasse (JØP), medmindre chefen har en uddannelse omfattet af bilag A i overenskomst for akademikere i staten, hvorefter pensionsbidraget indbetales til de respektive ordninger heri.
 b) For øvrige chefer indbetales pensionsbidrag til Lærernes Pension (LP).
 c) For chefer der virksomhedsoverdrages i henhold til lov om institutioner for forberedende grunduddannelse, indbetales pensionsbidrag til den forhandlingsberettigede organisations pensionskasse, jf. § 1, stk. 1, litra c.
 Stk. 7. Ansættelsesmyndigheden indbetaler præmie til statens gruppelivsordning til chefer, hvor der indbetales pensionsbidrag efter stk. 6, litra b, jf. dog stk. 8.
 Stk. 8. For chefer, der virksomhedsoverdrages i henhold til lov om institutioner for forberedende grunduddannelse, og som før overgangen fik indbetalt gruppelivspræmie til statens gruppelivsordning, indbetaler ansættelsesmyndigheden præmie til statens gruppelivsordning.
 § 5. Generelle ansættelsesvilkår mv.
 Cheferne er omfattet af en række generelle regelsæt indgået mellem Centralorganisationernes Fællesudvalg og Finansministeriet, som fremgår af bilag 2.
Kapitel 3. Opsigelse og afsked § 6. Opsigelsesvarsler og forhandlingsprocedure ved afskedigelse mv.
 Funktionærlovens regler om varsling gælder, medmindre andet er aftalt, jf. dog stk. 2 og 3.
Stk. 2. Opsigelsesvarslet for øverste chef er herudover forlænget med 3 måneder de første 2 år af ansættelsen.
Herefter er det forlængede opsigelsesvarsel 6 måneder.
 Stk. 3. For øvrige chefer kan der aftales et forlænget opsigelsesvarsel på op til 6 måneder.
 Stk. 4. Ved afskedigelse og bortvisning gælder de procedure- og voldgiftsregler, der er aftalt i den forhandlingsberettigede organisations fællesoverenskomst eller overenskomst.
§ 7. Fratrædelsesgodtgørelse I tilfælde af uansøgt afsked, der ikke skyldes chefens væsentlige misligholdelse, ydes en fratrædelsesgodtgørelse efter funktionærlovens regler.
 Stk. 2. Det kan herudover for øverste chef aftales, at der i tilfælde af uansøgt afsked, der ikke skyldes chefens væsentlige misligholdelse, ydes en fratrædelsesgodtgørelse på op til 9 måneders løn.
 Stk. 3. Det kan for øvrige chefer herudover aftales, at der i tilfælde af uansøgt afsked, der ikke skyldes chefens væsentlige misligholdelse, ydes en fratrædelsesgodtgørelse på op til 3 måneders løn.
§ 8. Afgørelse af tvister Enhver tvist vedrørende fortolkning af ansættelsesaftalen søges bilagt ved forhandling mellem ansættelsesmyndigheden og chefen.
 Stk. 2. Kan der ikke opnås enighed mellem parterne efter stk. 1, fortsættes forhandlingen mellem ansættelsesmyndigheden og den forhandlingsberettigede organisation.
 Stk. 3. Kan der ikke opnås enighed mellem parterne efter stk. 2, gælder reglerne om tvistløsning i den hovedaftale, som chefen er omfattet af, jf. § 1, stk. 1, litra a-c.
 Stk. 4. Uenighed ved fastsættelsen af løn og øvrige vilkår, jf. §§ 3, 4, 6 og 7, kan ikke gøres til genstand for fagretlig behandling.
Kapitel 4. Overgangsbestemmelser § 9. Virksomhedsoverdragelse i henhold til lov om institutioner for forberedende grunduddannelse Retten til forlænget opsigelsesvarsel for øverste chef, jf. § 6, stk. 2, 2. pkt., regnes fra chefens ansættelse i stillingen.
 Stk. 2. Ansættelsesmyndigheden udarbejder forslag til vilkår forinden en chefs ansættelse efter denne aftale.
Kapitel 5. Ikrafttræden og opsigelse § 10. Ikrafttræden og opsigelse Aftalen træder i kraft 1. januar 2019 Aftalen kan opsiges skriftligt med 3 måneders varsel til en 31. marts, dog tidligst til den 31. marts 2021.
Bilag 1 Hensigterklæring vedrørende aftalegrundlaget for chefer på institutioner for forberedende grunduddannelse - Med aftalegrundlaget ønsker de centrale parter at skabe lokale frihedsgrader for fastsættelse af løn- og ansættelsesvilkår.
De øgede frihedsgrader skal sikre en tættere kobling mellem de lokale forhold på arbejdspladsen og lønforholdene, understøtte udvikling og kvalitet i opgaveløsningen samt bidrage til fastholdelse og rekruttering af chefer.
Løn- og ansættelsesvilkår forhandles mellem ansættelsesmyndigheden og chefen.
Vilkårene skal afspejle den enkelte stillings kompleksitet, organisatoriske placering og ledelsesansvar.
Hertil kommer chefens kompetencer og erfaring samt ansættelsesmyndighedens behov for fastholdelse og rekruttering af chefer.
Den lokale lønudvikling skal ske inden for rammerne af institutionens økonomi, og det er et lokalt ansvar at sikre en forsvarlig og prioriteret løndannelse.
Det er ikke intentionen, at aftalegrundlaget skal medføre en højere lønudvikling blandt chefer omfattet af aftalens dækningsområde i forhold til sammenlignelige chefstillinger i staten.
Parterne er enige om, at kompetencen til at aftale løn  såvel på arbejdsgiver  som på arbejdstagersiden  delegeres i videst muligt omfang.
Intentionen med aftalen bygger på en forudsætning om, at lønnen forhandles individuelt mellem ansættelsesmyndigheden og chefen.
Såfremt en af parterne ønsker at tilbagekalde forhandlings- og aftalekompetencen, skal der foreligge konkrete omstændigheder, der begrunder dette.
Dernæst skal der være en forhandling mellem de centrale parter herom, inden kompetencen tilbagekaldes.
Endvidere gælder, at en overordnet myndighed efter almindelige regler om forholdet mellem myndigheder om nødvendigt kan komme med bindende udmeldinger til konkrete institutioner.
Finansministeriet forventer, at der kun i særlige tilfælde vil være behov herfor.
Bilag 2 Generelle aftaler og fælles regelsæt - De ansatte er omfattet af de til enhver tid gældende aftaler mellem Finansministeriet og centralorganisationerne i pkt. 1-18.
 Ved overenskomstforhandlingerne i 2018 er der indgået ny aftale eller aftalt ændringer i de aftaler, der er markeret med *.
 1. Arbejdsgiverens pligt til at underrette arbejdstageren om vilkårene for ansættelsesforholdet, for tiden Fmst. cirk. 14/6 2002 (Perst.nr. 029-02).
 2. Aftale om generelle krav til indhold af bidragsdefinerede pensionsordninger i staten mv., for tiden Fmst. cirk. 30/4 2019 (Modst.nr. 020-19).
 3. Visse aspekter i forbindelse med tilrettelæggelse af arbejdstiden, for tiden Fmst.cirk. 18/7 2003 (Perst.nr. 055-03).
 4. Tjenesterejseaftalen, for tiden Fmst. cirk. 30/6 2000 (Perst.nr. 057-00).
 5. Ferieaftalen, for tiden Fmst. cirk. 11/11 2005 (Perst.nr. 053-05).
 6. Aftale om barsel, adoption og omsorgsdage, for tiden Fmst. cirk. 12/8 2015 (Modst.nr. 036-15).
 7. Orlov til børnepasning, for tiden Fmst. cirk. 30/5 2001 (Perst.nr. 020-01).
8. Tjenestefrihed af familiemæssige årsager, for tiden Fmst. cirk. 10/6 2008 (Perst.nr. 015-08) 9. * Tillidsrepræsentanter i staten mv., for tiden Fmst.cirk. 25/3 2019 (Modst.nr. 008-19).
 10. Senior- og fratrædelsesordninger, for tiden Fmst. cirk. 29/8 2011 (Perst.nr. 043-11).
 11. Rammeaftale om distancearbejde, for tiden Fmst. cirk. 6/7 2005 (Perst.nr. 039-05).
 12. Implementering af deltidsdirektivet, for tiden Fmst. cirk. 2/9 1999 (Fmst.nr. 051-99).
 13. * Fonden til udvikling af statens arbejdspladser, for tiden Fmst. cirk. 15/6 2015 (Perst.nr. 022-15).
 14. *Aftale om kompetencefonden, for tiden Fmst. cirk. 15/6 2015 (Perst.nr. 023-15).
 15. Aftale om kompetenceudvikling, for tiden Fmst. cirk. 15/6 2015 (Perst.nr. 020-15).
 16. *Samarbejde og samarbejdsudvalg i staten, Fmst. cirk. 27/8 2013 (Modst.nr. 031-13).
17. Aftale om kontrolforanstaltninger, for tiden Fmst. cirk. 1/11 2010 (Perst. nr. 031-10) 18. *Organisering af parternes fælles arbejde med kompetenceudvikling i staten, for tiden Fmst. cirk 15/6 2015 (Perst. nr. 021-15).
 For aftalen gælder endvidere nedenstående hovedaftaler:
 Hovedaftale mellem Finansministeriet og AC-organisationerne (Perst. nr. 045-91)  Hovedaftale mellem Finansministeriet og Lærernes Centralorganisation og CO10  Centralorganisationen af 2010 (LC/CO10-hovedaftalen) (Perst. nr. 044-11) Herudover gælder kapitlerne om fravær i henholdsvis overenskomsten for akademikere i staten eller LC/CO10-fællesoverenskomst (de fælles regelsæt om sygdom, tjenestefrihed og barns 1. og 2. sygedag samt bestemmelserne om militærtjeneste).
