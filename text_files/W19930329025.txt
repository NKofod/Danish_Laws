 Et medlem blev af Arbejdsformidlingen henvist til samtale om et  

 arbejdstilbud, men oplyste ved ansættelsessamtalen, at han havde fået andet  

 arbejde (som han senere påbegyndte) og skulle afholde planlagt ferie.  

 Arbejdsgiveren ønskede herefter ikke at ansætte medlemmet.
 Ankenævnet fandt, at medlemmet - i forbindelse med ansættelsessamtalen  

 - ikke havde udvist en afvisende holdning i forhold til det henviste  

 arbejdstilbud, men derimod oplyste om den anden arbejdsaftale og ferieønsket,  

 hvorefter arbejdsgiveren ikke ønskede at ansætte medlemmet.
 Et medlem blev henvist til samtale om et arbejdstilbud hos en arbejdsgiver  

 med mødetidspunkt den 8. november 1991. Arbejdsgiveren meddelte samme dato  

 Arbejdsformidlingen, at medlemmet ikke var blevet ansat, fordi han  

 »ønskede ferie i december og havde arbejde fra den 15. januar  

 1992«.
 Medlemmet forklarede, at han ved samtalen havde forespurgt om ferie og  

 oplyst, at han havde fået arbejde fra den 15. januar 1992, hvorefter  

 arbejdsgiveren ikke ville ansætte ham, fordi der var 1-2 måneders oplæring.  

 Medlemmet havde ikke nægtet at modtage arbejdstilbuddet.
 Arbejdsløshedskassen fandt, at medlemmet ikke kunne anses for at stå til  

 rådighed for arbejdsmarkedet, idet hans adfærd ved samtalen måtte sidestilles  

 med afslag på et arbejdstilbud.
 Kassen lagde vægt på, at ferieønsket ikke var meddelt Arbejdsformidlingen  

 eller kassen, ligesom det var betænkeligt, at medlemmet ikke ved samtalen på  

 Arbejdsformidlingen den 6. november 1991 havde oplyst, at han forhandlede om  

 andet arbejde, som herefter den 7. november 1992 resulterede i en  

 ansættelsesaftale.
 Medlemmets advokat anførte, at der ikke forelå afslag på et arbejdstilbud,  

 idet arbejdsgiveren ikke ønskede at ansætte medlemmet, og medlemmet havde  

 søgt andet arbejde, som skulle være påbegyndt den 15. januar 1992, men som  

 var blevet udskudt til den 1. marts 1992.
 Arbejdsgiveren oplyste over for direktoratet, at medlemmet ikke var  

 negativt indstillet, men havde oplyst, at han fra den 15. januar 1992 havde  

 fået arbejde på Sjælland og i december 1991 skulle på en fastlagt rejse til  

 udlandet.
 Kassen fastholdt sin afgørelse og henviste yderligere til, at medlemmet  

 ikke på noget tidspunkt var startet hos den omhandlede arbejdsgiver, men at  

 han den 1. maj 1992 fik arbejde som fængselsbetjent og blev overflyttet til  

 en anden kasse.
 Direktoratet for Arbejdsløshedsforsikringen tiltrådte kassens afgørelse  

 om, at medlemmet ikke kunne anses for at stå til rådighed for arbejdsmarkedet  

 efter den 8. november 1991, idet han ved samtalen med arbejdsgiveren fremkom  

 med sådanne forbehold, at arbejdsgiveren ikke ønskede at ansætte ham.
 Direktoratet fandt således, at medlemmet - uden direkte at sige nej til  

 arbejdet - havde handlet på en sådan måde, at arbejdsforholdet ikke kom i  

 stand.
 Medlemmet ville derfor først kunne få dagpenge, når han havde haft mere  

 end 300 timers arbejde på almindelige løn- og ansættelsesvilkår i en periode  

 på 10 uger samt opfyldte de almindelige betingelser for ret til dagpenge.
 Direktoratet lagde vægt på, at medlemmet på mødet på Arbejdsformidlingen  

 den 6. november 1991 hverken havde oplyst, at han havde forhandlet om andet  

 arbejde, eller at han skulle have ferie på grund af en fastlagt rejse til  

 udlandet, idet et medlem havde pligt til at oplyse om aftale om arbejde og  

 afholdelse af ferie til Arbejdsformidlingen og arbejdsløshedskassen.
 Endelig lagde direktoratet vægt på kassens oplysning om, at medlemmet  

 aldrig tiltrådte det selvfundne arbejde, fordi dette arbejde netop var den  

 væsentligste årsag til, at ansættelsesforholdet (i arbejdstilbuddet) ikke kom  

 i stand.
 Medlemmets advokat anførte blandt andet, at medlemmet den 14. august 1991  

 havde oplyst til kassen, at han havde søgt det omhandlede arbejde, som dog  

 først blev påbegyndt den 1. marts 1992. Arbejdsgiveren havde den 30.  

 september 1992 bekræftet, at medlemmet søgte stillingen i juni måned 1991 og  

 var ansat i perioden fra 1. marts til 30. april 1992, hvor medlemmet  

 fratrådte på grund af andet arbejde.
 Advokaten anførte endvidere, at medlemmet alene havde forespurgt om ferie,  

 og at han ikke har afslået arbejdstilbuddet.
 Direktoratet fandt det fortsat ikke godtgjort, at medlemmet blot havde  

 forespurgt om ferie, idet medlemmet først samme dag, hvor ansættelsessamtalen  

 hos arbejdsgiveren fandt sted, anmeldte ferie på Arbejdsformidlingen.
 Da medlemmet ikke havde anmeldt ferie før henvisningen, og da  

 arbejdsgiveren ikke ønskede at ansætte medlemmet blandt andet på grund af  

 ferieønsket, fandt direktoratet, at der var tale om en situation, som fuldt  

 ud kunne sidestilles med afslag på arbejde.
Direktoratet fandt endelig, at medlemmet senest den 7. november 1991  

 vidste, at han skulle overtage andet arbejde, selvom medlemmet først  

 tiltrådte arbejdet den 1. marts 1992, og at medlemmets undladelse af at  

 oplyse om forhandlingerne havde bragt ham i en situation, hvor spørgsmålet  

 om, hvorvidt han var selvforskyldt ledig, afhang af, om arbejdsgiveren  

 ønskede ham ansat.
Dette var ikke tilfældet, hvorfor situationen fuldt ud  

 måtte sidestilles med afslag på formidlet arbejde.
 Ankenævnet fandt, at medlemmet - i forbindelse med ansættelsessamtalen den  

 8. november 1991 - ikke havde udvist en afvisende holdning i forhold til det  

 henviste arbejdstilbud, men derimod oplyste om den anden arbejdsaftale og  

 ferieønsket, hvorefter arbejdsgiveren ikke ønskede at ansætte ham.
 Ankenævnet ophævede derfor Direktoratet for Arbejdsløshedsforsikringens  

 afgørelse.
