 Ved to domme afsagt af højesteret den 14. juni 1985 blev straffen for  

 overtrædelse af bekendtgørelse nr. 487 af 2. september 1981 om registrering  

 af fiskerfartøjer, fartøjsmateriel og fangstudstyr § 8, jf. § 6, som ændret  

 ved bekendtgørelse nr. 326 af 18. juni 1982, fastsat til henholdsvis en bøde  

 på 500 kr. og en bøde på 250 kr.
 Justitsministeriet er bekendt med, at der i en række sager, som er afgjort  

 før højesterets nævnte domme, er idømt eller vedtaget bøder på højere beløb,  

 oftest 1000 kr.
 På grundlag af udtalelser, afgivet af rigsadvokaten og fiskeriministeriet,  

 bestemmer justitsministeriet herved, at der efter følgende retningslinier  

 skal ske delvis eftergivelse og tilbagebetaling for så vidt angår bøder for  

 overtrædelse af § 8, jf. § 6 i bekendtgørelse nr. 487 af 2. september 1981,  

 som ændret ved bekendtgørelse nr. 326 af 18. juni 1982 om registrering af  

 fiskerfartøjer, fartøjsmateriel og fangstudstyr, såfremt bøden er idømt eller  

 vedtaget før højesterets dom af 14. juni 1985, og uanset om bøden måtte være  

 fuldt ud indbetalt.
I.
Principper for delvis eftergivelse og tilbagebetaling.
 1. Ordningen omfatter alle sager, hvor bøder i henhold  

 til de ovennævnte bestemmelser i fiskeriministeriets bekendtgørelser er idømt  

 eller vedtaget før højesterets domme af 14. juni 1985.
2. Politimestrene anmodes om på eget initiativ at  

 gennemgå samtlige under nr. 1 nævnte sager og træffe afgørelse om delvis  

 eftergivelse og eventuel tilbagebetaling.
Der kræves således ikke en begæring  

 herom fra den, som har vedtaget eller er idømt bøden.
Ordningen omfatter ikke  

 bøder, som er afsonet.
 3. Bøderne skal nedsættes til det af højesteret  

 fastlagte niveau, i normaltilfælde til 500 kr.
 4. Såfremt bøden er fastsat som en samlet bøde for  

 flere lovovertrædelser, fx. for overtrædelse af de fiskeriministerielle  

 bekendtgørelser og overtrædelse af anden lovgivning, afgøres spørgsmålet om  

 eventuel nedsættelse af den samlede bøde efter et skøn i hvert enkelt  

 tilfælde.
II.
Fremgangsmåden ved delvis eftergivelse og tilbagebetaling.
1. Bestemmelse om eftergivelse og tilbagebetaling  

 træffes af politimesteren i den kreds, hvor bødeafgørelsen er indført i  

 bødejournalen.
Er sagen overført fra en politikreds til en anden til  

 inddrivelse af bøden, træffes bestemmelsen i den kreds, som inddrivelsen nu  

 påhviler, eller - hvis bøden er fuldt ud indbetalt - den kreds, der sidst har  

 haft sagen til inddrivelse.
Når der efter de under I nævnte retningslinier er truffet en sådan  

 bestemmelse, skal den vedtagne eller idømte bødeafgørelse påtegnes med  

 teksten: »Bøden er efter justitsministeriets cirkulærskrivelse af ....  

 nedsat til .... kr.«.
Denne påtegning skal tillige ske i bødejournalen  

 for hver enkelt sag.
Er der efter de gældende regler tidligere sket indberetning til det  

 centrale kriminalregister om bødeafgørelsen, skal nedsættelse af den  

 pågældende bøde meddeles kriminalregistret.
Nedsættelsen indberettes til  

 kriminalregistret på blanket P 438 c eller ved indsendelse af et print af  

 afgørelsen, påtegnet som ovenfor anført.
2. Såfremt en bøde nedsættes, skal der gives den, som  

 har vedtaget eller er idømt bøden, meddelelse herom.
Skal der ske  

 tilbagebetaling, fremsendes et giroudbetalingskort.
III.
Regnskabsførelsen m.v.
 De tilbagebetalte bødebeløb bogføres på § 4.02.01. (INS.NR. 6400.0423  

 konto 4601.20.9.xx.bøder).
 I forbindelse med aflæggelse af bøderegnskab for finansåret 1986 bedes der  

 særskilt redegjort for det samlede tilbagebetalte bødebeløb med henvisning  

 til denne cirkulærskrivelse.
IV.
Indberetning til justitsministeriet.
 Man anmoder politimestrene om inden 1. februar 1987 at give  

 justitsministeriet oplysning om størrelsen af de samlede nedsættelsesbeløb  

 ved en delvis eftergivelse.
