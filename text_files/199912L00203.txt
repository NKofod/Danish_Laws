Fremsat den 29. februar 2000 af  

 Flemming Kofod-Svendsen (KRF), Ole M.
Nielsen (KRF),  

 Jann Sjursen (KRF) og Tove Videbæk (KRF) Forslag til Lov om bonus ved integration af flygtninge og  

 indvandrere i privat udlejningsbyggeri m.v.
 § 1. Ejere af private udlejningsejendomme,  

 andelsboligforeninger, parcelhusejere og ejere af ejerlejligheder har ret til  

 en bonus, når de udlejer beboelseslejligheder til udlændinge, jf.  

 stk. 2.
 Stk. 2. Som udlændinge betragtes personer, der er  

 omfattet af definitionen på udlændinge i lov nr. 474 af 1. juli  

 1998 om integration af udlændinge i Danmark, dog omfattes indvandrere  

 fra højindkomstlande ikke.
 Stk. 3. Bonussen udgør 25 pct. af den leje, som er  

 lovligt opkrævet.
 § 2. De i § 1 nævnte beløb udbetales af kommunen  

 efter anmodning fra udlejer.
 Stk. 2. Anmodning om betaling af bonus skal indsendes til  

 kommunen senest 3 måneder efter udløbet af et kalenderår.  

 Ved lejemålets ophør kan udlejer dog straks anmode om betaling  

 af bonussen.
Stk. 3. Bonussen beregnes på grundlag af den leje,  

 som er opkrævet for brugen af lejligheden i det forløbne  

 kalenderår.
Kommunen kan forlange dokumentation for de aftalte  

 lejevilkår og for eventuelle lejeforhøjelser.
 § 3. Hvis kommunen finder, at den leje, som opkræves,  

 overstiger den lovlige leje, kan kommunen indbringe spørgsmålet  

 herom for huslejenævnet.
 Stk. 2. Både udlejer og kommunen kan indbringe  

 huslejenævnets afgørelse for boligretten.
 Stk. 3. I kommuner uden huslejenævn træder  

 byfornyelsesnævnet, jf. byfornyelseslovens § 156, i stedet for  

 huslejenævnet.
§ 4. Kommunens udgifter refunderes af staten.
Refusionen  

 udbetales en gang om året på grundlag af en opgørelse af  

 kommunens udgifter.
Opgørelsen fremsendes til Finansstyrelsen.
 § 5. Loven finder ikke anvendelse på ejendomme, der ejes  

 af staten, amtskommuner og kommuner.
 § 6. By- og boligministeren fastsætter nærmere  

 regler om administration af bonusordningen.
 § 7. Loven træder i kraft dagen efter  

 bekendtgørelsen i Lovtidende.
 § 8. Loven gælder ikke for Færøerne og  

 Grønland.
Bemærkninger til lovforslaget Almindelige bemærkninger Formål og baggrund For at give flygtninge og indvandrere bedre muligheder for  

 at bosætte sig i den private boligsektor foreslås indført  

 en økonomisk bonus til ejere af private udlejningsejendomme,  

 andelsboligforeninger, parcelhusejere og ejere af ejerlejligheder, som  

 udlejer til udlændinge.
Forslaget tilsigter at begrænse ghettodannelsen i  

 store boligforeninger i visse bydele ved at skabe incitamenter for private  

 udlejere, andelsboligforeninger, parcelhusejere og ejere af ejerlejligheder  

 til at udleje ledige boliger til flygtninge og indvandrere og dermed forbedre  

 integrationen af udlændinge i det danske samfund.
Det vigtigste  

 instrument i de hidtidige initiativer til integration på boligmarkedet  

 har været støtte til almene boligafdelinger, bl.a. til  

 nedbringelse af huslejen for at gøre de pågældende  

 byggerier mere attraktive for ressourcestærke danskere.
Denne indsats  

 har været særdeles omkostningskrævende, og den har ikke  

 sikret en bredere integration af indvandrere på boligmarkedet.
Det  

 foreliggende lovforslag går den modsatte vej, idet der   for relativt  

 begrænsede offentlige merudgifter   skabes bedre muligheder for  

 flygtninge og indvandrere til at bosætte sig andre steder end i det  

 almene byggeri.
 Forslaget bygger på et princip om frivillighed, som  

 må anses for nødvendigt for at skabe bred folkelig  

 forståelse for en bedre integration af flygtninge og indvandrere i det  

 danske samfund.
Forslaget skal ses som et alternativ til loven om kommunal  

 anvisningsret, som har eksisteret siden 1994, men som kun har været  

 benyttet i meget begrænset omfang.
Nedenfor angives de hovedproblemer,  

 der er påpeget ved loven om kommunal anvisningsret, sammenholdt med det  

 foreliggende lovforslag:
 5.	Lov om kommunal anvisningsret lægger op til, at præcis  

 hver fjerde ledige lejlighed skal omfattes af kommunal anvisning, hvilket er  

 en unødvendig og ufleksibel begrænsning i mulighederne for at  

 integrere flygtninge og indvandrere på boligmarkedet.  

 Nærværende lovforslag lader det være op til udlejer at  

 afgøre både det samlede omfang af og takten i udlejning til  

 flygtninge og indvandrere, således at forholdene i den enkelte ejendom  

 kan indgå i overvejelserne.
Det foreliggende lovforslag indeholder heller ingen  

 bureaukratiske regler om forudgående anmeldelse og godkendelse hos  

 kommunen af de lejligheder, som udlejes til de pågældende  

 udlændinge.
Kommunen har derimod mulighed for at kontrollere, at den  

 leje m.v., som bonussen beregnes på grundlag af, er lovlig.
Økonomiske konsekvenser for det offentlige Forslaget skønnes at give anledning til offentlige  

 merudgifter det første år efter ordningens ikrafttræden  

 på ca. 30 mio. kr. ved udlejning til ca. 3.600 flygtninge og  

 indvandrere/flygtninge og indvandrerfamilier.
 Denne opgørelse bygger på følgende  

 forudsætninger:
Antal private udlejningsboliger*	377.000 Årlig fraflytning i pct.	12 Gennemsnitlig boligstørrelse, m2	70 Gennemsnitlig husleje, kr. pr. m2	480 Andel indvandrere/flygtninge ved genudlejning i pct.	 8 * Inkl. udlejede parcelhuse og ejerlejligheder, men ekskl.  

 boliger i restejendomme.
Bemærkninger til lovforslagets  

 enkelte bestemmelser Til § 1 Bestemmelsen indebærer, at ejere af private  

 udlejningsejendomme, andelsboligforeninger, parcelhusejere og ejere af  

 ejerlejligheder får ret til en bonus på 25 pct. af den lovlige  

 leje, når de udlejer ledige beboelseslejligheder til udlændinge,  

 der er omfattet af definitionen i integrationslovens § 2. Undtaget herfra er  

 udlejning til indvandrere, der er statsborgere i et højindkomstland.  

 Ved højindkomstland forstås et land, der i henhold til  

 Verdensbankens retningslinjer kategoriseres som sådan, det vil sige et  

 land, hvor bruttonationalproduktet (BNA) pr. indbygger er 9.361 US dollars  

 (1998-tal) eller mere pr. år.
 Det er hensigten, at loven skal omfatte persongrupper, der  

 har vist sig svære at integrere i det danske samfund.
Til § 2 I bestemmelsen foreslås, at bonussen skal udbetales  

 af kommunen, når udlejer har fremsat anmodning herom.
Anmodning om  

 udbetaling af bonussen skal indsendes til kommunen senest 3 måneder  

 efter udløbet af et kalenderår.
Hvis lejemålet  

 ophører i løbet af året, kan udlejer dog straks  

 fremsætte krav om betaling af bonussen.
Bonussen beregnes på grundlag af den leje, som  

 lovligt er opkrævet for brugen af boligen i det forløbne  

 kalenderår.
Størrelsen af bonussen påvirkes således  

 ikke, hvis udlejer efter rimelige inddrivelsesforsøg, herunder evt.  

 ophævelse af lejemålet, er nødt til at afskrive et  

 lejekrav som uerholdeligt.
Kommunen kan forlange dokumentation for de aftalte  

 lejevilkår og for eventuelle lejeforhøjelser i form af kopi af  

 lejekontrakten og eventuelle varslinger af lejeforhøjelse.
Kommunen  

 vil naturligvis ligeledes kunne indhente oplysninger fra andre offentlige  

 myndigheder med henblik på at foretage en prøvelse af  

 lovligheden af kravene, herunder om lejeren har været tilmeldt  

 folkeregisteret på adressen i den angivne periode.
Til § 3 Hvis kommunen finder, at den leje, som opkræves,  

 overstiger den lovlige leje, skal kommunen efter forslaget af egen drift  

 kunne indbringe spørgsmålene herom for huslejenævnet.  

 Kommunen bør således have samme muligheder for at få  

 prøvet lovligheden af spørgsmålene som lejeren.
 Det foreslås endvidere, at både udlejer og  

 kommunen skal kunne indbringe huslejenævnets afgørelse for  

 boligretten med den virkning, at kommunen bliver part i retssagen og skal  

 afholde de omkostninger, der er forbundet med sagen.
 I lighed med den tilsvarende bestemmelse i  

 boligstøttelovens § 11 kræver kommunens indbringelse af sagen  

 for huslejenævnet og domstolene ikke lejerens samtykke.
 Det foreslås, at byfornyelsesnævnet i kommuner  

 uden huslejenævn skal træde i stedet for huslejenævnet som  

 første instans.
Til § 4 Ifølge bestemmelsen skal kommunen have udgifterne  

 til bonussen m.v. refunderet af staten med 100 pct.
Dette svarer til den  

 ordning, som følger af lov om kommunal anvisningsret.
Refusionen udbetales en gang om året på  

 grundlag af en opgørelse af kommunens udgifter.
Opgørelsen  

 fremsendes til Finansstyrelsen.
Til § 5 Det foreslås, at loven ikke skal finde anvendelse  

 på ejendomme, som ejes af staten, amtskommuner og kommuner.
Denne  

 afgrænsning af lovens anvendelsesområde svarer til  

 afgrænsningen i lov om kommunal anvisningsret.
Formålet med loven  

 er således at øge antallet af udlejninger til udlændinge i  

 ejendomme, som ejes af private.
Kommunerne og amtskommunerne må desuden  

 forventes at foretage udlejninger til udlændinge uden at modtage  

 økonomisk godtgørelse herfor fra staten.
Til § 6 Bestemmelsen skaber hjemmel til, at by- og boligministeren  

 kan fastsætte nærmere regler for administration af ordningen.
Til § 7 Det foreslås, at loven skal træde i kraft  

 dagen efter bekendtgørelsen i Lovtidende.
Lovforslaget har  

 således i overensstemmelse med sædvanlige overgangsregler  

 på det lejeretlige område virkning for lejeaftaler, der er  

 indgået efter lovens ikrafttræden.
Til § 8 Det foreslås, at loven ikke skal gælde for  

 Færøerne og Grønland.
Skriftlig fremsættelse Flemming Kofod-Svendsen (KRF):
 Som ordfører for forslagsstillerne tillader jeg mig  

 herved at fremsætte:
 Forslag til lov om bonus ved integration af flygtninge  

 og indvandrere i privat udlejningsbyggeri m.v.
(Lovforslag nr.
L 203).
 Jeg henviser i øvrigt til de bemærkninger,  

 der ledsager lovforslaget, og anbefaler det til Tingets velvillige  

 behandling.
