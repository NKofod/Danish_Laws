Betænkning afgivet af Beskæftigelsesudvalget den 16. maj 2018 Betænkning over Forslag til lov om ændring af lov om arbejdsløshedsforsikring m.v., barselsloven og forskellige andre love (Konsekvensændringer af ydelseslovgivningen som følge af indførelse af samtidighedsferie i ferieloven, kompensation af private arbejdsgivere ved indførelse af samtidighedsferie m.v.) [af beskæftigelsesministeren (Troels Lund Poulsen)]:
1. Ændringsforslag Beskæftigelsesministeren har stillet 5 ændringsforslag.
2. Udvalgsarbejdet Lovforslaget blev fremsat den 21. marts 2018 og var til 1. behandling den 6. april 2018. Lovforslaget blev efter 1. behandling henvist til behandling i Beskæftigelsesudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og beskæftigelsesministeren sendte den 16. januar 2018 dette udkast til udvalget, jf.
BEU alm. del  bilag 147. Den 21. marts 2018 sendte beskæftigelsesministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget 1 skriftlig henvendelse fra Ældre Sagen.
 Beskæftigelsesministeren har over for udvalget kommenteret den skriftlige henvendelse til udvalget.
Spørgsmål Udvalget har stillet 4 spørgsmål til beskæftigelsesministeren til skriftlig besvarelse, som denne har besvaret.
3. Indstillinger Udvalget indstiller lovforslaget til vedtagelse med de stillede ændringsforslag.
 Inuit Ataqatigiit, Nunatta Qitornai, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af beskæftigelsesministeren, tiltrådt af udvalget:
 1) Nr. 3 og 4 udgår, og i stedet indsættes:
»3. I § 75 h, stk. 7, der bliver stk. 8, ændres »stk. 6,« til: »stk. 7,«.« [Konsekvensændring] 2) Efter nr. 5 indsættes som nyt nummer:
 »01. § 75 h affattes således:
»§ 75 h.
Et medlem optjener ret til ferie med feriedagpenge på grundlag af perioder, hvorunder arbejdsløshedskassen har udbetalt ydelser til medlemmet.
Udbetaling af efterløn og godtgørelse efter lov om godtgørelse og tilskud til befordring ved deltagelse i erhvervsrettet voksen- og efteruddannelse giver dog ikke ret til feriedagpenge.
 Stk. 2. Et medlem optjener endvidere ret til ferie med feriedagpenge på grundlag af perioder, for hvilke medlemmet har fået udbetalt dagpenge i henhold til lov om ret til orlov og dagpenge ved barsel, men ikke har optjent ret til ferie med feriegodtgørelse eller løn.
Stk. 3. Retten til feriedagpenge er betinget af, at medlemmet på ferieafholdelsestidspunktet 1) er i et arbejdsforhold som lønmodtager eller er ledigt, 2) ville have dagpengeret i tilfælde af ledighed og 3) har afholdt sin optjente ferie med feriegodtgørelse eller løn.
 Stk. 4. Uanset bestemmelsen i stk. 3, nr. 1, kan ledige medlemmer, der deltager i uddannelse og modtager dagpenge efter denne lov, godtgørelse efter lov om godtgørelse og tilskud til befordring ved deltagelse i erhvervsrettet voksen- og efteruddannelse eller støtte efter lov om statens voksenuddannelsesstøtte, i stedet for disse ydelser vælge at få udbetalt optjente feriedagpenge under uddannelsesinstitutionens ferielukning og lign.
Stk. 5. Beregning af feriedagpengeretten efter stk. 1 sker således, at et medlem, der i hele ferieåret har modtaget ydelser svarende til dagpenge ved fuld ledighed, vil optjene ret til 5 ugers ferie med feriedagpenge.
I øvrige tilfælde sker der en forholdsmæssig beregning.
Ferieåret går fra den 1. september til og med den 31. august.
Stk. 6. Optjent ferie med feriedagpenge afholdes i løbet af ferieafholdelsesperioden, som omfatter ferieåret, hvori retten til feriedagpenge optjenes, og de efterfølgende 4 måneder fra ferieårets udgang til kalenderårets udgang.
De optjente feriedagpenge kan kun afholdes, hvis alt optjent ferie efter ferieloven er afholdt på ferieafholdelsestidspunktet.
 Stk. 7. Uanset bestemmelserne i stk. 3 og 4 har et medlem ikke ret til feriedagpenge, hvis politiet træffer afgørelse om inddragelse af pas i medfør af § 2, stk. 1, nr. 4, i lov om pas til danske statsborgere m.v., fordi der er grund til at antage, at den pågældende i udlandet deltager i aktiviteter, hvor dette kan indebære eller forøge en fare for statens sikkerhed eller andre staters sikkerhed eller en væsentlig trussel mod den offentlige orden.
 Stk. 8. Omgøres en afgørelse om inddragelse af medlemmets pas i medfør af § 2, stk. 1, nr. 4, i lov om pas til danske statsborgere m.v., eller ophæves den under en efterfølgende domstolsprøvelse, efterbetales de feriedagpenge, der er tilbagebetalt af medlemmet eller ikke er udbetalt, jf. stk. 7, hvis de øvrige betingelser for udbetaling af feriedagpenge var opfyldt i perioden.
 Stk. 9. Uanset bestemmelserne i stk. 3 og 4 har et medlem ikke ret til feriedagpenge for en periode, hvor medlemmet ved endelig dom findes at have overtrådt straffelovens § 101 a, stk. 1, § 114 c, stk. 3, §§ 114 d, 114 e eller 114 g for forhold begået i udlandet eller § 114 j, stk. 1, eller for en periode, hvor medlemmet ved endelig dom findes at have været i udlandet i strid med et udrejseforbud fastsat efter § 2 b, stk. 1, i lov om pas til danske statsborgere m.v.
Stk. 10. Nærmere regler om feriedagpenge, herunder om beregning af feriedagpengeretten, feriedagpengenes størrelse, retten til løbende optjening af feriedagpenge, afholdelse af ferie med feriedagpenge, lediges underretning til jobcenteret om tidspunktet for feriens afholdelse og Udbetaling Danmarks medvirken efter stk. 2, fastsættes af beskæftigelsesministeren efter forhandling med Beskæftigelsesrådet.«« [Teknisk ændring] Til § 4 3) I den under nr. 3 foreslåede affattelse af § 74 e, stk. 5, ændres »ferieydelse og« til: »ferieydelse eller«.
[Sproglig korrektion] Til § 9 4) I stk. 2 indsættes efter »§ 1, nr. 1, 2,«: »3«.
[Konsekvensændring] 5) I stk. 4 ændres »nr. 3 og 4,« til: »nr. 01,«.
[Konsekvensændring] Bemærkninger Til nr. 1 Der er tale om en konsekvensændring som følge af forslaget i § 1, nr. 2, som ændret ved nærværende ændringsforslag.
Ved ændringen indsættes to nye stykker i stedet for det stykke, der foreslås ophævet.
Som følge af rykningen af de efterfølgende stykker, skal henvisningen i § 75 h, stk. 7, der bliver § 75 h, stk. 8, til stk. 6 ændres til stk. 7.
Til nr. 2 Af lovtekniske årsager foreslås det at nyaffatte § 75 h i lov om arbejdsløshedsforsikring m.v.
Efter den gældende § 75 h, stk. 1, optjener et medlem ret til ferie med feriedagpenge på grundlag af perioder, hvori arbejdsløshedskassen har udbetalt ydelser til medlemmet.
Udbetaling af efterløn og godtgørelse efter lov om godtgørelse og tilskud til befordring ved deltagelse i erhvervsrettet voksen- og efteruddannelse giver dog ikke ret til feriedagpenge.
I ændringsforslagets stk. 1 foreslås det, at bestemmelsen videreføres uændret.
Efter den gældende § 75 h, stk. 2, optjener et medlem også ret til ferie med feriedagpenge på grundlag af perioder, for hvilke medlemmet har fået udbetalt dagpenge i henhold til lov om ret til orlov og dagpenge ved barsel, men ikke har optjent ret til ferie med feriegodtgørelse eller løn.
I ændringsforslagets stk. 2 foreslås det, at bestemmelsen videreføres uændret.
Efter den gældende § 75 h, stk. 3, er retten til feriedagpenge betinget af, at medlemmet på ferietidspunktet 1) er i et arbejdsforhold som lønmodtager eller er ledigt, 2) ville have dagpengeret i tilfælde af ledighed og 3) har afholdt sin optjente ferie med feriegodtgørelse eller løn.
I ændringsforslagets stk. 3 foreslås det, ud over at den foreslåede ændring i lovforslagets § 1, nr. 1, indarbejdes, at bestemmelsen videreføres uændret.
Der henvises i øvrigt til bemærkningerne til lovforslagets § 1, nr. 1.
Efter den gældende § 75 h, stk. 4, kan ledige medlemmer, der deltager i uddannelse og modtager dagpenge efter lov om arbejdsløshedsforsikring m.v., godtgørelse efter lov om godtgørelse og tilskud til befordring ved deltagelse i erhvervsrettet voksen- og efteruddannelse eller støtte efter lov om statens voksenuddannelsesstøtte, uanset bestemmelsen i stk. 3, nr. 1, i stedet for disse ydelser vælge at få udbetalt optjente feriedagpenge under uddannelsesinstitutionens ferielukning og lign.
I ændringsforslagets stk. 4 foreslås det, at bestemmelsen videreføres uændret.
Efter den gældende § 75 h, stk. 5, vil et medlem, som i hele optjeningsåret har modtaget ydelser i form af dagpenge, feriedagpenge eller barselsdagpenge, optjene ret til 25 dage med feriedagpenge.
Hvis medlemmet ikke har modtaget ydelser svarende til dagpenge i hele optjeningsåret, vil medlemmet modtage et antal feriedagpenge ud fra en forholdsmæssig beregning.
Beregningen af antallet af dage med ret til feriedagpenge foretages efter gældende bekendtgørelse nr. 698 af 27. maj 2015 om feriedagpenge, hvorefter a-kassen opgør, hvor stort et beløb et medlem har modtaget i form af arbejdsløshedsdagpenge, feriedagpenge, og barselsdagpenge fra Udbetaling Danmark i optjeningsåret, der følger kalenderåret.
Bidrag til ATP regnes ikke med.
Det samlede beløb divideres herefter med den beregnede dagpengesats, der senest er brugt i optjeningsåret.
Hvis man ikke har fået udbetalt ydelser med en beregnet sats i optjeningsåret, divideres beløbet med et fast beløb, der udgør 82 pct. af dagpengenes højeste beløb efter lov om arbejdsløshedsforsikring m.v.
Hvis man senest har været fuldtidsforsikret i optjeningsåret, bruges satsen for fuldtidsforsikrede.
Hvis man senest har været deltidsforsikret, bruges satsen for deltidsforsikrede.
A-kassen ganger resultatet af beregningen med en omregningsfaktor, som fastsættes af Styrelsen for Arbejdsmarked og Rekruttering.
Omregningsfaktoren tager højde for ATP-bidaget.
 Det fremgår videre af bekendtgørelsen, at et medlem ikke kan overføre sin ret til feriedagpenge fra ét ferieår til et andet.
Efter den nye ferielov, der træder i kraft den 1. september 2020, optjener lønmodtagere fortsat feriedage for hver måneds ansættelse, men afholdelsesperioden (det nuværende ferieår) er sammenfaldende med optjeningsperioden.
Der optjenes fortsat 25 dages ferie ved ansættelse gennem hele optjeningsperioden, der efter den nye ferielov er fra den 1. september frem til og med den 31. august det efterfølgende år.
 Perioden, hvori lønmodtageren kan afholde ferien, er udvidet med 4 måneder, så ferien kan afholdes fra den 1. september frem til udgangen af det efterfølgende kalenderår.
 Det foreslås, at den gældende lovs § 75 h, stk. 1- 4, videreføres uændret.
Det foreslås i § 75 h, stk. 5, at beregning af feriedagpengeretten sker således, at et medlem, der i hele ferieåret har modtaget ydelser svarende til dagpenge ved fuld ledighed, vil optjene ret til 5 ugers ferie med feriedagpenge.
I øvrige tilfælde sker der en forholdsmæssig beregning.
Ferieåret går fra den 1. september til og med den 31. august.
Dette svarer til de gældende regler i § 75 h, stk. 5, dog således, at ferieåret følger ferieåret i den nye ferielov, og at retten til feriedagpenge optjenes med 2,08 dages betalt ferie for hver måneds ansættelse.
Dette svarer til 5 ugers ferie om året.
Det foreslås videre i § 75, stk. 6, at optjent ferie med feriedagpenge afholdes i løbet af ferieafholdelsesperioden, som omfatter ferieåret, hvori retten til feriedagpenge optjenes, og de efterfølgende 4 måneder fra ferieårets udgang til kalenderårets udgang.
De optjente feriedagpenge kan kun afholdes, hvis al optjent ferie efter ferieloven er afholdt på ferieafholdelsestidspunktet.
 Det svarer til perioden med ret til at holde feriedagpenge og følger ferieafholdelsesperioden i den nye ferielov.
Det foreslås i stk. 7, at et medlem uanset bestemmelserne i stk. 3 og 4 ikke har ret til feriedagpenge, hvis politiet træffer afgørelse om inddragelse af pas i medfør af § 2, stk. 1, nr. 4, i lov om pas til danske statsborgere m.v., fordi der er grund til at antage, at den pågældende i udlandet deltager i aktiviteter, hvor dette kan indebære eller forøge en fare for statens sikkerhed eller andre staters sikkerhed eller en væsentlig trussel mod den offentlige orden.
Dette svarer til den gældende § 75 h, stk. 6, som således videreføres uændret.
Det foreslås i stk. 8, at hvis en afgørelse om inddragelse af medlemmets pas i medfør af § 2, stk. 1, nr. 4, i lov om pas til danske statsborgere m.v. omgøres eller ophæves den under en efterfølgende domstolsprøvelse, efterbetales de feriedagpenge, der er tilbagebetalt af medlemmet eller ikke er udbetalt, jf. stk. 7, hvis de øvrige betingelser for udbetaling af feriedagpenge var opfyldt i perioden.
Dette svarer til den gældende § 75 h, stk. 7, som således videreføres uændret.
Det foreslås i stk. 9, at et medlem uanset bestemmelserne i stk. 3 og 4 ikke har ret til feriedagpenge for en periode, hvor medlemmet ved endelig dom findes at have overtrådt straffelovens § 101 a, stk. 1, § 114 c, stk. 3, §§ 114 d, 114 e eller 114 g for forhold begået i udlandet eller § 114 j, stk. 1, eller for en periode, hvor medlemmet ved endelig dom findes at have været i udlandet i strid med et udrejseforbud fastsat efter § 2 b, stk. 1, i lov om pas til danske statsborgere m.v.
Dette svarer til den gældende § 75 h, stk. 8, som således videreføres uændret.
 Efter den gældende § 75 h, stk. 9, kan beskæftigelsesministeren efter forhandling med Beskæftigelsesrådet fastsætte nærmere regler om feriedagpenge, herunder om beregning af feriedagpengeretten, feriedagpengenes størrelse, lediges underretning til jobcenteret om tidspunktet for feriens afholdelse og kommunernes medvirken efter stk. 2.
 Bemyndigelsen er udmøntet i bekendtgørelse nr. 698 af 27. maj 2015 om feriedagpenge.
I bekendtgørelsen er der fastsat nærmere regler om betingelserne for ret til feriedagpenge, herunder at medlemmet skal være enten ledig eller lønmodtager og i tilfælde af ledighed stå til rådighed for arbejdsmarkedet.
Inden ferien skal medlemmet opholde sig i Danmark.
 Under ferien skal medlemmet være dagpengeberettiget, men skal dog ikke stå til rådighed for arbejdsmarkedet.
 Et ledigt medlem skal være tilmeldt som arbejdsøgende i jobcenteret, før ferien begynder, og skal give a-kassen besked om ferien senest på førstedagen for at have ret til feriedagpenge.
Feriedagpenge optjenes i kalenderåret forud for ferieåret.
Ferieåret er perioden fra den 1. maj til og med den 30. april.
Der optjenes kun ret til feriedagpenge under medlemskab af en dansk a-kasse, og der optjenes ret til feriedagpenge af dagpenge, feriedagpenge eller barselsdagpenge.
Ved optjeningsåret udløb opgør a-kassen antallet af dage med ret til feriedagpenge.
Har et medlem i hele ferieåret modtaget ydelser svarende til dagpenge ved fuld ledighed, vil medlemmet optjene ret til 5 ugers ferie med feriedagpenge.
Har medlemmet fået udbetalt ydelser med en beregnet sats i perioden fra optjeningsårets begyndelse og frem til ferien, udbetales feriedagpenge med et tilsvarende beløb.
Medlemmer, der ikke har fået udbetalt dagpenge med en beregnet sats, får udbetalt feriedagpenge med et beløb, der svarer til 82 pct. af højeste dagpenge.
Har en person ret til betalt ferie efter ferieloven, skal vedkommende som udgangspunkt holde denne ferie, før vedkommende kan få feriedagpenge.
Personer, der samlet set har optjent mere end 25 dages ferie med feriepenge, vil dog kunne få udbetalt feriedagpenge, når de har afholdt 25 dages ferie fratrukket antallet af dage med ret til feriedagpenge.
 Der er endvidere fastsat regler om meddelelse og ansøgning om og udbetaling af feriedagpenge.
Efter den nye ferielov, der træder i kraft den 1. september 2020, optjener lønmodtager fortsat feriedage for hver måneds ansættelse, men afholdelsesperioden (det nuværende ferieår) er sammenfaldende med optjeningsperioden.
Der optjenes fortsat 25 dages ferie ved ansættelse gennem hele optjeningsperioden efter den nye ferielov, der er fra den 1. september frem til og med den 31. august det efterfølgende år.
Det foreslås i stk. 10, at bemyndigelsesbestemmelsen udvides, så beskæftigelsesministeren efter forhandling med Beskæftigelsesrådet endvidere fastsætter nærmere regler om retten til løbende optjening og afholdelse af ferie med feriedagpenge.
Det foreslås herunder, at der vil blive fastsat nærmere regler om fradrag for optjente feriedage med betalt ferie og feriedagpenge på ferieafholdelsestidspunktet, afrundingen og benyttelsen af registre til opgørelsen af feriedagpenge.
Det foreslås videre, at der fastsættes nærmere regler om afholdelse af ferie og feriedagpenge i perioden mellem de sidste 4 måneder af ferieafholdelsesperioden af et år, og de første 4 måneder af ferieafholdelsesperioden i det efterfølgende år.
Med hjemmel i lovens § 75 h, stk. 9, som bliver stk. 10, vil der blive fastsat regler om, at al optjent betalt ferie på ferieafholdelsestidspunktet for både første ferieår og det efterfølgende ferieår skal afholdes, før det vil være muligt at afholde feriedagpenge fra første ferieår i den periode, hvor de to ferieafholdelsesperioder overlapper.
 Det betyder, at de administrativt fastsatte regler om feriedagpenge tilpasses den nye ferielov med samtidighedsferie.
Til nr. 3 Der er tale om en sproglig præcisering af opregningen i den foreslåede affattelse af § 74 e, stk. 5, i lov om aktiv socialpolitik.
Til nr. 4 Der er tale om en konsekvensændring som følge af ændringsforslagene nr. 1 og 2. Ændringsforslag nr. 1 skal træde i kraft den 1. januar 2019.
Til nr. 5 Der er tale om en konsekvensændring som følge af ændringsforslag nr. 2. Ændringsforslag nr. 2 skal træde i kraft den 1. september 2020.
Bent Bøgsted (DF) fmd.
Jens Henrik Thulesen Dahl (DF) Claus Kvist Hansen (DF) Karina Adsbøl (DF) Marlene Harpsøe (DF) Jeppe Jakobsen (DF) Hans Andersen (V) Peter Juel Jensen (V) Louise Schack Elholm (V) Carl Holst (V) Anni Matthiesen (V) Britt Bager (V) Joachim B.
Olsen (LA) Laura Lindahl (LA) Rasmus Jarlov (KF) Carsten Hansen (S) Bjarne Laustsen (S) nfmd.
Mattias Tesfaye (S) Leif Lahn Jensen (S) Lennart Damsbo-Andersen (S) Pernille Rosenkrantz-Theil (S) Jan Johansen (S) Henning Hyllested (EL) Christian Juhl (EL) Jette Gottlieb (EL) Josephine Fock (ALT) Torsten Gejl (ALT) Sofie Carsten Nielsen (RV) Karsten Hønge (SF) Inuit Ataqatigiit, Nunatta Qitornai, Tjóðveldi og Javnaðarflokkurin havde ikke medlemmer i udvalget.
