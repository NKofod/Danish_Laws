Kendelse fra Pressenævnet i sag nr.  

 65/1999 [K] har ved advokat Keld Frederiksen klaget til  

 Pressenævnet over en artikel bragt i Dagbladet, Holstebro den 22. april  

 1999, idet han mener, at god presseskik er tilsidesat.
 Artiklen havde overskriften "Stjal lastbil læsset  

 med 100 splinternye tv-apparater" og bl.a. følgende indhold:
 "Hovedmanden bag tyveri af lastbil fra B&O fik  

 overtalt fængselskammerat til at tage med på togt til Struer.
 Tre mænd fra Nord- og Østjylland er ved  

 retten i Struer blevet dømt for at have stjålet en lastbil  

 læsset med tv til i alt cirka en mio. kr. fra parkeringspladsen ved  

 Bang & Olufsens færdigvarelager:
Tyveriet blev opklaret, da de tre gerningsmænd i  

 september besluttede sig for at stjæle en sættevognstrailer fra  

 en rasteplads nord for Hobro.
De blev afsløret, og i går fik  

 31-årige [A] fra Nordjylland en dom på to og et halvt års  

 fængsel   blandt andet for at have været med til at stjæle  

 de fabriksny tv fra B&O.
Lod sig overtale Han tilstod at have været med til at begå  

 tyveriet.
 Sammen med en kammerat, [B], var han på vej til  

 Holland, og det var egentlig meningen, at de blot skulle have lagt vejen  

 fordi hos en [A]s kammerat, [K] i Århus, for at få hjælp  

 til at justere bilens forlygter.
 [K] havde imidlertid både et problem og en ide.
 Nogle tyrkere rykkede ham for at betale en bøde,  

 som de havde bebudet at de ville inddrive under særdeles ubehagelige  

 omstændigheder, og da [K] og [A] havde hjulpet hinanden i  

 fængslet under afsoningen af en tidligere dom, indvilligede [A] i at  

 hjælpe ham med at skaffe kontanter.
 [K] foreslog at de skulle køre til Struer for at  

 begå indbrud på Bang & Olufsen, og de aftalte at  

 følges ad op gennem Jylland, så de kunne være i Struer ved  

 midnat.
 [K] kørte i en varevogn. [A] og [B] i [A]s bil, og  

 undervejs var de i kontakt via mobiltelefon.
[B] og [K] har tidligere fået domme på  

 henholdsvis et år og ni måneder og et år og otte  

 måneders fængsel for deres medvirken under tyveriet." Klageren har anført, at han er blevet hængt  

 ud som bagmanden, og at dette er sket, fordi bladet ukritisk har refereret de  

 forklaringer, [A] fremkom med i forbindelse med sin egen sag.
 Klageren har anført, at han ikke har haft mulighed  

 for at kommentere udtalelserne, og hans forklaring i retten er ikke gengivet  

 i forbindelse med denne artikel.
 Klageren har videre anført, at det ikke er angivet  

 i artiklen, at [A]s forklaring er fremkommet under omstændigheder, hvor  

 han er berettiget til at lyve   eller forherlige sig selv  , og at  

 forklaringen derfor ikke nødvendigvis er sandheden.
 Klageren har yderligere anført, at gengivelsen af  

 udtalelserne, hvori klagerens navn nævnes, kan krænke  

 privatlivets fred, og at han har krav på beskyttelse af sin personlige  

 anseelse, uanset at han selv er dømt for de to forhold.
 Klageren har yderligere anført, at bladet kunne  

 have valgt at undlade at bringe klagerens navn i forbindelse med det  

 udførlige referat, eller man kunne have undladt det udførlige  

 referat.
 Klageren har udtrykkelig anført, at det ikke er  

 selve gengivelsen af hans dom, han opfatter som værende i strid med god  

 presseskik.
Bladet har i en udtalelse anført, at bladet har  

 refereret et åbent retsmøde ved retten i Struer.
I den samme sag  

 er klageren tidligere blevet idømt en straf på et år og  

 otte måneders fængsel.
Bladet har anført, at det fremgår af de  

 presseetiske regler, at bladene skal have faste regler for navns  

 nævnelse i retsreportagen.
Dette krav er opfyldt for bladets  

 vedkommende, idet man nævner navne på alle, der idømmes  

 ubetingede fængselsstraffe.
Bladet har videre anført, at pressen har fri adgang  

 til at overvære og referere fra offentlige retsmøder.
Da  

 tyveriet i denne sag har været meget omtalt og omdiskuteret, var det  

 oplagt, at bladet fulgte sagen til dørs med referat af  

 retsmødet mod [A] og også nævnte navnene på de  

 øvrige medskyldige og dømte i sagen.
 Bladet har yderligere anført, at det ikke kan  

 være bladets opgave at efterprøve de beskyldninger, de tiltalte  

 retter mod hinanden under retssagen.
 I sagens behandling har følgende  

 nævnsmedlemmer deltaget: Axel Kierkegaard, Bo Maltesen, Tage Clausen og  

 Ole Askvig.
 Pressenævnet udtaler:
 Pressenævnet bemærker indledningsvis, at  

 medierne er berettiget til at gengive de oplysninger, der fremkommer under  

 offentlige retsmøder.
I denne sag, hvor den ene af de tre tiltalte helt  

 åbenlyst rettede beskyldninger mod klageren, finder Pressenævnet,  

 at bladet tillige burde have gengivet de oplysninger, som klageren fremkom  

 med under sin egen sag.
Såfremt dette ikke kunne ske, burde bladet i  

 reportagen enten have taget de fornødne forbehold for, at der her var  

 tale om den tiltaltes forklaring, have anonymiseret den hævdede bagmand  

 (klageren) eller have efterprøvet oplysningerne ved forelæggelse  

 for klageren eller dennes advokat.
Da ingen af disse fremgangsmåder blev anvendt,  

 finder Pressenævnet, at god presseskik blev tilsidesat i forbindelse  

 med artiklen.
Pressenævnet udtaler derfor sin kritik af Dagbladet,  

 Holstebro.
 I medfør af medieansvarslovens § 49  

 pålægges det herefter den ansvarshavende redaktør af  

 Dagbladet, Holstebro, at offentliggøre følgende:
 "Kendelse fra Pressenævnet.
 Dagbladet, Holstebro, bragte den 22. april 1999 omtale af  

 en sag, i hvilken 3 mænd var blevet idømt fængselsstraffe  

 for tyveri af bl.a. en lastbil med tv-apparater fra Bang & Olufsen.
I omtalen blev bragt referater af de forklaringer, den ene  

 af mændene fremkom med under sin egen retssag dagen før.
Under  

 disse forklaringer beskyldte han [K], der 4 måneder tidligere var  

 blevet dømt for de samme forhold, for at være hovedmanden i  

 sagen.
 [K] har klaget til Pressenævnet over omtalen, som  

 han mener var i strid med god presseskik.
 Pressenævnet har i anledning af klagen udtalt, at  

 medierne er berettiget til at gengive de oplysninger, der fremkommer under  

 offentlige retsmøder.
I denne sag, hvor den ene af de tre tiltalte helt  

 åbenlyst rettede beskyldninger mod klageren, finder Pressenævnet,  

 at bladet tillige burde have gengivet de oplysninger, som klageren fremkom  

 med under sin egen sag.
Såfremt dette ikke kunne ske, burde bladet i  

 reportagen enten have taget de fornødne forbehold for, at der her var  

 tale om den tiltaltes forklaring, have anonymiseret den hævdede bagmand  

 (klageren) eller have efterprøvet oplysningerne ved forelæggelse  

 for klageren eller dennes advokat.
Da ingen af disse fremgangsmåder blev anvendt,  

 finder Pressenævnet, at god presseskik blev tilsidesat i forbindelse  

 med artiklen.
Pressenævnet udtaler derfor sin kritik af Dagbladet,  

 Holstebro.
 København, den 10. august 1999.
Axel Kierkegaard, Bo Maltesen, Tage Clausen og Ole  

 Askvig." Afsagt den 10. august 1999.
