Kendelse fra Pressenævnet i sag nr.  

 44/1997 En muslimsk præst har ved advokat Claus  

 Bergsøe klaget til Pressenævnet over, at B.T. har afvist at  

 bringe et genmæle i anledning af en artikel, bladet bragte den 18.  

 februar 1997.
 Artiklen den 18. februar 1997 havde følgende  

 overskrift og bl.a. følgende indhold:
 "Iman tordner mod afhængighed af danskere:
FORFÆRDELIGT AT GÅ TIL EN VANTRO  

 LÆGE En respekteret og indflydelsesrig imam i Danmark, [navn],  

 beskyldes for at tale med to tunger.
En tolerant, når danskere lytter  

 med.
Og en stærkt intolerant, når han taler arabisk! En af de mest respekterede muslimske præster i  

 Danmark, imamen [navn], holder stærkt politiske prædikener i en  

 københavnsk moské hver fredag, hvor han blandt andet tordner  

 mod at være afhængig af vantro danskere og jøder.
 Før bønnen sidste fredag lagde den  

 palæstinensiske præst ikke skjul på sit ubehag ved at  

 være muslim i Danmark.
Vantro behandling "Jeg er forfærdet over at skulle behandles af en  

 vantro læge, når jeg bliver syg.
Min bil bliver repareret af en  

 vantro mekaniker, og min bolig har jeg lejet af et boligselskab, der er  

 styret af vantro", sagde imamen til op mod 500 muslimske mænd og drenge  

 i moskéen ved Tomsgårdsvej på det ydre  

 Nørrebro.
 ...
Jødinden  Albright "Det er også forfærdeligt, at  Bill  Clinton  

 har udnævnt en jødisk kvinde,  Madeleine  Albright, datter af  

 jøder fra Tjekkoslavakiet, til den post, hvorfra USAs udenrigspolitik  

 styres.
Det er verdens næstvigtigste post.
Forestil jer, at den tredie  

 verdenskrig skal styres af en jødinde", tordnede imamen, der blandt  

 arabiske indvandrere i Danmark kendes som en mand, der taler med to  

 tunger.
 Det skyldes, at [navn] ikke er kendt som en muslim, der  

 taler nedladende om "de vantro" i den danske offentlighed.  

 Tværtimod.
 I interviews i dansk presse taler han tværtimod om  

 at nedbryde fordomme mellem muslimer og danskere.
 ...
 [Navn] benægter ikke sine udtalelser fra sidste  

 fredag, men forklarer, at B.T. ikke har forstået hans pointer.
"Min pointe var, at muslimer er afhængige af  

 ikke-muslimer, og det er ikke godt for os at være det." Bladet har den 19. februar 1997 bragt en artikel, hvori  

 klageren afviser bladets beskyldning om dobbeltspil.
I artiklen hed det  

 bl.a.:
"Vred imam afviser dobbeltspil JEG TALER KUN MED ÉN TUNGE Imamen [navn] føler sig misforstået, idet  

 hans udtalelser skulle opfattes som en opfordring til unge muslimer om at  

 uddanne sig.
 Den palæstinensiske [navn] er rasende over anklagen  

 om hans påståede dobbeltspil i B.T. i går.
"Jeg taler ikke med to tunger, når jeg gør  

 muslimer i Danmark opmærksom på, at de er afhængige af  

 vantro på alle områder.
Tværtimod", siger den  

 palæstinensiske imam.
 ...
"Hvis muslimer er stolte af deres religion, må de  

 sørge for at hæve deres faglige niveau op på højde  

 med ikke-muslimer.
Man kan ikke være doven og samtidig kritisere  

 forholdene f.eks. i Danmark", siger [navn], der kom ind på emnet i sin  

 fredagsbøn, fordi mange muslimer undrer sig over, at så mange  

 unge indvandrere ikke har arbejde eller studerer.
 I sin tale i moskéen i fredags udlagde imamen de  

 danske muslimers afhængighed af "vantro" læger og bilmekanikere  

 som en uønsket tilstand, der bør ændret.
"Kafer" "Når jeg taler om vantro, så bruger jeg det  

 arabiske udtryk...
Det er et helt neutralt begreb, der skelner mellem de  

 troende og de ikke-troende.
Så vidt jeg ved, tror 95 procent af  

 danskerne ikke på Gud", siger [navn].
Flere arabisk-talende personer, som B.T. talte med i  

 går, erklærede dog samstemmende, at "kafer" opfattes som et  

 særdeles negativt begreb på arabisk." Klageren har den 14. marts 1997 anmodet bladet om af  

 bringe følgende genmæle:
"IKKE FORFÆRDELIGT AT GÅ TIL EN VANTRO  

 LÆGE I B.T. fra tirsdag den 18/2 1997 beskyldes [navn] for at  

 have fremkommet med en række udtalelser.
 Væsentlige dele af de i artiklens gengivne  

 oplysninger er imidlertid urigtige.
1. Ordet "forfærdeligt" eller  

 "forfærdet" bruges flere gange i artiklen.
Et sådant ord er ikke  

 anvendt som citeret af B.T.
I sin opfordring til menigheden om at yde  

 større præstationer på det uddannelsesmæssige og  

 praktiske plan konstaterer han, at menighedens medlemmer lever i et  

 ikke-islamisk samfund, og eksemplificerer det med, at hans kone går til  

 behandling hos en ikke-islamisk læge, hans bil bliver repareret af en  

 ikke-islamisk mekaniker, hans lejlighed er opført af et ikke-islamisk  

 selskab, og at hans tøj, han har på, er lavet på en  

 ikke-islamisk fabrik.
2. Det er ligeledes urigtigt, at B.T. anvender  

 ordet "vantro". Det arabiske ord, der er anvendte er: "Kafer", der er et  

 neutralt ord, der beskriver en person, der har en anden opfattelse end  

 taleren.
I den givne sammenhæng er den korrekte oversættelse af  

 ordet således: "Ikke-islamisk".
 3. I sin tale ytrer imamen ikke ubehag ved at  

 være muslim i Danmark.
4. Imamen har ej heller udtalt, at det er  

 "forfærdeligt", at  Madeleine  Albright er udnævnt til  

 Udenrigsminister i USA.
Imamen nævner overhovedet ikke en "tredie  

 verdenskrig", og hele den pågældende sætning er et  

 falsum.
5. I samme afsnit hævder B.T., at "[navn]  

 nægter ikke sine udtalelser fra sidste fredag". Også denne  

 påstand er urigtig.
Journalisten, der henvendte sig til ham, fik at  

 vide, at han var dårligt orienteret, og journalisten blev opfordret til  

 at gennemse og høre det videobånd, der er optaget af det  

 pågældende foredrag.
Dette ønskede journalisten dog ikke  

 at gøre brug af.
 Det kan således sammenfattende konstateres, at hele  

 grundlaget for B.T.'s artikel den 18/2 1997 er urigtigt.
For [navn] Claus  Bergsøe." Bladet har ved brev af 25. marts 1997 afvist at bringe  

 genmælet og har i den forbindelse bl.a. anført, at bladet har  

 givet klageren flere muligheder for at kommentere de udtalelser, han blev  

 citeret for.
 Klageren har i forbindelse med klagen til  

 Pressenævnet anmodet om, at der hos en autoriseret translatør  

 indhentes en udtalelse om forståelsen af ordet "kafer".
Parterne er under sagen blevet enige om at indhente en  

 udtalelse fra Carsten Niebuhr-instituttet.
I forespørgslen hedder det  

 bl.a.:
 "I en offentlig tale, har en arabisksproget person bl.a.  

 nævnt, at hans kone går til behandling hos en "kafer"-læge  

 og at hans bil bliver repareret af en "kafer"-mekaniker.
 I en tvist der verserer for Pressenævnet, gør  

 den ene part gældende, at ordet "kafer" opfattes som et særdeles  

 negativt begreb på arabisk og, at det korrekt kan oversættes med  

 det danske ord: "vantro", mens den anden part gør gældende, at  

 ordet "kafer" er et neutralt ord, der i den givne sammenhæng blot  

 oplyser, at lægen, mekanikeren etc. ikke er muslimer.
Der vedlægges en videooptagelse af talen, og  

 på denne baggrund ønskes den sociale og kulturelle konnotation  

 af ordet "kafer", vurderet." I udtalelsen hedder det bl.a.:
"I Koranen gøres der brug af en dikotomi mellem de  

 troende (nemlig muslimerne) på den ene side og alle andre på den  

 anden side.
Ofte refererer Koranen til disse andre som kuffâr  

 ental kâfir , der betyder vantro.
Men det er afgørende at  

 forstå, at der er tale om vantro i forhold til muslimer.
Udtrykt  

 på en anden måde: ved at gøre brug af termen  

kâfir - kuffâr gøres det klart at der tales om  

 personer, der ikke er muslimer, men kan være alt muligt andet.
Der er  

 altså tale om en sprogbrug, hvor denne forskel fastholdes.
Det samme kan siges om [navn]s tale i moskéen i  

 København afholdt den 14. februar 1997 (der faldt i fastemåneden  

 Ramadan). Det særlige rum, der skabes i forbindelse med afholdelsen af  

 tidebønnen over middag også den fredag, må i sagens natur  

 tage udgangspunkt i denne dikotomi.
I det øjeblik bønnen er  

 færdig, ophæves det rum, der skabes i forbindelse med  

 bønnens afholdelse.
Det er derfor vor klare vurdering, at termen  

kâfir, kuffâr slet og ret henviser til personer, der ikke  

 er muslimer.
Der ligger ikke en vurdering af hvorvidt dette er godt eller  

 skidt men slet og ret en konstatering af, at der er tale om personer, der  

 ikke er muslimer.
Det skal i samme forbindelse nævnes, at ordet i  

 øvrigt er blevet et stærkt farvet ord, der af personer, der  

 klart bekender sig til islam som en altdækkende livsform ofte bruges  

 lidt foragteligt om andre.
Men det er i de rum for debat og diskussion, der  

 ligger uden for moskéen.
I den nævnte sag er det for os  

 hæver over al tvivl, at ordet slet og ret referer til personer, der  

 ikke er muslimer.
Og må vi i den forbindelse bemærke, at de der  

 gøres til genstand for imamens formaninger IKKE er dem han kalder  

 vantro, men derimod de tilstedeværende muslimer." Klageren har gjort gældende, at det genmæle,  

 der er fremsendt til bladet den 14. marts 1997, bør  

 offentliggøres helt eller delvis.
 Klageren har endvidere anmodet Pressenævnet om at  

 foranledige, at B.T. tilstiller klageren kopi af den oversættelse af  

 klagerens tale, der angiveligt skulle foreligge hos bladet.
Bladet har i en udtalelse anført, at ordet kafir i  

 direkte oversættelse betyder vantro, hvilket fremgår af et  

 hvilket som helst leksikon.
Ordet har i daglig tale en stærkt negativ  

 klang.
Bladet har videre anført, at bladet den 19. februar  

 1997 gav klageren mulighed for at gengive sin opfattelse af ordet.
Bladet  

 betragter derfor kravet om genmæle som mere end imødekommet  

 på dette punkt, idet der er tale om tolkning af en intenderet  

 mening.
Bladet har endelig anført, at bladet ikke kan  

 anerkende klagerens betragtning i genmælet om, at hele grundlaget for  

 bladets artikel den 18. februar 1997 er forkert.
Alene af denne grund  

 må bladet afvise at bringe det indsendte genmæle.
Bladet har  

 imidlertid erklæret sig parat til at beklage en enkelt  

 fejloversættelse på grund af dårlig lydgengivelse og til at  

 forklare, at ordet "forfærdeligt" var tolkens kontekstuelle  

 tilføjelse.
 Følgende nævnsmedlemmer har deltaget i sagens  

 behandling: Axel Kierkegaard, Finn Rowold, Ulrik Holmstrup og Ole Askvig.
 Pressenævnet udtaler:
 Pressenævnet bemærker indledningsvis, at  

 nævnet ikke har mulighed for at kræve materiale - herunder en  

 oversættelse - udleveret fra bladet.
 Da bladet allerede dagen efter, at artiklen blev bragt,  

 bragte klagerens opfattelse af forholdene omkring den tale, han holdt, kan  

 Pressenævnet tiltræde, at bladet har afvist at bringe klagerens  

 genmæle.
 Uanset en klagers eventuelle kendskab til  

 medieansvarslovens regler, skal et medie altid give klagevejledning efter  

 medieansvarslovens § 40. Da bladet ikke har vejledt om klageadgangen til  

 Pressenævnet, er god presseskik overtrådt, og Pressenævnet  

 udtaler sin kritik.
 Afsagt onsdag den 24. september 1997.
