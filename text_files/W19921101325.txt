 Udtalt, at videregivelse til andet end udelukkende videnskabeligt brug  

 forudsatte den registreredes samtykke.
 Endvidere udtalt, at Statens Øjenklinik burde præcisere over for de  

 offentlige myndigheder, der videregav oplysninger til øjenklinikken, hvilke  

 oplysninger der var beregnet til forskningsmæssige aktiviteter, og hvilke der  

 var beregnet til administrative behandlingsmæssige aktiviteter.
 Statens Øjenklinik har tidligere rettet henvendelse til Registertilsynet  

 vedrørende spørgsmålet om privates og andre offentlige myndigheders  

 videregivelse af personoplysninger om helbredsforhold (blindhedsårsager,  

 øjensygdommme m.v.) til øjenklinikken.
 Oplysningerne skulle registreres i 3 af øjenklinikkens edbregistre. 2 af  

 registrene blev ført i både forskningsmæssigt og administrativt øjemed, mens  

 det tredje udelukkende blev ført i forskningsmæssigt øjemed.
Oplysningerne i registrene blev således tilvejebragt ved indberetning fra  

 andre offentlige myndigheder (sygehuse, amternes specialrådgivning for  

 synshandicappede m.v.), såvel fra myndighedernes edb-registre som fra  

 manuelle journaler, arkiver m.v.
Oplysningerne blev endvidere indberettet fra  

 privatpraktiserende øjenlæger, Dansk Blindesamfund og andre private.
Et af  

 registrene skulle også modtage oplysninger fra private forskningsprojekter.
 Statens Øjenklinik var af den opfattelse, at oplysningerne kunne  

 videregives til klinikken uden de registreredes (eller disses forældres)  

 samtykke.
For så vidt angår indberetning af oplysninger fra andre offentlige  

 myndigheders edb-registre udtalte Registertilsynet, at den videregivelse, som  

 de andre offentlige myndigheders indberetning til Statens Øjenklinik indebar,  

 forudsatte, at den registrerede gav samtykke efter lov om offentlige  

 myndigheders registre § 21, stk. 2, nr. 1, såfremt videregivelsen skete til  

 andet end udelukkende videnskabeligt brug, idet der ikke i øvrigt var hjemmel  

 i lovens § 21, stk. 2, nr. 2-5, til videregivelse.
Således kunne andre  

 offentlige myndigheder kun indberette oplysninger til det ene af de 3  

 registre uden den registreredes samtykke.
 Registertilsynet var endvidere af den opfattelse, at Statens  Øjenklinik  

 over for de indberettende myndigheder burde præcisere, hvilke oplysninger der  

 er beregnet til forskningsmæssige aktiviteter, og som derfor ville kunne  

 videregives uden samtykke, og hvilke der er beregnet til administrative  

 behandlingsmæssige aktiviteter.
Registertilsynet lagde i denne forbindelse bl.a. vægt på, at  

  Justitsministeriet vedrørende videregivelse af oplysningerne efter  

 forvaltningslovens § 28 havde udtalt, at indberetning til  Statens Øjenklinik  

 til andet end udelukkende videnskabeligt brug forudsatte samtykke fra den  

 registrerede.
Dette fulgte efter  Justitsministeriets opfattelse også af de  

 almindelige grundsætninger inden for social- og sundhedsområdet om  

 frivillighed og samtykke med hensyn til behandlingstilbud.
Efter  

  Justitsministeriets opfattelse burde det endvidere over for de indberettende  

 instanser gøres klart, hvilke oplysninger der var beregnet til  

 forskningsmæssige aktiviteter, og hvilke der var beregnet til administrative  

 behandlingsmæssige aktiviteter.
 Spørgsmålet om indberetning til registrene fra private forskningsprojekter  

 er omtalt under afsnit 5.2.1.
 (* 1) Registertilsynets Årsberetning 1992 side 56.
