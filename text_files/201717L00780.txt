Ændringsforslag stillet den 9. april 2018 uden for betænkningen Ændringsforslag til 2. behandling af Forslag til lov om ændring af lov om lån til betaling af ejendomsskatter, ejendomsvurderingsloven og forskellige andre love (Indefrysning af stigninger i grundskylden for 2018-2020, forsigtighedsprincip ved fastsættelse af beskatningsgrundlag for grundskyld, dækningsafgift af erhvervsejendomme og ejendomsværdiskat m.v.) [af skatteministeren (Karsten Lauritzen)]:
Til § 10 Af skatteministeren:
 10) Nr. 3 affattes således:
 »3. § 17, stk. 1, nr. 3, affattes således:
»3) pålignede ejendomsskatter, herunder ejendomsværdiskat, idet ejendomsværdiskatten medregnes med den endeligt opgjorte ejendomsværdiskat for året forud for det år, boligstøtten vedrører, og idet ejendomsskat i øvrigt medregnes med det beløb, der er pålignet for det år, boligstøtten vedrører, dog således at beløb vedrørende lån til betaling af stigninger i grundskylden for skatteårene 2018-2020 efter kapitel 2 i lov om lån til betaling af grundskyld m.v. ikke medregnes,«.« [Nyaffattelse som følge af behov for lovteknisk korrektion] Bemærkninger Til nr. 10 Der er tale om en teknisk korrektion på grund af en fejl i tegnsætningen.
Efter § 17 i lov om individuel boligstøtte medregnes en række beløb ved opgørelse af boligudgiften for ejere.
Boligudgiften indgår i beregningen af boligstøtten.
Efter § 17, stk. 1, nr. 3, medregnes pålignede ejendomsskatter, herunder ejendomsværdiskat.
Ejendomsværdiskatten medregnes med den endeligt opgjorte ejendomsværdiskat for året forud for det år, boligstøtten vedrører.
Ejendomsskat i øvrigt medregnes med det beløb, der er pålignet for det år, boligstøtten vedrører.
Med lovforslaget er det foreslået i § 10, nr. 3, at beløb vedrørende lån til betaling af stigninger i grundskylden for skatteårene 2018-2020 efter kapitel 2 i lov om lån til betaling af grundskyld m.v. dog ikke medregnes.
Det foreslås, at § 17, stk. 1, nr. 3, affattes på ny sammen med ændringen foreslået i § 10, nr. 3, i lovforslaget af regeltekniske grunde, således at bestemmelsen affattes uden brug af punktummer.
Det foreslås, at der ved opgørelse af boligudgiften for ejere medregnes beløb for pålignede ejendomsskatter, herunder ejendomsværdiskat, idet ejendomsværdiskatten medregnes med den endeligt opgjorte ejendomsværdiskat for året forud for det år, boligstøtten vedrører, og idet ejendomsskat i øvrigt medregnes med det beløb, der er pålignet for det år, boligstøtten vedrører, dog således at beløb vedrørende lån til betaling af stigninger i grundskylden for skatteårene 2018-2020 efter kapitel 2 i lov om lån til betaling af grundskyld m.v. ikke medregnes.
