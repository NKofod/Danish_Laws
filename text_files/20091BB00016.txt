Fremsat den 22. oktober 2009 af Pernille Vigsø Bagge (SF), Karina Lorentzen Dehnhardt (SF) og Ole Sohn (SF) Forslag til folketingsbeslutning om politiets brug af begrebet husspektakler Folketinget opfordrer regeringen til at tage initiativer i denne samling, der sikrer at begrebet husspektakler ikke fremover anvendes af politiet.
I stedet bør der anvendes et mere dækkende begreb, der præciserer, at der er tale om vold i hjemmet.
Bemærkninger til forslaget Begrebet husspektakler refererer til en tid, hvor revselsesretten indbefattede ret til vold mod såvel kvinder som børn.
Begrebet husspektakler anvendes fortsat i det danske samfund  ikke mindst inden for Justitsministeriets område. »Husspektakler« dækker meget ofte over vold, som en person udøver mod sin partner, og det bør politiets og det øvrige samfunds terminologi på området afspejle.
 Anvendelse af begrebet husspektakler i politirapporter, statistikker m.v. medvirker til at uskadeliggøre voldshandlingen.
 Det er således misvisende og problematisk at benævne vold mod en partner som »husspektakler«, når der er tale om noget så alvorligt som det, at man i sit eget hjem udsættes for vold.
 Ifølge tidligere justitsminister Lene Espersen anvendes begrebet husspektakler ofte som en almindelig sproglig betegnelse for en række forskelligartede tilfælde, hvor politiet tilkaldes til et privat hjem, og hvor de implicerede parter på en eller anden måde har tilknytning til hinanden oftest ved samliv eller ægteskab, men også ved anden familierelation eller i øvrigt ved boligfællesskab, naboskab eller bekendtskab, jf. svar på spørgsmål S 1294 af 19. marts 2002.
 I ministerens svar på spørgsmålet om begrundelsen for anvendelsen af begrebet husspektakler synes der ikke at være særlige grunde til at opretholde dette utidssvarende begreb.
 Tværtimod forekommer det forslagsstillerne helt urimeligt, at vold mod en partner bliver bagatelliseret som »almindelige husspektakler« i 2009.
Vi ved fra rapporten »Mænds Vold mod Kvinder« fra 2007, som blev udgivet af ministeren for Ligestilling og Statens Institut for Folkesundhed, at 28.000 voksne kvinder i Danmark årligt udsættes for partnervold, hvorfor man kan tale om et betydeligt samfundsproblem.
Og man bør kunne forvente, at politiet som minimum tager problemet alvorligt.
Med en bagatelliserende retorik medvirker politiet og andre offentlige myndigheder til at ignorere substansen i fænomenet husspektakler.
Vi har ikke tilsvarende dokumentation om kvinders vold mod mænd, og denne vold er måske om muligt endnu mere tabuiseret end mænds vold mod kvinder.
Partnervold er  uanset køn  aldeles uacceptabelt og et alvorligt samfundsproblem.
Det er dog vigtigt at holde fast i proportionerne, når vi beskæftiger os med partnervold.
Forslagsstillerne minder i den forbindelse om, at ti kvinder alene i 2008 er blevet slået ihjel af deres mand/samlever/kæreste.
Kvinders vold mod mænd kommer ikke i nærheden af de tal.
 Også på den baggrund mener forslagsstillerne, at det er bydende nødvendigt med en ændret officiel retorik vedrørende voldshandlinger i hjemmet.
 Uanset om der øves vold i hjemmet eller i det offentlige rum, er der tale om en voldshandling, der skal betegnes som en sådan.
Skriftlig fremsættelse Pernille Vigsø Bagge (SF):
 Forslag til folketingsbeslutning om politiets brug af begrebet husspektakler.
(Beslutningsforslag nr.
B 16).
