Nr BSF 27 Forslag til folketingsbeslutning om etablering af permanente  

 behandlingstilbud til ludomane personer Fremsat af Villy Søvndal (SF) Anne Baastrup (SF) Steen Gade (SF) Jes Lunde  

 (SF) den 10. oktober 1996 Folketinget opfordrer regeringen til inden den 1. januar 1997 at etablere permanente behandlingstilbud til spilleafhængige personer (ludomaner). Finansieringen af behandlingstilbudene skal ske over statens indtægter på spil m.v.
Der afsættes 1,5 promille af spilleindtægterne til dette formål.
Bemærkninger til forslaget Ludo er latin og betyder »jeg spiller«.
Normalt  

 forbinder man ludo med familiehygge og spil om pebernødder.
Men sættes  

 betegnelsen mani - sygelig tilbøjelighed - efter ludo, får man  

 et begreb - ludomani - med en helt anderledes dyster betydning.
Og de  

 fleste ved også, at det nu ikke længere handler om pebernødder, men at det i  

 stedet drejer sig om spillelidenskab, penge - mange penge - om  

 økonomisk kriminalitet og om mennesker og familier i opløsning.
I 1994 startede behandlingshjemmet Ringgården i Middelfart et forsøg med  

 behandling af ludomaner.
Forsøget blev støttet af Sundhedsministeriet,  

 Socialministeriet og Sygekassernes Helsefond, og det kan uden overdrivelse  

 udnævnes til en bragende succes.
For behandlingshjemmet Ringgården, for de  

 mange enkeltpersoner og familier, der har lidt under ludomaniens åg - og også  

 en succes for den danske stat, der har sparet tusinder og atter tusinder af  

 kroner på socialhjælp, tvangsfjernelser og udbedring af de skader, som  

 ludomaner forøver på sig selv og deres omgivelser.
På internationalt plan har der gennem nogle år været en stigende  

 erkendelse af, at forskellige former for afhængigheds- og tvangsadfærd  

 besidder en række fællestræk, uanset hvilket »stof« (alkohol,  

 narkotika, medicin) eller hvilken adfærd (f.eks. spiseforstyrrelser)  

 afhængigheden drejer sig om.
For ludomaniens vedkommende diskuteres det  

 aktuelt, om den sygelige spillelidenskab er et afhængighedssyndrom eller et  

 symptom på en bagvedliggende forstyrrelse af personligheden.
Under alle  

 omstændigheder har de fleste udenlandske erfaringer med behandling af  

 ludomane personer fundet sted inden for psykiatrien.
Og det skyldes  

 hovedsagelig, at ludomaner sædvanligvis først beder om hjælp, når de er langt  

 ude i uføret - så langt, at de debuterer med depressive symptomer og/eller  

 selvmordstruende adfærd.
Behandlingen har i mange tilfælde været nødtørftigt  

 rettet mod de problemer, som er fulgt i kølvandet på ludomanien, og kun  

 sjældent mod selve spilleadfærden, som derfor har vist en udbredt tendens til  

 at vende tilbage.
Ludomanerne bliver ganske enkelt ikke helbredt, men kun  

 symptombehandlet i de fleste tilfælde.
Ringgårdens forsøgsprojekt er derimod defineret som et forsøg på at  

 »oversætte« en eksisterende alkoholbehandlingsmodel til ludomanien.  

 Og meget tyder på, at denne metode er endog særdeles anvendelig.
I de knap to  

 år, Ringgårdens forsøg varede, har 61 ludomaner været i behandling.
Af disse  

 er 60 pct. helt ophørt med at spille, 20 pct. har opnået en bedre kontrol med  

 deres spillelidenskab, men har dog haft enkelte tilbagefald.
De resterende 20  

 pct. har enten haft vedvarende tilbagefald eller ikke fuldført det samlede  

 kursusforløb.
For langt de fleste gælder desuden, at de har opnået en markant bedring af  

 den psykiske trivsel, hvor f.eks. selvmordsforsøg og kriminelle aktiviteter  

 næsten er forsvundet fra gruppen på 61 deltagere.
Endelig har deltagerne  

 typisk oplevet en klar forbedring af deres privatøkonomi og af deres sociale  

 netværk, bl.a. forholdet til ægtefælle og børn.
Nogen sikker opgørelse over problemets omfang i Danmark foreligger ikke.  

 Men pressebevågenheden omkring Ringgårdens forsøg har været fulgt af talrige  

 henvendelser fra ludomaner og deres pårørende til behandlingshjemmet i  

 Middelfart.
Medio 1996 stod der således ca. 250 personer på Ringgårdens  

 venteliste.
Dertil kommer, at alment praktiserende læger, psykologer,  

 distriktspsykiatriske teams og socialforvaltninger landet over har henvendt  

 sig til behandlingshjemmet med ønske om at få råd og vejledning i forbindelse  

 med de - ligeledes mange - henvendelser, som de nævnte personer og  

 institutioner får fra mennesker med spillelidenskab.
Der er således et stort  

 behov for at afsætte ressourcer til at forebygge og behandle for ludomani.
Og ressourcerne er i høj grad til stede.
Behandlingshjemmet  

 Ringgården har anslået, at en fortsættelse af forsøget vil koste ca. 2 mio.  

 kr. - eller omtrent 1,5 promille af de samlede spilleindtægter.
En meget  

 beskeden omkostning for at rette op på nogle af de ulyksaligheder, som staten  

 er med til at forårsage via de mange spil.
 Statens indtægter på spil (løbende priser):
Som det fremgår af ovenstående opgørelse, er statens indtægter fra de  

 statskontrollerede former for spil fordoblet i perioden 1991-96. Omsætningen  

 er mellem 4 og 5 gange større end indtægterne svarende til, at hver dansker  

 fra spædbarn til olding spiller for over 1.000 kr. årligt.
Ingen ved med  

 sikkerhed, hvor mange ludomane personer der er, men i opgørelser fra Tyskland  

 og Sverige skønner man, at ca. 1 pct. af befolkningen spiller på en måde og i  

 et omfang, der opfylder amerikanske psykiateres kriterier for pathological  

 gambling - sygelig spillelidenskab.
I Danmark ville dette svare til  

 50.000 personer.
Et mere forsigtigt skøn, der tager højde for, at spil i  

 Danmark er på et relativt lavt stadium endnu, går på, at mellem 0,25 pct. og  

 0,5 pct. af befolkningen er ludomaner - dvs. mellem 13.000 og 25.000  

 personer.
 Uanset skønnet er det uden for enhver rimelig tvivl, at adskillige tusinde  

 mennesker tynges under spillelidenskabens åg, og det er nogle af disse mange  

 tusinde ludomane personer, som dette forslag til folketingsbeslutning vil  

 komme til undsætning.
Skriftlig fremsættelse Villy Søvndal (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om etablering af permanente  

 behandlingstilbud til ludomane personer.
(Beslutningsforslag nr.
B 27).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
