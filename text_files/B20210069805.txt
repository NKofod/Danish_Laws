Bekendtgørelse om fund af højpatogen aviær influenza ved Landting i Holstebro Kommune I medfør af § 30, stk. 1 og 3, § 34, § 66 a, stk. 1 og 2, § 67 og § 70, stk. 3, i lov om hold af dyr, jf. lovbekendtgørelse nr. 330 af 2. marts 2021, fastsættes efter bemyndigelse i henhold til § 7, stk. 1, nr. 1, og § 10, stk. 1, nr. 1, 4 og 5, i bekendtgørelse nr. 1721 af 30. november 2020 om Fødevarestyrelsens opgaver og beføjelser:
 § 1. Som følge af fund af højpatogen aviær influenza i en besætning med fjerkræ ved Landting i Holstebro Kommune opretter Fødevarestyrelsen med virkning fra den 21. april 2021, klokken 14.00 en beskyttelseszone og en overvågningszone, jf. § 27 i bekendtgørelse nr. 1444 af 12. december 2019 om bekæmpelse af højpatogen aviær influenza.
 § 2. Der oprettes en beskyttelseszone, jf. bilag 1, med en radius på 3 kilometer omkring den berørte besætning.
 § 3. Der oprettes en overvågningszone, jf. bilag 1, med en radius på 10 kilometer omkring den berørte besætning.
§ 4. Ejeren eller den ansvarlige skal foretage indberetning om hobbyhold af fjerkræ i beskyttelseszonen.
Registrering af fjerkræbesætning skal ske elektronisk på landbrugsindberetning.dk senest 8 dage fra beskyttelseszonens oprettelse.
 § 5. Med bøde straffes den, der overtræder § 4.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 6. Bekendtgørelsen træder i kraft den 21. april 2021, klokken 14.00.
