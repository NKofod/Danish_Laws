Fundet at byggetilladelse til lovliggørelse af eksisterende  

 oliefyringsanlæg samtidig er ibrugtagningstilladelse, og at gebyr herfor  

 forfalder på meddelelsestidspunktet.
Justitsministeriet bekræfter at  

 byggesagsgebyrer er afgifter af offentligretlig natur med 5-årig  

 forældelsesperiode.
 »Byggelovsklage vedrørende ejendommen matr.nr. 2755 Brønshøj.
 Bygge- og Boligstyrelsen har den 25. november 1991 modtaget magistratens  

 svar på Deres klage vedrørende ovennævnte ejendom, ligesom man den 19.12 1991  

 har modtaget Deres kommentarer hertil.
 Sagen drejer sig om, at De som ny ejer af ejendommen ved skrivelse af 5.  

 juli 1991 modtager ibrugtagningstilladelse til oliefyringsanlæg, herunder  

 olietank i kælder, som der er meddelt byggetilladelse til den 24. juni 1986  

 efter ansøgning fra forrige ejer.
 Samtidig hermed opkræves et gebyr på kr. 215,- i henhold til  

 byggelovgivningens regler herom.
Dette gebyrkrav, som De ikke har haft nogen mulighed for at orientere Dem  

 om på forhånd, og som først fremkommer efter, der er meddelt byggetilladelse  

 til Dem til etablering af containerplads på ejendommen, mener De ikke  

 kommunen er berettiget til at afkræve Dem.
De henviser i den forbindelse  

 såvel til det lange tidsforløb som til, at De ikke var ejer af ejendommen på  

 tidspunktet for meddelelse af byggetilladelsen.
Københavns Magistrat fastholder i sin svarskrivelse gebyrkravet og  

 begrunder fremsendelsestidspunktet med, at man har afventet færdiggørelsen af  

 en samtidig i 1986 tilladt etablering af containerplads.
Det anføres, at der  

 i den mellemliggende periode har været forskellige forhold, som  

 vanskeliggjorde etableringen af containerpladsen, bl.a. ejerens død og  

 økonomiske vanskeligheder for ejendommen i forbindelse med pålæg om  

 renovering af altaner.
I forbindelse med meddelelse af byggetilladelse til Dem den 8. februar  

 1991 til indretning af lignende affaldsbeholderplads, afslutter magistraten  

 herefter den gamle sag ved den 5. juli at fremsende ovennævnte  

 ibrugtagningstilladelse til bibeholdelse af oliefyringsanlæg, herunder  

 olietank i kælder.
Man henviser til kap.1.9 i bygningsreglement 1982 og  

 byggelovens § 28, udpantningsreglerne i § 29, samt Gebyrbestemmelser for  

 byggesagsbehandling i Københavns Kommune af 17. november 1983.
 I Bygge- og Boligstyrelsens skrivelse af 16. august 1991 tog man forbehold  

 med hensyn til, om byggelovens betingelser for at tage Deres klage op til  

 behandling var opfyldt, idet kun retlige problemer kan påklages.
 Styrelsen har fundet, at klagen kan behandles, og skal bemærke følgende:
 I henhold til § 28, stk. 1 i lov nr. 495 af 29. juni 1990 og tidligere  

 byggelove, fastsætter boligministeren nærmere regler om gebyrer for  

 kommunalbestyrelsernes behandling af ansøgninger i henhold til loven.
 Reglerne er fastsat i bygningsreglement 1982 kap. 1.9. og i  

 bygningsreglement for småhuse 1985 kap. 1.12, og i henhold hertil har  

 Københavns kommune udarbejdet gebyrregler for kommunens byggesagsbehandling,  

 jf. vedlagte kopi.
 Man finder således, at kommunen har haft den fornødne hjemmel til at  

 opkræve gebyret.
Med hensyn til, om kravet kan rejses overfor Dem som ny ejer af  

 ejendommen, er forholdet det, at byggelovens bestemmelser er  

 ejendomsrelaterede.
Det betyder, at krav i henhold til loven rettes til den  

 til enhver tid ifølge tingbogen lovlige ejer af ejendommen.
Ifølge kommunens gebyrbestemmelser, anvendes en omkostningsbestemt  

 beregningsmetode, hvilket indebærer, at gebyret først kan beregnes, når  

 byggeriets omkostninger kan fastsættes.
For så vidt angår lovliggørelsen af  

 oliefyringsanlægget ses der dog ikke at være stillet andre end driftsmæssige  

 betingelser i Københavns kommunes byggetilladelse af 24. juni 1986, idet de  

 forventede omkostninger alene vedkom etableringen af containerpladsen, som  

 aldrig blev gennemført.
 Det er Bygge- og Boligstyrelsens opfattelse, at såfremt et byggearbejde,  

 der kræver byggetilladelse, er opført uden en sådan, men iøvrigt overholder  

 gældende bestemmelser, vil en efterfølgende byggetilladelse samtidig være at  

 betragte som en ibrugtagningstilladelse.
 Bygge- og Boligstyrelsen finder derfor, at byggetilladelsen til  

 bibeholdelse af fyringsanlægget opfylder kravene til samtidig at være en  

 ibrugtagningstilladelse.
Dette medfører imidlertid, at gebyret forfalder til betaling ved  

 byggetilladelsens meddelelse, jf. bygningsreglement 1982, kap. 1.9.9:  

 »Gebyret forfalder til betaling, når byggetilladelse kan meddeles, eller  

 for byggeomkostningsgebyr, så snart gebyret kan beregnes.
Kommunalbestyrelsen  

 kan tilbageholde tilladelsen, indtil gebyret er betalt.
Ved anmeldelse  

 forfalder gebyret til betaling ved indsendelse af anmeldelsen.« Uanset at Københavns kommune har bestemt, at gebyr forfalder ved påkrav,  

 jf. § 8 stk. 3 i vedlagte gebyrbestemmelser, er det Bygge- og Boligstyrelsens  

 opfattelse, at gebyret for ovennævnte lovliggørelse er forfaldet til betaling  

 på tidspunktet for meddelelse af byggetilladelse, idet der ikke er hjemmel  

 til i kap. 1.9, at kommunen selvstændigt kan fastsætte forfaldstidspunktet.
Krav på gebyr for byggetilladelse udstedt den 24. juni 1986 vil således  

 være forældet den 5. juli 1991, idet der gælder en 5-årig forældelsesfrist  

 for det nævnte gebyr.
Der henvises her til lov nr. 274 af 22.12.1908 om  

 forældelse af visse fordringer § 1 stk. 1 nr. 4: »For følgende  

 fordringer gælder en forældelsesfrist på 5 år: - 4) statens eller kommunens  

 krav på skatter eller afgifter af offentligretlig natur.« Kommunens gebyrkrav må ifølge Justitsministeriets udtalelse ved telefonisk  

 forespørgsel betragtes som et offentligretligt krav, jf. tillige Mogens  

 Munch: Renteloven med kommentarer, 1983, side 35, hvor der som eksempel på  

 offentligretlige krav nævnes krav, der i særlig grad er bestemt af  

 offentligretlige hensyn, f.eks. tilsyn med byggeri.
 Bygge- og Boligstyrelsen vil derfor ved fremsendelse af genpart af denne  

 skrivelse anmode Københavns Magistrat om at tilbagebetale beløbet.
 Bygge- og Boligstyrelsens afgørelse kan ikke indbringes for anden  

 administrativ myndighed, jf. byggelovens § 23.
Ønskes afgørelsen prøvet ved domstolene skal sagen ifølge samme lovs § 25  

 indbringes for retten inden 6 måneder.' Med henvisning til ovenstående skal man henstille, at gebyret på 215,- kr.  

 tilbagebetales klageren.
 Der henvises til Deres j.nr.BR 2738.
