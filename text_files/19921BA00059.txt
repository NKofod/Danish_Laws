Nr BSF 59 Forslag til folketingsbeslutning om ansættelse i videnskabelige stillinger  

 ved universiteterne og de højere læreanstalter Fremsat af Rahbæk Møller (SF) Gade (SF) Birgitte Husmark (SF) Ebba Strange  

 (SF) den 23. februar 1993 Folketinget opfordrer undervisningsministeren til at revidere bekendtgørelse nr. 597 af 3. december 1975 om ansættelse i professorstillinger, videnskabelige adjunkt/lektorstillinger og eksterne lektorater ved de højere uddannelsesinstitutioner under undervisningsministeriet og herunder foretage følgende ændringer:
1) Bedømmelsesudvalg skal sammensættes af aktive forskere fra det  

 fagområde, som stillingen opslås i.
Et flertal af bedømmelsesudvalgets  

 medlemmer skal komme fra andre institutioner.
For at sikre tilstrækkelig  

 faglig viden bør forskere fra udenlandske institutioner inddrages i højere  

 grad end nu.
 2) Rektor skal påse, at stillingsopslaget ikke indeholder formuleringer,  

 som skønnes alene at have til formål i urimeligt omfang at begrænse antallet  

 af mulige kandidater til stillingen.
 3) Instituttet skal høres om ansøgerne på linie med studienævnet.
 4) Formuleringen om, at ansøgerne skal have kandidatgrad, ændres til et  

 krav om fuldført forskeruddannelse med en dispensationsmulighed af hensyn til  

 de generationer, hvor det endnu ikke var almindeligt at tage en  

 forskeruddannelse.
5) Det præciseres, at der sædvanligvis ikke bør stilles krav om, at  

 ansøgere medsender kopier af deres samlede produktion.
I stedet bør der  

 medsendes kopier af et antal videnskabelige værker efter ansøgerens eget  

 valg, hvor antallet afhænger af publiceringspraksis i det pågældende fag.
 6) Det præciseres, at der ikke kan opslås adjunktstillinger alene.  

 Videnskabelige stillinger bortset fra professorater opslås som  

 adjunkt/lektorstillinger, hvor det alene afhænger af den valgte ansøgers  

 kvalifikationer, om ansættelse sker i en adjunkt- eller en lektorstilling.  

 Såfremt ansættelse sker i en adjunktstilling, sker overgang til  

 lektorstilling efter fornyet bedømmelse, men uden opslag.
Bemærkninger til forslaget Kvalitet i undervisning og forskning er blevet et nøglebegreb i de senere  

 års debat, og der gøres mange forsøg på at danne sig øjebliksbilleder af  

 situationen f.eks. ved hjælp af evalueringer.
Det er sikkert også meget  

 nyttigt at foretage sådanne, men det er lige så vigtigt at interessere sig  

 for de mekanismer, der fremmer kvalitet eller det modsatte.
I denne  

 forbindelse spiller det en stor rolle, hvordan ansættelser foregår.  

 Universitetsansatte er også mennesker, og deres adfærd er ikke upåvirket af,  

 hvordan de forventes at agere for at få stillinger.
To begivenheder i den senere tid har illustreret, at de nuværende  

 ansættelsesprocedurer på universiteterne ikke fungerer godt nok.
I  

 forbindelse med genåbningen af Sociologisk Institut på Københavns Universitet  

 har det vist sig, at professoransættelse ikke kan foretages på mindre end et  

 år, hvilket forsinker genåbningen.
En ansættelsessag i forbindelse med et  

 lektorat på Institut for Litteraturvidenskab på Københavns Universitet har  

 genrejst diskussionen om nepotisme ved stillingsbesættelser.
Mange ting ændres på universiteterne og de højere læreanstalter i denne  

 tid på grund af den nye universitetslov.
Det er ikke hensigten med dette  

 beslutningsforslag at genoptage diskussionen om fordele og ulemper ved de  

 ændringer, der sker.
Men reglerne for ansættelse er fastlagt af ministeren i en bekendtgørelse.  

 Den nuværende bekendtgørelse er fra 1975, og det må forventes, at ministeren  

 under alle omstændigheder snart vil foretage en modernisering.
Hensigten med  

 dette beslutningsforslag er at tage hul på diskussionen om indholdet i en  

 revision.
De væsentligste problemer er som illustreret af de to eksempler, der er  

 nævnt ovenfor, at ansættelser kan være urimeligt tidsrøvende, og at der for  

 ofte opstår mistanke om nepotisme.
Sidstnævnte problem skyldes i høj grad, at  

 der i mange år har været næsten ansættelsesstop på universiteterne.
Der er  

 derfor mange steder en stor mængde kvalificerede ansøgere - sommetider  

 væsentligt bedre kvalificerede end de nuværende ansatte.
Det kan føre til  

 forsøg på at favorisere de ansøgere, som instituttet selv har uddannet, i den  

 meget hårde konkurrence.
Men selv om det i nogle tilfælde kan være  

 menneskeligt forståeligt, er det nødvendigt at fastholde, at stillinger, der  

 formelt opslås i fri konkurrence, også reelt besættes med de bedst  

 kvalificerede.
Det bør i de tilfælde noteres, at hvis institutterne forsøger at imødegå  

 den skæve aldersfordeling ved at favorisere de yngste risikerer man dels at  

 ofre en generation af forskere og dels at løbe ind i en af fortidens synder  

 nemlig at lave en ny alderspukkel.
Især synes der at være mange kvinder, der  

 på grund af børnefødsler er kommet lidt senere i gang med den videnskabelige  

 karriere og derfor ikke nåede at få stillingerne, mens de var der.
Også for  

 at komme ud af problemet med den skæve alders- og kønssammensætning, bør man  

 konsekvent ansætte de bedst kvalificerede.
Forslagsstillerne er blevet gjort opmærksom på, at der nogle steder er  

 uvilje mod at ansætte udlændinge, fordi de ofte vil forlade instituttet igen  

 efter et par år, og så risikerer instituttet ikke at få stillingen igen.
Det  

 er derfor foreslået, at man i sådanne tilfælde, hvor en stilling forlades  

 igen f.eks. inden 3 år, automatisk opslår samme stilling igen.
Synspunktet er  

 formodentligt rigtigt, og institutionerne burde indføre en sådan politik.
Men  

 det ville være et indgreb i selvstyret at indføre det via en  

 ansættelsesbekendtgørelse.
En bedre stillingsstruktur er også nødvendig for at få rettet op på  

 problemerne.
Som gentagne gange påvist af Forskningspolitisk Råd mangler der  

 tidsbegrænsede stillinger til nyuddannede forskere til at kvalificere sig i.  

 De nuværende seniorstipendiater er alt for få til at imødekomme behovet.
I  

 praksis lever de unge forskere derfor af løse bevillinger og/eller dagpenge.  

 Alternativet er, at de får et adjunktur med meget uklare muligheder for  

 senere at fortsætte i et lektorat.
 Det ville endelig være en fordel at få ændret lov om offentlighed i  

 forvaltningen, så der også er offentlighed om besættelse af videnskabelige  

 stillinger, i hvert fald når der er tale om positive bedømmelser. Åbenhed er  

 her som alle andre steder en af de bedste garantier mod usaglige afgørelser.
Bemærkninger til de enkelte punkter Ad 1 Bedømmelsesudvalg nedsættes af fakultetsrådene, og også efter den nye  

 universitetslov skal de komme med indstilling til bedømmelsesudvalg.
Det er  

 imidlertid mange steder praksis, at institutterne har stor indflydelse på  

 sammensætningen og herunder stiller med udvalgsformanden.
Der opstår derved  

 meget let mistanke om, at der ikke foretages en tilstrækkelig uafhængig  

 bedømmelse af ansøgernes stilling.
Det foreslås derfor, at der skal være et  

 flertal af medlemmer fra andre universiteter eller forskningsinstitutioner.  

 Samtidig er det væsentligt at præcisere, at medlemmerne skal være aktive  

 forskere inden for det pågældende fagområde.
Ad 2 I forbindelse med stilingsopslag bruges der ofte stillingsbeskrivelser,  

 der er så snævre, at de kun kan være beregnet på at sikre en bestemt ansøger  

 stillingen.
Dette bør undgås.
Efter den ny universitetslov er det rektor, der  

 endeligt formulerer stillingsopslaget efter indstilling fra fakultetsrådet.  

 Det foreslås at pålægge rektor at sikre, at stillingsopslag ikke formuleres  

 for snævert.
Ad 3 Uanset om instituttet bliver repræsenteret i bedømmelsesudvalget, vil det  

 være rimeligt at give det ret til at udtale sig på linie med studienævnet.  

 Den ansatte skal jo indgå i et arbejdskollektiv på instituttet.
Det  

 væsentlige er, at en prioritering efter andre kvalifikationer end de rent  

 akademiske foretages åbent og ikke maskeres som en kvalitetsvurdering.
Ad 4 I den nuværende bekendtgørelse er en kandidatgrad forudsætning for  

 ansættelse.
Efter opbygningen af forskeruddannelserne må denne formulering  

 anses for forældet og må erstattes med et krav om Ph.D.uddannelse.
I en  

 overgangsperiode vil der dog stadig væk være ansøgere fra generationer, hvor  

 en formel forskeruddannelse ikke var almindelig, men hvor forskerne i stedet  

 uddannede sig på anden vis.
Der er derfor behov for en  

 dispensationsbestemmelse.
Det må forudses, at efter en ret kort årrække vil  

 en sådan dispensationsbestemmelse have mistet sin aktualitet, idet alle ældre  

 ansøgere enten vil have opnået en stilling eller være klart mindre  

 kvalificerede end Ph.D'ere.
Ad 5 En af årsagerne til de meget lange tider, der går med at ansætte forskere,  

 er, at det forlanges, at al videnskabelig produktion medsendes i et antal  

 eksemplarer svarende til antallet af medlemmer af bedømmelsesudvalget.
Ud  

 over at der er tale om et betydeligt ressourcespild, gør denne sommetider  

 ganske overvældende papirmængde det i realiteten sværere at danne sig et  

 overblik over de enkelte ansøgeres kvalifikationer.
Det foreslås derfor, at  

 der kun forlanges et mindre antal publikationer medsendt i lighed med, hvad  

 der er praksis mange andre steder i verden.
Det præcise antal bør afhænge af  

 faget og af, om der er tale om et lektorat eller et professorat.
En samlet  

 publikationsliste bør naturligvis fortsat vedlægges ansøgningen.
Ad 6 Der har udviklet sig en uheldig praksis vedrørende adjunkturer og  

 lektorater.
Dels opslås der sommetider adjunkturer, uden at der efterfølgende  

 opslås lektorater.
Og dels er det ved at være praksis, at adjunkturer  

 besættes efter en mere lemfældig procedure end lektorater.
Når adjunkturet så  

 udløber, er det uklart, om adjunkten har en fortrinsret til det lektorat, der  

 efterfølgende opslås.
I nogle tilfælde manipuleres der, så adjunkten får  

 stillingen, selv om der er bedre kvalificerede ansøgere.
I andre tilfælde  

 vælges en anden som den mest kvalificerede med det resultat, at adjunkten med  

 rimelighed kan føle sig lokket i en blindgyde.
Denne praksis synes ikke at være i overensstemmelse med intentionerne i  

 ansættelsesbekendtgørelsen.
Det foreslås derfor, at alle stillinger på dette  

 niveau opslås som adjunkturer/lektorater, at den bedst kvalificerede får  

 stillingen, og at denne får et lektorat, hvis vedkommende skønnes umiddelbart  

 kvalificeret hertil.
Det kan også forekomme, at institutionen finder den  

 bedst kvalificerede god nok til at blive ansat, men ønsker en prøvetid.
I så  

 fald ansættes vedkommende som adjunkt.
Når adjunkturet udløber, skal  

 adjunkten bedømmes før ansættelse som lektor, men det sker uden konkurrence  

 og uden opslag.
Kun hvis adjunkten ikke findes kvalificeret, opslås  

 stillingen igen som adjunktur/lektorat.
Ved den nuværende procedure stilles mange bedømmelsesudvalg over for et  

 ubehageligt valg mellem enten at være brutal over for folk, der har passet  

 deres arbejde tilfredsstillende, eller at bøje sandheden for at erklære  

 adjunkten for den mest kvalificerede.
Ved den foreslåede procedure skabes der  

 rene linier.
