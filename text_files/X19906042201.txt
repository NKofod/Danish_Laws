Tilsynet fandt, efter en konkret vurdering, at et af nogle  

 pensionskasser i fællesskab stiftet selskab, ikke ved den påtænkte virksomhed  

 ville overskride grænserne for accessorisk virksomhed efter Lov om  

 forsikringsvirksomhed § 6 a, stk. 1, nr. 3 Finanstilsynet har behandlet spørgsmålet om grænserne for accessorisk  

 virksomhed i relation til livsforsikringsselskabers og pensionskassers  

 virksomhed. Ændringen af lov om forsikringsvirksomhed ved lov nr. 325 af 24.  

 maj 1989 medførte, at begrebet »dermed direkte forbunden  

 virksomhed« i den hidtidige § 6 nu indeholdes i lov om  

 forsikringsvirksomhed § 6a, stk. 1, nr. 3 om andre forretninger, der må anses  

 for accessoriske til forsikringsvirksomhed/pensionskassevirksomhed.
 Nogle pensionskasser knyttet sammen i et fælles administrationskontor  

 oprettede i fællesskab et selskab hvis formål er at yde administrations- og  

 systemrådgivning samt konsulentbistand i forbindelse med etablering af  

 pensionskasser, salg af edb-systemer, kursusvirksomhed vedrørende  

 pensionskasseforhold samt andre opgaver, der er accessoriske i forhold til  

 pensionskassevirksomhed.
 Af bemærkningerne til lovforslaget L 139 af 14. december 1988 fremgår, at  

 man ved accessorisk virksomhed blandt andet forstår at sælge en erhvervet  

 ekspertise indenfor tilgrænsende områder, som det ud fra en samfundsmæssig  

 betragtning vil være hensigtsmæssigt at stille til rådighed for  

 selskabernes/pensionskassernes kunder og i begrænset omfang overfor andre.  

 Som eksempler nævnes statistikudarbejdelser og risikovurderinger.
 Med udgangspunkt i en fortolkning af disse bemærkninger har tilsynet  

 fundet, at det stiftede selskabs virksomhed ligger i forlængelse af  

 pensionskassernes nuværende virksomhedsområder, men at det til stadighed  

 forudsættes, at aktiviteterne efter deres art har relation til  

 pensionskassevirksomhed.
