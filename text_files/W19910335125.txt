 Et medlem, der pr. 1. marts 1989 gik på efterløn, havde den 14.
 januar 1987 indgået en ratepensionsaftale med en bank og  

 arbejdsgiveren, hvorefter arbejdsgiveren med virkning fra indkomståret 1987 i  

 10 år forpligtede sig til at indbetale til den del af det årlige indskud på  

 63.240 kr., der oversteg det beløb, der med fradragsmæssig virkning  

 indbetaltes på medlemmets kapitalpensionskonto.
 Arbejdsgiveren udtrådte af ordningen ved aftale af 23. november 1989.
 Ankenævnet fandt, at de løbende udbetalinger i medlemmets ratepension  

 ikke skulle medføre fradrag i medlemmets efterlønsudbetalinger.
 Ankenævnet lagde ved afgørelsen vægt på, at ratepensionen ifølge  

 ratepensionsaftalen af 14. januar 1987 ikke var finansieret af  

 arbejdsgiveren, men alene var af teknisk art, en privattegnet  

 pensionsordning, der ikke var omfattet af § 4, i bekendtgørelse nr.
 327 af 17. maj 1990.
 Et medlem af en arbejdsløshedskasse, der var overgået til efterløn den 1.  

 marts 1989, påtænkte den 1. januar 1991 at påbegynde den løbende udbetaling  

 på en ratepensionsordning.
 Af aftalen om ratepension af 12. december 1986 indgået mellem medlemmet,  

 medlemmets arbejdsgiver og banken fremgår:
Arbejdsgiver forpligter sig til med virkning fra indkomståret 1987 i 10 år  

 at indbetale til den del af det årlige indskud på 63.240 kr., der overstiger  

 det beløb, der med fradragsmæssig virkning årligt indbetales på  

 kapitalpensionskonto nr. .... af 12. december 1986, idet det mellem parterne  

 er en aftale, at bidraget tilvejebringes således: Der henvises til  

 kapitalpensionskonto nr. .... I 1987 udgør indbetalingen således: 38.240 kr.  

 årligt eller 3.186,67 kr. pr. måned.
Udbetalingstidspunkt 1. gang 3. januar  

 1997 over 10 år.
 Arbejdsgiveren underskrev ratepensionsaftalen den 14. januar 1987.
Den 23. november 1989 underskrev medlemmet tillæg til ratepensionsaftale,  

 hvorefter arbejdsgiveren udtrådte af ordningen, der herefter var uden for  

 ansættelsesforhold, således at det alene var kontohaveren, der fremtidigt  

 indbetalte til ordningen.
Medlemmet forpligtede sig herefter med virkning fra  

 1989 at indbetale 27.100 kr. i 8 år.
 Af lønafregning for september 1988 fremgår, at der i medlemmets løn var  

 fratrukket 2.083,33 kr. til kapitalpension og 3.336,67 kr. til ratepension.
 Kassen meddelte den 27. november 1990, at en udbetaling fra ratepensionen  

 ville medføre fradrag i efterlønsudbetalingen, idet der var indgået en aftale  

 om ratepension mellem medlemmet, arbejdsgiveren og banken.
Medlemmet har anført, at arbejdsgiveren kun har formidlet medlemmets  

 bidrag fra lønnen til indsættelse på medlemmets bankkonto, og at dette ikke  

 kan anses for en arbejdsgiverordning.
Medlemmet henviste til, at en  

 arbejdsgiver har flere serviceordninger over for sine medarbejdere, som  

 f.eks. også betaling af fagforeningskontingent, og dette er ikke ensbetydende  

 med, at det er arbejdsgiveren, der betaler.
 Medlemmets arbejdsgiver oplyste, at den indgåede pensionsaftale var en  

 frivillig medarbejderordning og således ikke led i en overenskomst eller  

 firmaordning, samt at virksomheden administrerede frivillige pensionsaftaler,  

 som mange andre medarbejdere havde lavet.
 Virksomheden ophørte pr. 28. februar 1989 med at indbetale på  

 pensionsordningen.
 Direktoratet tiltrådte kassens afgørelse, idet det var direktoratets  

 opfattelse, at ratepensionsaftaler, der indgås mellem  

 pengeinstitutter/forsikringsselskaber og ansatte samt disses arbejdsgivere,  

 generelt må anses for at være af en sådan karakter, at det er sædvanligt, at  

 arbejdsgiveren bidrager, jf. § 4 i bekendtgørelse nr. 327 af 17. maj 1990 om  

 arbejdes og indtægters betydning for efterlønnens størrelse.
 Da medlemmets ratepensionsaftale oprindelig var oprettet i pensionsøjemed  

 som led i et ansættelsesforhold, jf. § 2 i bekendtgørelse nr. 732 af 17.  

 oktober 1986 om beskatningen af pensionsordninger m.v., var direktoratet  

 derfor enig med arbejdsløshedskassen i, at en løbende pensionsudbetaling fra  

 ordningen skulle medføre fradrag i medlemmets efterløn.
Medlemmet anførte, at da der ikke var pensionsordning i hans firma,  

 tegnede han en kapitalopsparingskonto, da det blev muligt.
Da der kom  

 »loft« på denne ordning, blev medlemmet af banken rådet til en  

 ratepensionsordning, enten som en arbejdsgiverordning eller en privatordning,  

 og da arbejdsgiveren ikke havde pensionsordning, måtte dette blive en  

 privatordning.
Medlemmet har videre anført, at det ikke kan være rigtigt, at en  

 privatordning bliver til en arbejdsgiverordning, fordi den administreres af  

 arbejdsgiveren.
Hvad enten det er arbejdsgiveren, der hæver beløbet af lønnen  

 og indsætter det på ratepensionskontoen, eller det er banken, der hæver  

 beløbet fra lønkontoen og indsætter på ratepensionskontoen, er det samme  

 beløb, det drejer sig om.
Det var for alle parter indlysende, at når  

 arbejdsgiveren i forvejen trak beløbet til kapitalopsparingen, skulle det  

 også gælde ratepensionen.
 Direktoratet fastholdt den trufne afgørelse og tilføjede, at det efter  

 direktoratets opfattelse ikke var en betingelse for anvendelse af  

 bekendtgørelsens § 4, at en pensionsordning var obligatorisk eller kollektiv.
 Ankenævnet fandt, at de løbende udbetalinger i medlemmets ratepension ikke  

 skulle medføre fradrag i medlemmets efterlønsudbetalinger.
 Ankenævnet lagde ved afgørelsen vægt på, at arbejdsgiveren ifølge  

 ratepensionsaftalen af 14. januar 1987 skulle indbetale den del af det årlige  

 indskud, der oversteg det beløb, der med fradragsmæssig virkning årligt  

 indbetaltes på medlemmets kapitalpensionskonto.
 Da arbejdsgiverens indbetalinger til ratepensionen ikke blev finansieret  

 af arbejdsgiveren, men alene var af teknisk art, fandt ankenævnet, at  

 ratepensionsaftalen var en privattegnet pensionsordning, der ikke var  

 omfattet af § 4 i bekendtgørelse nr. 327 af 17. maj 1990.
 Ankenævnet ændrede således direktoratets afgørelse.
