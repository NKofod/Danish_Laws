Bekendtgørelse om administrationsgebyr m.v. for apoteker, sygehusapoteker og private sygehusapoteker I medfør af § 61 g, stk. 1, og § 71 b, stk. 1 og 3, i lov om apoteksvirksomhed, jf. lovbekendtgørelse nr. 855 af 4. august 2008, som ændret ved lov nr. 465 af 18. maj 2011, fastsættes:
§ 1. Til dækning af Sundhedsstyrelsens omkostninger ved varetagelsen af myndighedsopgaver efter lov om apoteksvirksomhed indbetaler private apoteker et bidrag til staten, der udgør 0,065 pct. af apotekets omsætning, som opgjort i § 3 i bekendtgørelse om beregning og betaling af afgift og tilskud i henhold til lov om apoteksvirksomhed.
Til dækning af Sundhedsstyrelsens omkostninger til transport af elektroniske recepter indbetaler private apoteker endvidere et bidrag til staten, der udgør 0,015 pct. af apotekets omsætning, som opgjort i § 3 i bekendtgørelse om beregning og betaling af afgift og tilskud til lov om apoteksvirksomhed.
 Stk. 2. Gebyr efter stk. 1 skal indbetales til Sundhedsstyrelsen månedsvis senest den 15. i den efterfølgende måned på basis af apotekets omsætning i den forløbne del af året opgjort som anført i stk. 1. Ved indehaverskifte i årets løb beregnes det månedsvise gebyr for den nye indehaver på basis af omsætningen efter indehaverskiftet.
Stk. 3. Det endelige gebyr opgøres samtidig med indsendelse af årsregnskabet for det pågældende år.
Ved indehaverskifte i løbet af året opgøres det endelige gebyr for den forløbne periode i forbindelse med indsendelsen af årsregnskabet for den pågældende driftsperiode.
§ 2. Til dækning af Sundhedsstyrelsens omkostninger ved varetagelse af myndighedsopgaver efter lov om apoteksvirksomhed indbetaler apoteker, der forhandler lægemidler til produktionsdyr, ud over gebyret i § 1, stk. 1, en administrationsafgift, der udgør 0,065 pct. af apotekets omsætning af lægemidler til produktionsdyr.
Til finansiering af initiativer til styrkelse af fødevaresikkerhed og dyrevelfærd indbetaler apoteker, der forhandler lægemidler til produktionsdyr, herudover et administrationsgebyr, der udgør 0,77 pct. af apotekets omsætning af lægemidler til produktionsdyr.
 Stk. 2. § 1, stk. 2 og 3, finder tilsvarende anvendelse.
 § 3. Til dækning af de i § 1, stk. 1, nævnte omkostninger for Sundhedsstyrelsen indbetaler hvert sygehusapotek et bidrag til staten, der årligt udgør 12.235 kr.
§ 4. For Sundhedsstyrelsens behandling af ansøgning om oprettelse af privat sygehusapotek eller privat sygehusapoteksfilial efter § 61 a i lov om apoteksvirksomhed indbetales et gebyr til staten på 12.235 kr.
Sundhedsstyrelsens behandling af ansøgningen påbegyndes først, når afgiften er indbetalt.
Stk. 2. Til dækning af omkostninger til Sundhedsstyrelsens kontrol efter § 65 i lov om apoteksvirksomhed indbetaler hvert privat sygehusapotek et bidrag til staten, der årligt udgør 12.235 kr.
Der betales ikke bidrag det år, hvor der er betalt afgift for Sundhedsstyrelsens behandling af ansøgning om tilladelse efter stk. 1.
 § 5. Bidrag efter §§ 3 og 4, stk. 2, skal hvert år indbetales til Sundhedsstyrelsen senest den 1. februar i det pågældende år.
 § 6. Til brug for beregning af bidrag i henhold til § 1 skal apotekerne inden den 5. i efterfølgende måned på skemaer udarbejdet af Sundhedsstyrelsen indsende oplysninger til Sundhedsstyrelsen om omsætning m.v., jf. § 1, stk. 1.
 § 7. Bekendtgørelsen træder i kraft den 1. januar 2013.
 Stk. 2. Samtidig ophæves bekendtgørelse nr. 1231 af 14. december 2011 om administrationsgebyr m.v. for apoteker, sygehusapoteker og private sygehusapoteker.
