 I medfør af § 22, stk. 5, i lov om folkeskolen, jfr. lovbekendtgørelse nr.  

 385 af 20. august 1980, fastsættes herved følgende bestemmelser om  

 afstemninger om nedlæggelse af skoler:
 § 1.  Kommunalbestyrelsens beslutning om nedlæggelse  

 af en skole skal bekendtgøres i et eller flere af de lokale blade.
Stk. 2.  Bekendtgørelsen skal indeholde oplysning om, at  

 det påhviler kommunalbestyrelsen at afholde en afstemning om skolens  

 nedlæggelse, såfremt mindst 50 pct. af de beboere i det pågældende  

 skoledistrikt, der på tidspunktet for kommunalbestyrelsens beslutning har  

 valgret til kommunalbestyrelsen, inden 4-ugersdagen for bekendtgørelsen  

 fremsætter skriftlig begæring derom.
Bekendtgørelsen skal desuden indeholde  

 oplysning om de i § 2, stk. 1, fastsatte krav til begæringen.
 Stk. 3.  I bekendtgørelsen skal det endvidere angives,  

 hvor eventuelt interesserede kan få oplysning om de i skoleplanen fastsatte  

 distriktsgrænser for den skole, der agtes nedlagt.
Stk. 4.  Endelig skal bekendtgørelsen indeholde  

 oplysning om det antal begæringer, der udkræves, for at afstemning skal  

 afholdes.
Dette antal opgøres på grundlag af oplysningerne i det centrale  

 personregister (CPR).
 § 2.  Den i § 1, stk. 2, nævnte begæring skal foruden  

 den begærendes egenhændige underskrift indeholde tydelig angivelse af den  

 begærendes fulde navn, fødselsdato og bopæl.
 Stk. 2.  Kan det på grund af manglende eller utydelig  

 angivelse af navn, fødselsdato eller bopæl ikke med fornøden sikkerhed  

 konstateres, at en begæring er afgivet af en person, der er berettiget til at  

 fremsætte begæringen, ses der bort fra denne.
 § 3.  Har det efter § 1 fornødne antal beboere inden  

 4-ugersfristens udløb fremsat skriftlig begæring om, at der afholdes  

 afstemning om skolens nedlæggelse, iværksætter kommunalbestyrelsen  

 afstemning.
 Stk. 2.  Berettiget til at deltage i afstemningen er  

 enhver, der på afstemningsdagen har fast bopæl i skoledistriktet, har valgret  

 til kommunalbestyrelsen og er opført på den i stk. 3 nævnte liste, jfr. stk.  

 4.
 Stk. 3.  Så snart dagen for afstemningens afholdelse er  

 fastsat af kommunalbestyrelsen, udarbejdes der en særlig liste over samtlige  

 valgberettigede i skoledistriktet.
 Stk. 4.  På denne liste optages de vælgere, der er  

 bosiddende inden for vedkommende skoledistrikt, og som senest 18.-dagen før  

 afstemningen har anmeldt flytning hertil til kommunens folkeregister.
 § 4.  Den i § 3, stk. 3, nævnte liste udfærdiges på  

 grundlag af oplysningerne i det centrale personregister (CPR).
 Stk. 2.  Listen skal foruden løbe-nr. indeholde  

 vælgernes navn, fødselsdato og bopæl samt en rubrik til afkrydsning af  

 vælgernes navne.
 § 5.  Så snart valglisten er udfærdiget, udsender  

 kommunalbestyrelsen valgkort til de vælgere, der er opført på valglisten.
 Stk. 2.  Valgkortet skal indeholde oplysning om  

 vælgerens navn og adresse, nummer på valglisten samt angivelse af  

 afstemningsstedets beliggenhed og dato og tid for afstemningen.
§ 6.  Senest 10 dage før afstemningen bekendtgøres det  

 ved kommunalbestyrelsens foranstaltning i de lokale blade, at der vil blive  

 udsendt valgkort til vælgerne.
Bekendtgørelsen skal indeholde en opfordring  

 til personer, der mener sig berettiget til at afgive stemme, men som ikke har  

 modtaget valgkort, samt personer, som finder, at valgkortets indhold er  

 fejlagtigt, om at gøre indsigelse til kommunalbestyrelsen.
§ 7.  Kommunalbestyrelsen drager omsorg for, at  

 indsigelser efter § 6 behandles uden ugrundet ophold.
Såfremt det viser sig,  

 at valgkort uberettiget ikke er udsendt, eller det udsendte valgkort er  

 behæftet med fejl, udfærdiges nyt valgkort, og der foretages om nødvendigt  

 tilsvarende rettelse i valglisten.
Sådanne rettelser kan foretages til og med  

 valgdagen.
§ 8.  Afstemningen forberedes og ledes af en  

 valgbestyrelse, der sammensættes efter reglerne i lov om kommunale valg, og  

 med hensyn til afstemningen og stemmeoptællingen finder de for kommunale valg  

 gældende regler tilsvarende anvendelse, medmindre andet er bestemt i  

 nærværende bekendtgørelse.
De særlige regler om brevstemmeafgivning i lov om  

 kommunale valg finder ikke anvendelse ved afstemning om nedlæggelse af  

 skoler.
§ 9.  Afstemningen foregår skriftligt ved afgivelse af  

 en dertil indrettet stemmeseddel, der tilvejebringes ved valgbestyrelsens  

 foranstaltning.
Stemmesedlen skal være affattet således:
--------------------------------------------------------------------- --------------------------------------------------------------------- Stk. 2.  Valgret udøves ved personligt møde.  

 Stemmeafgivningen sker ved, at den, der stemmer for, at skolen skal  

 opretholdes, på stemmesedlen sætter kryds i firkanten bag ved ordet  

 »Ja«, medens den, der stemmer imod, på stemmesedlen sætter kryds i  

 firkanten bag ved ordet »Nej«.
 Stk. 3.  Ved opslag i stemmelokalerne skal der gives  

 vælgerne fornøden vejledning herom.
§ 10.  Klager over afstemningen må inden 8 dage efter  

 afstemningens endelige opgørelse fremsættes skriftligt over for  

 kommunalbestyrelsens formand.
Enhver stemmeberettiget i skoledistriktet kan  

 indgive en sådan klage.
De indkomne klager afgøres af kommunalbestyrelsen i  

 et møde, som skal afholdes snarest muligt efter klagefristens udløb.
Før  

 kommunalbestyrelsens afgørelse træffes, skal valgbestyrelsens erklæring over  

 sagen indhentes.
Den af kommunalbestyrelsen trufne afgørelse angående de  

 fremkomne valgklager kan inden 14 dage efter, at der er givet klageren  

 meddelelse om afgørelsen, indbringes for amtsrådet.
I Frederiksberg og  

 Københavns kommuner kan kommunalbestyrelsens afgørelse i sager om valgklager  

 inden for samme frist indbringes for undervisningsministeriet.
Afgørelsen kan  

 påklages af enhver stemmeberettiget i skoledistriktet.
 Stk. 2.  Klager over afgørelser vedrørende andre  

 spørgsmål end selve afstemningen, jfr. §§ 1 og 2, kan indbringes for  

 amtsrådet og senere undervisningsministeriet efter reglerne i  

 skolestyrelseslovens § 65. I Frederiksberg og Københavns kommuner kan klager  

 over sådanne afgørelser indbringes for undervisningsministeriet efter  

 tilsvarende regler.
§ 11.  Bliver resultatet af afstemningen, at mindst 60  

 pct. af de stemmeberettigede ønsker skolen opretholdt, kan den først  

 nedlægges efter udløbet af den følgende kommunale valgperiode og da kun, hvis  

 kommunalbestyrelsen på ny træffer beslutning herom.
Der kan ikke over for  

 denne beslutning begæres afstemning blandt beboerne.
 Stk. 2.  Fremkommer der ikke et tilstrækkeligt antal  

 begæringer om, at der afholdes afstemning, jfr. § 1, stk. 2, eller bliver  

 resultatet af en afstemning, at mindre end 60 pct. af de stemmeberettigede  

 ønsker skolen opretholdt, underretter kommunalbestyrelsen amtsrådet herom.  

 For Frederiksberg kommunes vedkommende sendes underretning herom til  

 undervisningsministeriet.
 § 12.  Bekendtgørelsen har virkning for beslutninger  

 om nedlæggelse af skoler, der træffes efter den 1. november 1982.
 Stk. 2.  Bekendtgørelse nr. 225 af 2. april 1976 om  

 afstemninger om nedlæggelse af skoler ophæves.
