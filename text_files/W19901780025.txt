 Til trods for at der er risiko for at skaftet på den i sagen  

 omhandlede bølgebryder kan medføre læsideerosion, meddelte trafikministeriet  

 under forudsætning af en række vilkår tilladelse til bibeholdelse af skaftet  

 på bølgebryderen på grund af sagens ekstraordinære omstændigheder.
 Med breve af 27. juli og 31. juli 1990 har De på vegne af Deres  

 klient, Sven Hecht Johansen, anmodet Kystinspektoratet om på ny overfor  

 ministeriet at rejse sagen om den ud for matr. nr. 7e, Holløse, Kystvej 27,  

 etablerede bølgebryder med henblik på en ændring af den af Kystinspektoratet  

 i brev af 21. november 1989 trufne afgørelse i sagen.
 De henviser til ministeriets breve af 9. februar og 20. april 1990, hvori  

 ministeriet har fastholdt den af Kystinspektoratet i brev af 22. november  

 1989 trufne afgørelse om, at skaftet på den pågældende bølgebryder skal  

 fjernes, da der er risiko for, at det pågældende skaft vil medføre  

 læsideerosion øst for bølgebryderen.
 I Deres brev af 31. juli 1990 anfører De bl.a., at der ud for en  

 naboejendom til Kystvej 27 for nogle år siden med Kystinspektoratets  

 tilladelse er opført en bølgebryder med skaft.
 Ministeriet skal til dette bemærke, at den eksisterende viden om  

 kystbeskyttelsesanlægs påvirkning på en given strækning hele tiden justeres.  

 Såfremt det viser sig, at en given kystbeskyttelsesmetode kan have uheldige  

 virkninger, må der naturligvis tages højde for disse negative virkninger i  

 forbindelse med meddelelse af tilladelser til etablering af nye  

 kystbeskyttelsesanlæg.
 De anfører endvidere, at Kystinspektoratet ved en besigtigelse den 14.  

 juni 1990 har konstateret, at den pågældende bølgebryder fungerer efter  

 hensigten og anmoder om, at der meddeles en tidsbegrænset tilladelse til  

 bibeholdelse af skaftet for 5 år.
 Endelig påpeger De, at Deres klient har ladet udføre den pågældende  

 kystbeskyttelse i overbevisningen om, at entreprenør Henning Hald Pedersen  

 var i besiddelse af de fornødne tilladelser.
 Efter brevveksling med Kystinspektoratet skal ministeriet under  

 hensyntagen til sagens ekstraordinære omstændigheder herved efter  

 omstændighederne meddele tilladelse til bibeholdelse af skaftet på  

 bølgebryderen beliggende på søterritoriet ud for ejendommen matr.nr. 7  

 e, Holløse på følgende vilkår:
 1. Skaftet på bølgebryderen må ikke vedligeholdes.
 2. Tilladelsen meddeles for et år.
 3. Kystinspektoratet fører tilsyn med bølgebryderen en gang årligt.  

 Såfremt der ikke har vist sig skadevirkninger af skaftet, kan denne  

 tilladelse fornys for 1 år af gangen.
 4. Ejeren påtager sig at vedligeholde selve bølgebryderen i god og  

 forsvarlig stand og til at ændre eller fjerne den, såfremt der viser sig  

 uforudsete, skadelige virkninger som følge af anlæggets tilstedeværelse,  

 eller dersom det forfalder og ikke straks genetableres.
 5. Der må ikke uden Kystinspektoratets tilladelse foretages udvidelse  

 eller ændringer af anlægget.
 6. Til sikkerhed for opfyldelse af foranstående vilkår skal tinglyses en  

 deklaration på den pågældende kystejendom med prioritet forud for eventuelle  

 panthæftelser og byrder med Trafikministeriet som påtaleberettiget, hvilken  

 deklaration skal indsendes i tinglyst stand til Kystinspektoratet.  

 Alternativt kan ejeren stille en bankgaranti på kr. 5.000 som sikkerhed for  

 opfyldelse af vilkårene med Kystinspektoratet som hæveberettiget.
 For god ordens skyld skal ministeriet gøre opmærksom på, at tilladelsen  

 ikke kan pålægge Kystinspektoratet eller Trafikministeriet noget ansvar for  

 konstruktionens stabilitet eller holdbarhed, ligesom den ikke fritager ejeren  

 for et i forbindelse med anlæggets tilstedeværelse eventuelt opstående  

 civilretligt ansvar.
