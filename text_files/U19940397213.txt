En tillidsmand fik 11/5-93 besked om, at han fra 18/5-93 var varslet  

 til skifteholdsarbejde.
Han protesterede straks ved en lokalforhandling, og  

 spørgsmålet blev uden resultat behandlet på et mæglingsmøde 17/5-93. Herefter  

 indklagede fagforbundet virksomheden for faglig voldgift og nedlagde påstand  

 om, at virksomheden skulle anerkende, at det krævede tvingende grunde at  

 overflytte tillidsrepræsentanten fra dagarbejde til skiftehold, og at der  

 ikke forelå tvingende grunde, virksomheden skulle tilbageføre  

 tillidsrepræsentanten til dagarbejde.
På fællesmøde 29/6-93 gjorde  

 lønmodtagersiden gældende, at overgangen fra dagarbejde til  

 skifteholdsarbejde skulle afvente resultatet af den fagretlige behandling,  

 d.v.s. at denne behandling skulle have opsættende virkning, jf.
Hovedaftalens  

 § 8. Virksomheden blev frifundet for klagen ved en opmandskendelse af  

 17/10-93.
Arbejdsretten fandt, at selv om flytning af en arbejdstager fra  

 daghold til skiftehold under den pågældende overenskomst ikke generelt vil  

 indebære en forflyttelse, er det ikke en ændring, der åbenbart ikke indebærer  

 en forflyttelse for en tillidsrepræsentant.
Om en ændring af en  

 tillidsrepræsentants arbejdsforhold indebærer en forflyttelse, beror på de  

 konkrete omstændigheder og navnlig på en vurdering af tillidsrepræsentantens  

 mulighed for efter ændringen at varetage sine tillidsrepræsentantopgaver.  

 Afgørelsen heraf skal - hvis parterne ikke kan blive enige - træffes ved  

 faglig voldgift.
 Efter Hovedaftalens § 8, stk. 5 skulle den faktiske overflytning af  

 tillidsrepræsentanten af disse grunde have afventet afgørelsen i den faglige  

 voldgift, der rettidigt var startet af fagforbundet.
 Virksomheden fandtes herefter at have overtrådt Hovedaftalens § 8,  

 stk. 2, jf. stk. 5 og idømtes derfor en bod på 50.000 kr.
 Under sagen behandles spørgsmålet, om det er et brud på Hovedaftalen ikke  

 at afvente resultatet af en fagretlig behandling om berettigelsen af at  

 flytte en tillidsrepræsentant fra daghold til skiftehold.
 PARTERNES PÅSTANDE:
 Klagerne, Landsorganisationen i Danmark for Dansk El- Forbund, har nedlagt  

 påstand om, at den indklagede virksomhed har brudt Hovedaftalens § 8, stk. 2,  

 jfr. stk. 5, og at den indklagede virksomhed til Dansk El-Forbund skal betale  

 en efter Arbejdsrettens skøn fastsat bod.
 De indklagede, Dansk Arbejdsgiverforening for Dansk Industri for Det  

 Danske Stålvalseværk, har påstået frifindelse.
 SAGSFREMSTILLING:
 Torben Larsen er tillidsrepræsentant for elektrikerne på Det Danske  

 Stålvalseværk og fik den 11. maj 1993 besked om, at han var varslet til  

 skifteholdsarbejde i en femholdsturnus fra den 18. maj 1993.
 Han protesterede ved en lokalforhandling samme dag forgæves mod  

 overførslen, og spørgsmålet blev uden resultat behandlet på et mæglingsmøde  

 den 17. maj 1993.
 Dansk El-Forbund indklagede herefter Det Danske Stålvalseværk for faglig  

 voldgift og nedlagde herunder påstand om, at virksomheden skulle anerkende,  

 at det krævede tvingende årsager at overflytte Torben Larsen fra dagarbejde  

 til skiftehold, og anerkende, at der ikke forelå tvingende årsager til  

 overflytningen, samt tilbageføre Torben Larsen til dagarbejde.
Ved et fællesmøde den 29. juni 1993 gjorde arbejdstagerne gældende, at  

 overgangen fra dagarbejde til skifteholdsarbejde skulle afvente resultatet af  

 den fagretlige behandling, dvs. at denne behandling skulle have opsættende  

 virkning på flytningen, jfr.
Hovedaftalens § 8. Arbejdsgiverne afviste, at  

 der var handlet i strid med § 8.
Ved opmandskendelse af 17.oktober 1993 i den faglige voldgift blev  

 indklagede frifundet for klagen.
Opmanden udtalte i kendelsen:
 »Kan en tillidsrepræsentant på grund af forflyttelse ikke længere  

 varetage hvervet, eller bliver varetagelsen heraf uforholdsmæssig vanskelig,  

 skal forflyttelsen være begrundet i tvingende årsager.
 Dette gælder også ved overflytning til skifteholdsarbejde, men på grund af  

 den særlige bestemmelse i § 6, stk. 2 i Industriens Overenskomst, vil kravene  

 til beviset for, at flytningen er begrundet i tvingende årsager, være mindre  

 end ved forflyttelser i øvrigt.
 Da Stålvalseværket er en typisk skifteholdsvirksomhed, skal vurderingen af  

 den foretagne overflytning til skiftehold af Torben Larsen ske i lys af det  

 foran anførte.
 Herefter bemærkes:
 Efter sagens oplysninger kan det lægges til grund, at overflytningen af  

 Torben Larsen har været driftsmæssigt begrundet i hans særlig gode  

 kvalifikationer sammenholdt med den krisesituation, som virksomheden befandt  

 sig i, og som bl.a. nødvendiggjorde betydelige nednormeringer, herunder  

 indenfor elektrikergruppen.
 Det findes endvidere ikke godtgjort, at Stålvalseværkets dispositioner i  

 forhold til Torben Larsen har forbindelse med hans virksomhed som  

 tillidsrepræsentant og er chikanøst begrundet.
 Herefter og da Torben Larsen om end under større vanskeligheder fortsat  

 kan varetage hvervet som tillidsrepræsentant, findes den skete overflytning  

 at have været berettiget.
I det anførte ligger, at Torben Larsen heller ikke har haft krav på at  

 være den, der først blandt skifteholdsarbejderne blev flyttet tilbage til  

 daghold.« PARTERNES ARGUMENTER:
 Klagerne har til støtte for påstandene gjort gældende, at der ved den  

 seneste ændring af Hovedaftalen udtrykkeligt er indført samme retsstilling  

 ved forflyttelse som ved afskedigelse, og at formålet med de formelle regler  

 i § 8 er, at tillidsrepræsentanten skal blive i det hidtidige arbejde, så  

 længe der er tvivl om berettigelsen af afskedigelsen/forflyttelsen.
 Der foreligger pr. definition forflyttelse, hvis tillidsrepræsentanten  

 ikke længere kan varetage sit tillidsrepræsentantarbejde.
 Ved opmandskendelsen er det fastslået, at beskyttelsen mod forflyttelse  

 også gælder ved overflytning til skifteholdsarbejde, og at  

 tillidsrepræsentanten kun under større vanskeligheder kunne varetage hvervet,  

 når han arbejdede på skiftehold.
 Uanset at der skete frifindelse for klagerens påstande, viser kendelsen,  

 at der var rimelig grund til at anlægge sagen ved faglig voldgift og rimelig  

 tvivl om berettigelsen af beslutningen om, at Torben Larsen skulle arbejde på  

 skiftehold.
 Spørgsmålet om overtrædelse af Hovedaftalens § 8 skal afgøres ud fra  

 forholdene, som de så ud før opmandskendelsen i den faglige voldgift.
 Indklagede overtrådte derfor hovedaftalens § 8, da man den 18. maj 1993  

 flyttede Torben Larsen til arbejde på skiftehold.
De indklagede har heroverfor anført, at bestemmelsen i Hovedaftalens §  

 8,stk.5, kun kan anses for brudt, hvis der er tale om forflyttelse, og hvis  

 forflyttelsen medfører, at tillidsrepræsentanten ikke længere kan varetage  

 hvervet.
Ingen af disse betingelser er opfyldt i denne sag.
Overflytning til skifteholdsarbejde er ikke i overenskomsternes forstand  

 forflyttelse, og arbejdsgiverens ret til at bestemme overflytning er ikke  

 begrænset til situationer, hvor der foreligger tvingende årsager, hvilket  

 også efterfølgende blev statueret ved opmandskendelsen, hvor virksomheden i  

 det hele blev frifundet.
Det fremgår også af opmandskendelsen, at  

 tillidsrepræsentanten - om end under større vanskeligheder - kan varetage sit  

 hverv, selvom han arbejder på skiftehold.
 Ingen af betingelserne i Hovedaftalens §8 har således været til stede, og  

 der må derfor frifindes for påstanden om brud på bestemmelsen.
 ARBEJDSRETTENS BEGRUNDELSE OG KONKLUSION:
 Hovedaftalens § 8 må anses for brudt, hvis arbejdsgiveren ikke giver en  

 rettidigt begyndt fagretlig behandling opsættende virkning på en afskedigelse  

 eller en forflyttelse, og dette gælder, selvom arbejdsgiveren senere får  

 medhold under den fagretlige behandling.
 Hovedaftalens § 8, stk. 5, er en sikring mod uberettiget forflyttelse af  

 en tillidsrepræsentant og en sikring af, at der, inden forflyttelse faktisk  

 foretages, kan ske en prøvelse ved faglig voldgift.
 Begrebet forflyttelse er for en tillidsrepræsentant ikke nødvendigvis  

 begrænset til de tilfælde, der ville være forflyttelse for andre  

 arbejdstagere.
 Selvom flytning af en arbejdstager fra daghold til skiftehold under den  

 overenskomst, der gælder mellem parterne, ikke generelt vil indebære en  

 forflyttelse, er det ikke en ændring, der åbenbart ikke indebærer en  

 forflyttelse for en tillidsrepræsentant.
 Om en ændring af en tillidsrepræsentants arbejdsforhold indebærer en  

 forflyttelse, der bevirker, at tillidsmanden efter ændringen kan varetage  

 sine tillidsrepræsentantopgaver, beror på de konkrete omstændigheder.  

 Afgørelsen heraf skal - hvis parterne ikke kan blive enige - træffes ved  

 faglig voldgift.
 Efter Hovedaftalens § 8, stk. 5, skulle den faktiske overflytning af  

 Torben Larsen til skifteholdsarbejde af disse grunde have afventet afgørelsen  

 i den faglige voldgift, det rettidigt var startet af klagerne.
 Der gives derfor klagerne medhold i påstandene under sagen.
T h i k e n d e s f o r r e t Det Danske Stålvalseværk har ved overflytning af tillidsrepræsentant  

 Torben Larsen til skifteholdsarbejde den 18. maj 1993 brudt Hovedaftalens §  

 8, stk. 2, jf. stk. 5, og skal derfor betale en bod på 50.000 kr.
 Boden tilfalder Dansk El-Forbund.
 I sagsomkostninger skal de indklagede betale 2.000 kr. til Arbejdsretten.
 (* 1) Henvisninger: Per Jacobsen s.670 f, Hasselbalch Tillidsmandsret  

 s.155.
