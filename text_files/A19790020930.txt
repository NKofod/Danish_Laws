 VI MARGRETHE DEN ANDEN, af Guds Nåde Danmarks Dronning,  

 gør vitterligt: Folketinget har vedtaget og Vi ved Vort samtykke stadfæstet  

 følgende lov:
 § 1.  Landbrugsministeren kan fastsætte bestemmelser  

 om krav til afstamning og kvalitet for husdyr, der til levebrug indføres,  

 udføres eller omsættes i Danmark.
 Stk. 2.  De i stk. 1 nævnte krav kan endvidere  

 fastsættes for husdyrs sæd og befrugtede æg, der omsættes.
 Stk. 3.  Landbrugsministeren kan fastsætte regler, der  

 sikrer opfyldelsen af de i stk. 1 og 2 nævnte krav.
 Stk. 4.  Landbrugsministeren kan fastsætte regler om,  

 efter hvilke metoder kvaliteten og afstamningen skal bedømmes.
 § 2.  Landbrugsministeren kan fastsætte sådanne  

 forskrifter, som er nødvendige for at gennemføre de af Det europæiske  

 økonomiske Fællesskab udstedte direktiver og beslutninger om omsætning af  

 husdyr til levebrug og sæd og befrugtede æg af husdyr, eller som er  

 nødvendige for at anvende de af Fællesskabet udstedte forordninger på dette  

 område.
 § 3.  Landbrugsministeren kan fastsætte regler om  

 offentlig anerkendelse af avlsorganisationer og -foreninger.
 Stk. 2.  Landbrugsministeren meddeler den i stk. 1  

 nævnte anerkendelse.
 Stk. 3.  Landbrugsministeren kan fastsætte regler om  

 oprettelse af stambøger og husdyrs optagelse heri samt om udstedelse af  

 stamtavler.
 § 4.  Landbrugsministeren kan fastsætte regler,  

 hvorefter avlsdyr samt sæd og befrugtede æg af disse kun må overdrages,  

 såfremt de ledsages af en stamtavle, der opfylder nærmere fastsatte krav med  

 hensyn til form og indhold.
 § 5.  Regler i henhold til §§ 1,3 og 4 fastsættes  

 efter forhandling med de interesserede landbrugsorganisationer.
 § 6.  Landbrugsministeren nedsætter udvalg, hvori de  

 interesserede organisationer er repræsenterede.
 Stk. 2.  Udvalg nedsat i henhold til stk. 1 rådgiver  

 landbrugsministeren ved administrationen af loven og de i medfør af loven  

 udstedte forskrifter.
 § 7.  I forskrifter, der udstedes i medfør af loven,  

 kan fastsættes straf af bøde for overtrædelse af bestemmelser i  

 forskrifterne.
 § 8.  Loven træder i kraft ved offentliggørelsen i  

 Lovtidende.
 Stk. 2.  § 2 i lov nr. 131 af 13. april 1954 om udførsel  

 og indførsel af levende dyr m.v. ophæves.
 Stk. 3.  Forskrifter, der er fastsat med hjemmel i den i  

 stk. 2 nævnte bestemmelse, forbliver i kraft, indtil de afløses af  

 forskrifter fastsat med hjemmel i denne lov eller ophæves.
 Stk. 4.  Overtrædelse af forskrifter fastsat med hjemmel  

 i den i stk. 2 nævnte bestemmelse straffes med bøde.
 § 9.  Loven gælder ikke for Færøerne.
 Stk. 2.  Lovens bestemmelser finder dog anvendelse på  

 indførsel fra og udførsel til Færøerne.
 Givet på Christiansborg slot, den 23.  

 maj 1979.
 Under Vor Kongelige Hånd og Segl.
 MARGRETHE R.
