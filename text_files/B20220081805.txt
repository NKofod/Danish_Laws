Bekendtgørelse om indhold af cadmium i fosforholdig gødning1) I medfør af § 6, § 31, stk. 1, § 43, § 45 og § 59, stk. 4, i lov om kemikalier, jf. lovbekendtgørelse nr. 244 af 17. februar 2022, og efter forhandling med ministeren for fødevarer, landbrug og fiskeri, fastsættes:
 § 1. Salg med henblik på anvendelse i Danmark af CE-mærkede fosforholdige gødninger, som er omfattet af punkt 3, litra a), nr. ii), under PFC 1(B) eller punkt 2, litra a), nr. ii), under PFC 1(C)(I) i bilag I til Europa-Parlamentets og Rådets forordning (EU) 2019/1009 af 5. juni 2019 om fastsættelse af regler om tilgængeliggørelse på markedet af EU-gødningsprodukter og om ændring af forordning (EF) nr. 1069/2009 og (EF) nr. 1107/2009 og om ophævelse af forordning (EF) nr. 2003/2003, er kun tilladt, såfremt indholdet af cadmium i en vilkårlig prøve, målt efter de i bilag 1 angivne analysemetoder, ikke overstiger 48 mg cadmium (Cd) pr. kg fosforpentoxid (P2O5).
 § 2. Salg med henblik på anvendelse i Danmark af fosforholdige gødninger baseret på råfosfat, som ikke er CE-mærkede, er kun tilladt, såfremt indholdet af cadmium i en vilkårlig prøve, målt efter de i bilag 1 angivne analysemetoder, ikke overstiger 3 mg cadmium (Cd) pr. kg tørstof for gødninger med mindre end 5 masseprocent fosforpentoxid (P2O5)-ækvivalent eller 48 mg Cadmium (Cd) pr. kg fosfospentoxid for gødninger med samlet fosforindhold på mindst 5 masseprocent fosforpentoxid (P2O5)-ækvivalent, jf. dog stk. 2.
 Stk. 2. Fosforholdige organiske gødninger og bioaske, som ikke er CE-mærkede, er undtaget fra stk. 1, medmindre disse er tilsat fosfor, udvundet af råfosfat.
 § 3. Tilsynet med overholdelse af reglerne i denne bekendtgørelse udøves af Miljøstyrelsen i overensstemmelse med lovens regler herom.
 Stk. 2. Landbrugsstyrelsen udtager prøver for de af bekendtgørelsen omfattede gødninger til analyse og meddeler resultaterne til Miljøstyrelsen.
 § 4. Miljøstyrelsen kan i særlige tilfælde tillade, at reglerne i denne bekendtgørelse fraviges.
 § 5. Miljøstyrelsens tilsynsafgørelser samt afgørelser efter § 4, kan ikke påklages til anden administrativ myndighed.
 § 6. Overtrædelse af § 1 eller § 2 straffes med bøde, medmindre højere straf er forskyldt efter anden lovgivning.
 Stk. 2. Straffen kan stige til fængsel i indtil 2 år, hvis overtrædelsen er begået forsætligt eller ved grov uagtsomhed, og hvis der ved overtrædelsen er:
1) voldt skade på menneskers eller husdyrs liv eller sundhed eller fremkaldt fare derfor, 2) voldt skade på miljøet eller fremkaldt fare derfor eller 3) opnået eller tilsigtet en økonomisk fordel, herunder ved besparelser, for den pågældende selv eller andre.
 Stk. 3. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 7. Bekendtgørelsen træder i kraft den 16. juli 2022.
 Stk. 2. Bekendtgørelse nr. 223 af 5. april 1989 om indhold af cadmium i fosforholdig gødning ophæves.
Miljøministeriet, den 4. juni 2022 Lea Wermelin / Henrik Søren Larsen Bilag 1 Analysemetoder jf. §§ 1 og 2 Analyser, jf. §§ 1 og 2, skal fortages efter en af følgende analysemetoder:
 1) Ekstraktion af cadmium foretages efter ISO-standard 7497 (1984), ICP-MS eller ICP-OES eller senere udgaver heraf.
 2) Cadmium-bestemmelsen foretages efter ISO-standard 5961 (1994), metode A, ICP-MS eller ICP-OES eller senere udgaver heraf.
 Fastsættes der ved EU-regulering tilsvarende analysemetoder, kan disse tillige anvendes.
 1) Bekendtgørelsen har været notificeret i overensstemmelse med Europa-Parlamentets og Rådets direktiv (EU) 2015/1535 om en informationsprocedure med hensyn til tekniske forskrifter samt forskrifter for informationssamfundets tjenester (kodifikation).
