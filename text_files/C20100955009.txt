 Cirkulære om medarbejderudviklingssamtaler og kompetenceudvikling for kirke- og kirkegårdsfunktionærer m.v.
Finansministeriet og CFU fornyede den 27. juni 2008 aftalen om strategisk og systematisk kompetenceudvikling i statens institutioner.
Denne aftale gælder også for folkekirken.
 Aftalen gælder for tjenestemands- og tjenestemandslignende ansatte og gælder endvidere for ansatte omfattet af overenskomster.
 Aftalen indebærer, at der på den enkelte kirkelige arbejdsplads skal holdes årlige medarbejderudviklingssamtaler og foretages strategisk og systematisk kompetenceudvikling for alle medarbejdere.
 Som følge af trepartsaftalen fra 2007 er der endvidere indgået aftale om, at alle ældre medarbejdere skal tilbydes en seniorsamtale.
 Under hensyntagen til de særlige forhold, der gælder i folkekirken, fastsætter Kirkeministeriet hermed følgende:
 § 1. Den mellem Finansministeriet og CFU indgåede aftale om strategisk og systematisk kompetenceudvikling gælder for kirke- og kirkegårdsfunktionærer m.v. i folkekirken, der er ansat på tjenestemandsvilkår, på tjenestemandslignende vilkår eller efter overenskomst.
 Stk. 2. Aftalen gælder herudover for sognemedhjælpere ansat på cirkulærevilkår og kontorpersonale på kirkegårdskontorer.
 § 2. På folkekirkens arbejdspladser skal der foretages kompetenceudvikling for ansatte omfattet af aftalen.
Stk. 2. Menighedsrådet skal sørge for, at der årligt holdes medarbejderudviklingssamtaler med de ansatte.
Ved medarbejderudviklingssamtalerne skal der opstilles konkrete udviklingsmål for den enkelte.
Udviklingsmålene skal fastsættes i enighed og nedskrives.
Ved samtalen skal der tillige følges op på tidligere aftalte udviklingsmål.
 Stk. 3. Menighedsrådet skal i forbindelse med medarbejderudviklingssamtalen tilbyde ældre medarbejdere en seniorsamtale.
Stk. 4. Uddannelse, medarbejdersamtaler og anden udviklingsaktivitet gennemføres så vidt muligt i arbejdstiden.
Menighedsrådet afholder udgifter, der følger af deltagelse i uddannelse, jf. stk. 2.
 Stk. 5. Menighedsrådet skal søge at sikre de bedste rammer og betingelser for kompetenceudvikling, og den ansatte skal arbejde på at nå de beskrevne udviklingsmål.
 § 3. På det årlige medarbejdermøde drøftes retningslinier for afholdelse af medarbejderudviklingssamtaler.
 Stk. 2. På medarbejdermødet drøftes principper og retningslinier for den samlede kompetenceudvikling for de ansatte, og på medarbejdermødet drøftes hvert år indsatsen for kompetenceudvikling.
 Stk. 3. Medarbejderudviklingssamtalerne evalueres, hvis menighedsrådet eller en medarbejder anmoder om det.
 § 4. Tilsvarende gælder for præstesekretærer og provstisekretærer, dog således at ansvaret for afholdelse af medarbejderudviklingssamtaler påhviler henholdsvis præsten og provsten.
 § 5. Cirkulæret træder i kraft den 15. oktober 2010. Samtidig ophæves cirkulære nr. 9847 af 17. marts 2003 om medarbejderudviklingssamtaler og kompetenceudvikling for kirke- og kirkegårdsfunktionærer m.v.
