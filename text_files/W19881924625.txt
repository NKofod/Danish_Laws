 BETALINGSKOMMUNE UNDER OPHOLD PÅ INSTITUTION IKKE FRIGJORT VED  

 PÅGÆLDENDES FLYTNING TIL SELVSTÆNDIG BOLIG MED HJÆLP AF INSTITUTIONEN OG  

 INSTITUTIONSKOMMUNEN.
Den enlige mor K flyttede den 17. juni 1985 fra A kommune til B  

 kommune, hvor hun flyttede sammen med en mand, som imidlertid var voldelig  

 over for hende.
Den 5. juli 1985 tog hun derfor ophold på et mødrehjem.  

 Derfra rejste hun den 8. juli 1985 tilbage til A kommune, hvor hun tog ind på  

 et krisecenter, og den 9. juli 1985 flyttede hun videre til institutionen I i  

 C kommune, som sammen med I skaffede hende en lejlighed i A kommune.
 Ankestyrelsen fandt, at det efter K's flytning fra I ikke længere  

 kunne pålægges B kommune at afholde udgiften til bistand til hende efter  

 bistandslovens § 11, nr. 2.
Ankestyrelsen fandt imidlertid, at K ved medvirken fra både I, der  

 blev drevet i henhold til bistandslovens § 105, og C kommune var flyttet fra  

 I til en lejlighed i A kommune, og at K's opholdskommune forud for  

 institutionsopholdet, dvs.
B kommune, dermed fortsat var forpligtet til at  

 refundere den kommunale andel af A kommunes udgifter til bistand til K efter  

 bistandslovens § 11, nr. 1.
 REDEGØRELSE FOR SAGEN:
K var enlig mor med 3 børn, hvoraf de 2 med hendes samtykke var anbragt  

 uden for hjemmet.
K havde hjemme i A kommune men flyttede den 17. juni 1985  

 til B kommune, hvor hun flyttede sammen med en mand.
B kommune lå i en anden  

 del af landet, som K ikke i øvrigt havde tilknytning til.
 De 2 anbragte børn blev hjemgivet i forbindelse med flytningen.
På grund af vold fra samleveren flyttede K den 5. juli 1985 ind på et  

 mødrehjem, men da børnene ikke kunne bo på institutionen mere permanent,  

 tilkendegav K den 8. juli 1985, at hun ønskede at flytte tilbage til A  

 kommune, hvor hun midlertidigt kunne bo hos familie.
Hun rejste samme dag.
 Ved ankomsten til A tilmeldte K sig folkeregistret men tog sammen med  

 børnene ophold på et krisecenter, da den tidligere samlever var bekendt med  

 folkeregisteradressen.
Den 9. juli 1985 flyttede K fra krisecentret til en institution I drevet  

 efter bistandslovens § 105 og beliggende i C kommune.
Amtsankenævnet pålagde  

 ved afgørelse af 10. juni 1987 B kommune at refundere C kommune den kommunale  

 andel af udgifterne under K's ophold i I, jf. bistandslovens § 11, nr. 2.
I slutningen af september 1985 fik K med bistand fra I tilbud om at  

 overtage lejemålet af en 4-værelses lejlighed i A kommune pr. 1. december  

 1985. Da K's 2 ældste børn den 17. juli 1985 var genanbragt uden for hjemmet,  

 havde hun imidlertid ikke behov for en så stor lejlighed.
Hun fik derfor  

 tilbud om en 2 1/2-værelses lejlighed samme sted, hvortil hun flyttede.
Efter  

 forhandling med A kommune bevilgede C kommune i februar 1986 hjælp til  

 restindskuddet m.v.
 A kommune rejste i maj 1986 refusionskrav mod C kommune, der afviste  

 kravet under henvisning til en da verserende ankesag mod B kommune, og  

 dernæst i juli 1987 mod B kommune, der ligeledes afviste kravet.
 A kommune indbragte sagen for amtsankenævnet med den begrundelse, at B  

 kommune også i forhold til A kommune var forpligtet til at yde refusion i  

 henhold til bistandslovens § 11, nr. 2, da principperne i SM 0-8-86 og SM  

 0-10-86 om refusion i henhold til bistandslovens § 47, stk. 2 også måtte  

 finde anvendelse for så vidt angår refusion efter bistandslovens § 11.
 AFGØRELSEN, DER KLAGES OVER:
 Amtsankenævnet fandt, at B kommune ikke var forpligtet til at afholde  

 opholdskommunens andel af den hjælp, der blev ydet K efter hendes flytning  

 til A kommune.
 Nævnet begrundede afgørelsen med, at K ved flytningen til A kommune ikke  

 længere havde ophold i en institution omfattet af bistandslovens § 11, nr. 2,  

 og at B kommune ikke havde ydet hjælp i forbindelse med K's flytning til  

 eller ophold i C og A kommuner.
 KLAGEN TIL ANKESTYRELSEN:
 Afgørelsen blev anket af A kommune, der gentog de synspunkter, der var  

 fremført over for amtsankenævnet.
 LOVGRUNDLAG:
 Bistandslovens § 11, nr. 1 og nr. 2.
 Socialministeriets cirkulære nr. 140 af 15. august 1975 om bistandslovens  

 almindelige bestemmelser, pkt. 20.
 ANKESTYRELSENS AFGØRELSE:
 Ankestyrelsen er enig med amtsankenævnet i, at det efter K's flytning fra  

 I ikke længere kan pålægges det sociale udvalg i B kommune at afholde  

 udgiften til bistand til hende efter reglen i bistandslovens § 11, nr. 2.
 Ankestyrelsen finder imidlertid, at K ved medvirken fra både I, der drives  

 i henhold til bistandslovens § 105, og socialforvaltningen i C kommune, er  

 flyttet fra I til en lejlighed i A kommune, og at pågældendes opholdskommune  

 forud for institutionsopholdet, det vil sige B kommune, dermed fortsat er  

 forpligtet til at refundere den kommunale andel af A kommunes udgifter til  

 bistand til pågældende, jf. bistandslovens § 11, nr. 1.
 Ankestyrelsen ændrer således amtsankenævnets afgørelse.
