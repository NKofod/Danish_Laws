Befordringstilskud, [navn udeladt], medlemmet ansat af [navn udeladt], kursus afholdt af [navn udeladt] på samme adresse som [navn udeladt] Ankenævnet har behandlet Deres klage på møde den 10. september 2008.
Nævnet traf denne A F G Ø R E L S E De er ikke berettiget til befordringstilskud i forbindelse med Deres deltagelse i AMU-kurset Personlig kommunikation og service afholdt i perioden 18. februar 2008 til 20. februar 2008, i alt 3 dage.
 Ankenævnet tiltræder således a-kassens afgørelse af 9. juni 2008.
B E G R U N D E L S E Ankenævnet har lagt til grund, at  Deres arbejdsgiver er [navn og adresse udeladt],  De deltog i AMU-kurset personlig kommunikation og service i perioden 18. februar 2008 til 20. februar 2008, og  uddannelsesstedet var [navn og adresse udeladt].
 Personer der deltager i arbejdsmarkedsuddannelser og enkeltfag, der er optaget i en fælles kompetencebeskrivelse, kan som udgangspunkt opnå tilskud til dækning af udgifter til befordring.
 Hvis deltagelsen i uddannelsen foregår på den virksomhed, hvor deltageren er ansat, kan der dog ikke opnås befordringstilskud.
 Ankenævnet finder ikke, at De er berettiget til befordringstilskud under kursusdeltagelsen.
 Ankenævnet har lagt vægt på, at Deres arbejdsgiver er [navn og adresse udeladt].
 Ankenævnet har lagt vægt på, at uddannelsesstedet var [navn og adresse udeladt], og at kurset dermed blev afholdt på den virksomhed, hvor De er ansat.
R E G L E R Ankenævnet henviser til  § 21, stk. 1 og 4, i lov nr. 446 af 10. juni 2003 om arbejdsmarkedsuddannelser m.v., med de ændringer der følger af lov nr. 556 af 6. juni 2007, og  § 1, stk. 1, i bekendtgørelse nr. 1363 af 5. december 2007 om tilskud til befordring, kost og logi ved deltagelse i arbejdsmarkedsuddannelser og enkeltfag optaget i en fælles kompetencebeskrivelse.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra a-kassen.
På ankenævnets vegne ff fuldmægtig De kan læse om afgørelsens retlige grundlag på de følgende sider.
 Kopi til:
Arbejdsløshedskasse Regler Lov nr. 446 af 10. juni 2003 om arbejdsmarkedsuddannelser m.v., med de ændringer der følger af lov nr. 556 af 6. juni 2007:
 § 21. Beskæftigede lønmodtagere, selvstændige erhvervsdrivende og ledige med ret til selvvalgt uddannelse samt personer, der hverken er berettigede til dagpenge eller ydelser efter lov om arbejdsløshedsforsikring m.v. eller modtager kontanthjælp eller starthjælp efter lov om aktiv socialpolitik eller introduktionsydelse efter lov om integration af udlændinge i Danmark, kan opnå tilskud til kost og logi ved indkvartering og til dækning af udgifter til befordring ved deltagelse i arbejdsmarkedsuddannelser og enkeltfag, der er optaget i en fælles kompetencebeskrivelse, og ved deltagelse i individuel kompetencevurdering efter denne lov.
 Stk. 4. Deltagelse i uddannelse, i vurdering af basale færdigheder i læsning, skrivning, stavning, regning eller matematik og i vejledning i tilknytning hertil eller i individuel kompetencevurdering efter denne lov, der foregår på den virksomhed, hvor deltagerne er ansat, kan ikke opnå befordringstilskud.
 Bekendtgørelse nr. 1363 af 5. december 2007 om tilskud til befordring, kost og logi ved deltagelse i arbejdsmarkedsuddannelser og enkeltfag optaget i en fælles kompetencebeskrivelse:
 § 1. Deltagere, der opfylder betingelserne i § 21 i lov om arbejdsmarkedsuddannelser m.v. har ret til dækning af udgifter til befordring, hvis deres daglige befordring mellem bopæl og uddannelsessted og retur er mere end 24 km.
