 Arbejdsformidlingskontorerne.
I arbejdsministeriets cirkulære til bekendtgørelse nr. 613 af 18/12-85 om  

 fortrinsadgang for handicappede arbejdssøgende er i punkt 10, sidste afsnit,  

 anført, at »Arbejdsdirektøren fastsætter nærmere retningslinier for  

 arbejdsformidlingens registrering af og bistand til handicappede  

 arbejdssøgende, herunder også retningslinier for statistiske opgørelser, der  

 kan muliggøre en vurdering af, hvorledes reglerne i bekendtgørelsen og  

 nærværende cirkulære virker i praksis.« Dette indebærer, at der må foretages en særskilt registrering af  

 arbejdssøgende med handicap, som omfattes af reglerne om fortrinsadgang.
 Den særlige registrering skal foretages blandt de personer med handicap,  

 for hvilke arbejdsformidlingen har oprettet sager med henblik på placering,  

 og hvor der på sædvanlig vis foretages udfyldelse af Registreringsskema for  

 erhvervshæmmede, AR 87/11-79.
 En handicappet arbejdssøgende, der efter arbejdsformidlingens skøn vil  

 være omfattet af bestemmelserne om fortrinsadgang, skal informeres om  

 reglerne og om muligheden for at opnå beskæftigelse inden for den offentlige  

 sektor ved hjælp af denne adgang. Ønsker den pågældende herefter at blive  

 omfattet af bestemmelserne, udfyldes vedlagte gule registreringsskema.
 Registreringsskemaet skal danne basis for den statistiske bearbejdelse i  

 forbindelse med den vurdering, der som nævnt skal foretages af, hvorledes  

 bestemmelserne om fortrinsadgangen virker i praksis.
 Skemaet indsendes til arbejdsdirektoratet 1 gang årligt i forbindelse med  

 AF-kontorernes indsendelse af de ordinære registreringsskemaer for  

 erhvervshæmmede.
 Nedennævnte 2 persongrupper er, uanset om de er registreret som  

 erhvervshæmmet, ikke omfattet af fortrinsadgangens bestemmelser.
 1. Personer, der alene har et socialt handicap skal  

 ikke registreres, da de jfr. cirkulærets pkt. 6 ikke er nævnt som tilhørende  

 den personkreds, der er omfattet af fortrinsadgangen.
2. Fortrinsadgangen kan ikke gøres gældende for  

 arbejdssøgende med et handicap, som i medfør af bistandsloven får hel eller  

 delvis økonomisk støtte til en arbejdsløn under erhvervsmæssig uddannelse,  

 omskoling, optræning, arbejdsprøvning, praktik m.v.
Ved afslutningen af den  

 erhvervsmæssige foranstaltning, hvortil der er ydet økonomisk støtte efter  

 bistandsloven, kan spørgsmålet om at bringe bestemmelserne om  

 fortrinsadgangen i anvendelse, tages op til vurdering.
