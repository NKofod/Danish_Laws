Ankestyrelsens principafgørelse P-5-06 om personligt tillæg - friværdi - sommerhus - let omsættelig formue Resume:
 Friværdien i et sommerhus måtte betragtes som let omsættelig formue ved vurderingen af, om de økonomiske forhold var særligt vanskelige.
 Ankestyrelsen lagde vægt på, at ansøger ved lånoptagelse kunne disponere over den store friværdi.
 Ankestyrelsen lagde endvidere vægt på at der var tale om en feriebolig, som ansøger kunne afhænde, hvis familiens økonomi ikke længere tillod at opretholde både helårsbolig og sommerbolig.
 Love:
Lov om social pension - lovbekendtgørelse nr. 759 af 2. august 2005 - § 14, stk. 1 Sagsfremstilling:
En folkepensionist søgte om personligt tillæg til dækning af driftsudgifterne til en invalidebil.
Kommunen gav afslag på ansøgningen og begrundede dette med, at familiens rådighedsbeløb var beregnet til 6.800 kr., og at familien havde et sommerhus med en friværdi på 460.000 kr.
Kommunen vurderede på denne baggrund at de økonomiske forhold ikke var særligt vanskelige.
Nævnet tiltrådte kommunens afgørelse og begrundede dette med, at rådighedsbeløbet var tilstrækkeligt til afholdelse af udgifterne og at friværdien i sommerhuset måtte betragtes som let omsættelig formue.
Nævnet henviste endvidere til SM P-12-99.
I klagen til Ankestyrelsen anførte pensionisten, at den nævnte SM ikke kunne sammenlignes med hendes situation.
Det blev videre anført, at det ikke var rimeligt, at hun var nødt til at sælge sit sommerhus for at få råd til invalidebilen, som hun var afhængig af.
 Sagen blev behandlet i principielt møde med henblik på afklaring af praksis for bevilling af personligt tillæg.
 Afgørelse:
 Friværdien i sommerhuset skulle indgå som let omsættelig formue i opgørelsen af, om de økonomiske forhold var særligt vanskelige.
 Ankestyrelsen lagde vægt på, at der ved økonomisk særligt vanskelige forhold skulle forstås, at ansøger selv ikke ved en rimelig tilrettelæggelse af sin økonomi ville kunne afholde udgiften selv.
 Ankestyrelsen bemærkede, at ansøger ved låneoptagelse ville kunne disponere over friværdien ligesom familien kunne afhænde ferieboligen, hvis økonomien ikke længere tillod at opretholde både helårsbolig og sommerbolig.
