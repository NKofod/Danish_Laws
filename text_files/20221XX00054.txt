Skriftlig fremsættelse (5. oktober 2022) Udlændinge- og integrationsministeren (Kaare Dybvad Bek):
 Herved tillader jeg mig for Folketinget at fremsætte:
Forslag til lov om kompensation til naboer omkring Udrejsecenter Kærshovedgård (Lovforslag nr.
L 25) Lovforslaget har til formål at tilvejebringe hjemmel til, at der kan ydes kompensation til naboerne omkring Udrejsecenter Kærshovedgård, idet det anerkendes, at der er naboer til centret, som i særlig grad oplever en påvirkning i deres hverdag som følge af naboskabet.
 Det foreslås, at kompensationen kan ydes i form af udbetaling af et engangsbeløb eller ved statens overtagelse af den ejendom, hvori boligen indgår, og at kompensationens form og størrelse vil afhænge af, hvor langt fra Udrejsecenter Kærshovedgård naboernes ejendom ligger.
 Det foreslås endvidere, at der indføres en bemyndigelsesbestemmelse, hvorefter udlændinge- og integrationsministeren fastsætter nærmere regler om udbetaling af kompensationen til naboer omkring Udrejsecenter Kærshovedgård.
 Det foreslås, at lovforslaget træder i kraft den 1. januar 2023.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
