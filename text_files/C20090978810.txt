Cirkulæreskrivelse om vejledning om retten til ledighedsydelse i forbindelse med flytning af kommune Arbejdsdirektoratet har fået mange henvendelser fra kommuner, der er i tvivl om, hvordan reglerne skal fortolkes i forbindelse med, at en person, der modtager ledighedsydelse, flytter til en ny kommune.
 Direktoratet har derfor udarbejdet denne cirkulæreskrivelse.
1. Betingelserne for at modtage ledighedsydelse Det er en forudsætning for at kunne modtage ledighedsydelse, at personen er berettiget til fleksjob.
Personen skal endvidere opfylde betingelserne i lov om aktiv socialpolitik, § 74 a på tidspunktet for visitationen til fleksjob.
2. Ledighedsydelse og flytning Personer, der er berettiget til fleksjob og modtager ledighedsydelse, er fortsat berettiget til ledighedsydelse ved flytning til en ny kommune, hvis tilflytningskommunen vurderer, at personen opfylder betingelserne for fleksjob og for at modtage ledighedsydelse.
 Det er den aktuelle opholdskommune, der udbetaler ledighedsydelse efter lov om aktiv socialpolitik, og som har ansvaret for, at udbetalingen sker i overensstemmelse med lovens bestemmelser herom.
Når en person flytter, skal tilflytningskommunen træffe afgørelse om udbetaling af ledighedsydelse.
Det gælder også, selv om personen ved flytningen modtager ledighedsydelse i fraflytningskommunen.
 Hvis de to kommuner samarbejder, og tilflytningskommunen i god tid inden flytningen modtager de relevante sagsoplysninger, der ligger til grund for fraflytningskommunens afgørelse om udbetaling af ledighedsydelse, kan tilflytningskommunen træffe afgørelse på dette grundlag og have denne klar på tidspunktet for den førstkommende udbetaling af ledighedsydelse efter flytningen.
 Hvis tilflytningskommunen ikke kan nå at træffe afgørelse om retten til ledighedsydelse til udbetalingstidspunktet, eller hvis visitationen til fleksjob i fraflytningskommunen ikke er sket i overensstemmelse med lovens krav herom eller der er sket væsentlige ændringer af ansøgerens forhold, er det Arbejdsdirektoratets opfattelse, at ledighedsydelsen skal udbetales uændret, indtil kommunen har truffet afgørelse om retten hertil.
Baggrunden for, at kommunen skal fortsætte med udbetaling af ledighedsydelse frem til, at der er truffet afgørelse om berettigelsen hertil, er, at der er tale om en begunstigende forvaltningsakt truffet af en anden tidligere stedlig kompetent myndighed.
Personen, som modtager ledighedsydelsen, må derfor som udgangspunkt have en forventning om, at fraflytningskommunen har truffet en korrekt afgørelse om berettigelsen til fleksjob og ledighedsydelse, således at pågældende uden problemer kan fortsætte på denne ydelse i den nye kommune, indtil der er truffet en ny afgørelse i tilflytningskommunen.
Først når borgeren har fået en afgørelse, kan ledighedsydelsen standses.
 Spørgsmål kan rettes til specialkonsulent Birgitte Romose eller fuldmægtig Anne Hedegaard på telefon 38 10 60 11.
