 I medfør af § 43 d, stk. 5, i lov om civilforsvaret, jfr.  

 lovbekendtgørelse nr. 468 af 20. september 1976, fastsættes:
 DISCIPLINARNÆVN.
 § 1.  Der oprettes eet disciplinarnævn øst og eet vest  

 for Storebælt.
 Stk. 2.  Disciplinarnævnet består af en dommer som  

 formand samt to andre medlemmer, hvoraf det ene skal være en værnepligtig i  

 civilforsvaret, så vidt muligt en talsmand og af samme grad som den, der er  

 blevet pålagt disciplinarmidlet, medens den anden skal være dennes  

 foranstående.
 Stk. 3.  Er den dommer, der er udpeget til formand,  

 forhindret, udpeger indenrigsministeren en anden dommer til at varetage  

 hvervet.
 Stk. 4.  I sager mod værnepligtige menige, der forretter  

 tjeneste i civilforsvarskorpset, og mod værnepligtige menige, der forretter  

 tjeneste i civilforsvaret uden for civilforsvarskorpset, - såfremt  

 disciplinarmidlet er pålagt under indkvartering under kasernemæssige forhold  

 - udtager formanden efter tur et tjenstgørende menigt medlem, der så vidt  

 muligt skal være en talsmand fra samme tjenestested.
 Stk. 5.  I sager mod andet personel udtager formanden  

 efter samråd med den disciplinarmyndighed, der har pålagt disciplinarmidlet,  

 jfr. indenrigsministeriets bekendtgørelse nr. 471 af 20. september 1976 om  

 myndighed til at anvende disciplinarmidler over for værnepligtige i  

 civilforsvaret, et medlem, der så vidt muligt skal være af samme grad som  

 den, der er blevet pålagt disciplinarmidlet.
 Stk. 6.  Den, der i henhold til den i stk. 5 nævnte  

 bekendtgørelse har disciplinarmyndighed, udpeger for sit tjenesteområde 2-9  

 befalingsmænd, normalt fastansatte, eller for så vidt angår civilforsvaret  

 uden for civilforsvarskorpset personel, der kan sidestilles hermed, blandt  

 hvilke formanden efter tur udtager et medlem til disciplinarnævnet, der skal  

 være foranstående i forhold til den, der er blevet pålagt disciplinarmidlet.
 § 2.  Ingen må deltage som medlem i en sags  

 behandling, hvis der foreligger omstændigheder, der er egnet til at svække  

 tilliden til hans upartiskhed i sagen.
 Stk. 2.  Disciplinarnævnet afgør selv, om et medlem ikke  

 kan deltage i behandlingen af en sag som følge af bestemmelsen i stk. 1.
 § 3.  Nævnets medlemmer har tavshedspligt med hensyn  

 til, hvad de erfarer ved sagernes behandling i nævnet.
 § 4.  Den, der er blevet pålagt et disciplinarmiddel,  

 kan inden 4 uger efter disciplinarmidlets forkyndelse forlange sagen indbragt  

 for disciplinarnævnet ved selv eller sammen med sin talsmand at fremsætte  

 skriftlig eller mundtlig begæring herom 1) til vedkommende  

 disciplinarmyndighed, der snarest skal aflevere sagen med de fornødne  

 oplysninger til nævnets formand, eller 2) direkte til nævnets formand.
 Stk. 2.  Nævnets formand kan bestemme, at der skal ses  

 bort fra overskridelse af klagefristen, når der er særlig grund hertil.
 § 5.  Formanden kan bestemme, om indbringelse af en  

 sag for nævnet skal medføre, at udståelsen af disciplinarmidlet udsættes, til  

 nævnet har truffet afgørelse i sagen.
 § 6.  Formanden tilrettelægger nævnets arbejde og  

 leder forhandlingerne under møderne.
 Stk. 2.  Han kan foranledige sagen yderligere undersøgt  

 inden forhandlingen i nævnet.
 Stk. 3.  Han afgør, om eller i hvilket omfang tilhørere  

 skal have adgang til at overvære møderne.
 Stk. 4.  Han afgør, om eventuel bevisførelse skal foregå  

 umiddelbart for nævnet eller til rapport eller på anden måde.
 § 7.  Den, der har indbragt en sag for nævnet, har ret  

 til - eventuelt sammen med en talsmand eller i mangel af sådan en person af  

 samme grad - at udtale sig umiddelbart for dette, medmindre særlige hensyn  

 taler imod det.
§ 8.  Nævnets afgørelse kan gå ud på afvisning af  

 sagen, stadfæstelse, ophævelse eller ændring af det påklagede  

 diciplinarmiddel.
Afgørelsen træffes ved stemmeflerhed.
Er der ikke flertal  

 for en afgørelse, træffes denne af formanden.
 § 9.  Nævnets afgørelse udfærdiges skriftligt og  

 underskrives af formanden.
 Stk. 2.  Afgørelsen sendes til vedkommende  

 disciplinarmyndighed, som herefter meddeler afgørelsen til den værnepligtige  

 samt foretager det videre fornødne i sagen.
 Stk. 3.  Hvis det disciplinarmiddel, der er indbragt for  

 nævnet, allerede er udstået, og nævnets afgørelse indebærer en formildelse,  

 fastsætter formanden efter samråd med vedkommende disciplinarmyndighed en  

 passende kompensation herfor.
 ANKENÆVNET.
§ 10.  Ankenævnet, der oprettes af  

 indenrigsministeren, består af en formand og to andre medlemmer.
Formanden  

 skal være en landsdommer eller en dommer, der opfylder de almindelige  

 betingelser for at kunne beskikkes til landsdommer.
De øvrige medlemmer er en  

 statsadvokat, der udpeges af justitsministeren, og en advokat, der udpeges af  

 Advokatrådet.
 § 11.  Disciplinarnævnets afgørelser kan såvel af  

 vedkommende disciplinarmyndighed, som af den, der er blevet pålagt  

 disciplinarmidlet, inden 4 uger efter, at klageren har fået meddelelse herom,  

 forlanges indbragt for ankenævnet.
 Stk. 2.  Nævnets formand kan bestemme, at der skal ses  

 bort fra overskridelse af klagefristen, når der er særlig grund hertil.
 Stk. 3.  Indbringelse af en sag for ankenævnet sker ved  

 indgivelse af skriftlig eller mundtlig anmodning herom til formanden for det  

 disciplinarnævn, hvis afgørelse påklages.
 Stk. 4.  Formanden for disciplinarnævnet indsender sagen  

 til ankenævnet.
 § 12.  Reglerne i kapitel 1 finder med fornødne  

 lempelser tilsvarende anvendelse, idet behandlingen af en sag i ankenævnet  

 dog foregår på grundlag af det i sagen foreliggende skriftlige materiale,  

 medmindre nævnet bestemmer andet.
 § 13.  Ankenævnets afgørelser kan ikke indbringes for  

 domstolene eller indenrigsministeren.
 IKRAFTTRÆDEN.
 § 14.  Denne bekendtgørelse træder i kraft den 15.  

 oktober 1976, og har virkning for disciplinarmidler ikendt efter dette  

 tidspunkt.
 INDENRIGSMINISTERIET, DEN 20. SEPTEMBER  

 1976.
 EGON JENSEN.
 /Louis Heegaard.
