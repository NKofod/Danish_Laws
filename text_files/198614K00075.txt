Nr BTL 75 Betænkning over Forslag til lov om økologisk jordbrugsproduktion i Danmark  

  

 Nr L 75 1986-87, 1. samling Afgivet af landbrugs- og fiskeriudvalget Afgivet: 19870507 Udvalget har behandlet lovforslaget i en række møder og har i den forbindelse stillet spørgsmål til landbrugsministeren og industriministeren, som disse har besvaret dels i samråd, dels skriftligt.
Udvalget har desuden modtaget mundtlig og/ eller skriftlig henvendelse fra:
Dansk Erhvervsgartnerforening, Dansk Naturkost, Danske Husmandsforeninger, De danske Landboforeninger, Demeterforbundet i Danmark, Kjellund, Hans, advokat, Samarbejdsudvalget for økologisk/ biodynamisk jordbrug, Tolvmandsforeningerne og TV-Gruppen ApS.
Der er af udvalget stillet ændringsforslag, hvorom henvises til de ledsagende bemærkninger.
Udvalget forudsætter, at det inden for lovens rammer vil være muligt at yde støtte til mindst 1 pilotprojekt vedrørende et specialmejeri, der skal behandle mælk, som opfylder lovens krav til økologiske produkter, jf. bemærkningerne til det af udvalget stillede ændringsforslag til § 3, stk. 1.
Udvalget udtaler tillige, at bestemmelsen om, at hele ejendommen omlægges, ikke betyder, at en landmand, der ejer to ejendomme, skal være afskåret fra at drive den ene økologisk og den anden konventionelt, blot ejendommene drives som selvstændige driftsenheder med hver deres regnskab.
Herefter indstiller »udvalget lovforslaget§ til »vedtagelse§ med de af udvalget stillede og af landbrugsministeren tiltrådte ændringsforslag.
ÆNDRINGSFORSLAG Af »udvalget§, tiltrådt af »landbrugsministeren§:
Til titlen 1) »Titlen§ affattes således:
»Forslag til Lov om økologisk jordbrugsproduktion« Til § 1 2) I stk. 1 udgår ordene »i Danmark«.
 3) Stk. 2 affattes således:
»Stk. 2. Økologisk jordbrug bygger på en målsætning om etablering af stabile og harmoniske driftssystemer, hvor produktionsmetoderne tilrettelægges således, at de enkelte driftsgrene kan integreres i et naturligt biologisk kredsløb i mark og stald.
Det tilstræbes så vidt muligt at have husdyr på brugene.
Der anvendes ikke industrielt fremstillede gødninger, pesticider, vækststoffer og tilsætningsstoffer i fodermidler.
Gødningsforsyningen baseres især på organiske gødninger, husdyrgødning, grøngødning, afgrøderester m.v. samt kvælstoffiksering gennem bælgplanter.
Plantesygdomme, ukrudt og skadedyr kontrolleres ved veltilrettelagte og alsidige sædskifter, mekanisk jordbehandling samt hensigtsmæssigt sortsvalg, herunder sortsblandinger.« Til § 2 4) I stk. 2 indsættes efter »transport,»: »mærkning,»,  

 og »jf. § 4, stk. 2« ændres til: »jf. § 4, stk. 3«.
 5) Efter stk. 2 indsættes som nyt stykke:
»Stk. 3. I spørgsmål, der vedrører de i stk. 2 nævnte områder, indhenter landbrugsministeren en indstilling fra Det Økologiske Jordbrugsråd.« Stk. 3 og 4 bliver herefter stk. 4 og 5.
6) I stk. 3, der bliver stk. 4, indsættes efter »Landsforeningen Økologisk Jordbrug,»: »Samarbejdsudvalget for Økologisk/ Biodynamisk Jordbrug,».
Til § 3 7) Paragraffen affattes således:
»§ 3. Der ydes offentlig støtte til fremme af økologisk jordbrugsproduktion gennem en udviklingsstøtte og en omlægningsstøtte.
Støttebeløbenes størrelse fastsættes på finansloven.
Stk. 2. Tilsagn om støtte efter stk. 1 gives inden for beløbsrammerne fastsat på finansloven.
Udnyttes en beløbsramme ikke fuldt ud i finansåret, kan det resterende rammebeløb overføres til senere finansår, dog ikke ud over finansåret 1991. Ansøgning om tilskud skal indgives senest 31. december 1990.« Til § 4 8) Paragraffen affattes således:
»§ 4. Der etableres en offentligt godkendt mærkningsordning for økologisk, herunder biodynamisk, avlede produkter.
Stk. 2. Der etableres en kontrol med produktion, markedsføring, opbevaring, transport, distribution, mærkning og detailsalg af økologiske produkter.
Stk. 3. Landbrugsministeren fastsætter efter indhentet udtalelse fra Det Økologiske Jordbrugsråd regler for den i stk. 2 omtalte kontrol.« Nye paragraffer 9) Efter § 4 indsættes som nye paragraffer:
»§ 01. Ansøgere om tilskud efter § 3, stk. 1, har efter anmodning pligt til at give nærmere oplysning om, hvorvidt de betingelser og vilkår, der gælder for tilskuddet, opfyldes.
§ 02. Tilskud bortfalder, hvis 1) tilskudsmodtageren ikke længere opfylder de betingelser og vilkår, der gælder for tilskuddet, 2) tilskudsmodtageren har givet urigtige eller vildledende oplysninger eller fortiet oplysninger af betydning for tildeling af tilskud, eller 3) tilskudsmodtageren undlader at give oplysninger efter § 01.
Stk. 2. Når særlige forhold taler derfor, kan landbrugsministeren fravige stk. 1.
Stk. 3. Bortfalder tilskud efter stk. 1, kan landbrugsministeren bestemme, at udbetalte tilskud skal tilbagebetales.
§ 03. Landbrugsministeren eller den, ministeren bemyndiger hertil, har til enhver tid uden retskendelse og mod behørig legitimation adgang til de bedrifter m.m., hvortil der er ydet tilskud efter § 3, stk. 1, for at foretage eftersyn af bedriften m.m. samt af regnskaber og forretningsbøger m.m.
Stk. 2. Landbrugsministeren eller den, ministeren bemyndiger hertil, har endvidere samme adgang til private ejendomme og bedrifter, hvor det er påkrævet af hensyn til kontrollen med overholdelsen af de i medfør af § 4 fastsatte regler.
§ 04. Henlægger landbrugsministeren sine beføjelser efter denne lov til et under ministeriet oprettet direktorat eller andet administrativt organ, kan ministeren fastsætte regler om adgang til at påklage afgørelser, der er truffet i henhold til bemyndigelsen, herunder at afgørelser ikke skal kunne indbringes for ministeren.
§ 05. Landbrugsministeren fastsætter efter indhentet indstilling fra Det Økologiske Jordbrugsråd nærmere regler for lovens administration, herunder om afgrænsningen af økologisk jordbrugsproduktion, jf. § 1, stk. 2, og om vilkår for ydelse og udbetaling af tilskud, om størrelsen af tilskud samt for tilskuddets beregning, jf. § 3, stk. 1.« Til § 6 10) Paragraffen affattes således:
»§ 6. Tidspunktet for lovens ikrafttræden fastsættes af landbrugsministeren.« Ny paragraf 11) Efter § 6 indsættes som ny paragraf:
»§ 6. Loven gælder ikke for Færøerne og Grønland.« BEMÆRKNINGER Til nr. 1-3 De foreslåede ændringer er af redaktionel karakter.
Definitionen af økologisk jordbrug er taget fra Landbrugsministeriets »Redegørelse om økologisk jordbrug« (december 1986), s. 11.
Til nr. 4 og 5 Ændringerne er begrundet i behovet for et offentligt mærkningssystem, der gør det muligt at fastslå økologiske produkters identitet.
Det er endvidere fundet hensigtsmæssigt at understrege, at landbrugsministeren på det økologiske område indhenter indstillinger fra Det Økologiske Råd.
I øvrigt er ændringerne af redaktionel art.
Til nr. 6 Ændringen er begrundet i det hensigtsmæssige i at have de økologiske avlerforeningers fælles organ repræsenteret i rådet.
Til nr. 7 Den foreslåede udviklingsstøtte til fremme af økologisk jordbrug vil kunne anvendes over et bredt felt til en række forskellige formål.
Der forventes f.eks. at ske en udbygning af økologisk rådgivning, der forudsættes samordnet under Samarbejdsudvalget mellem Danske Husmandsforeninger, Foreningen for biodynamisk Jordbrug, Biodynamiske Jordbrugeres Samvirke, Landsforeningen Økologisk Jordbrug og De Danske Landboforeninger.
Det forudsættes endvidere, at der i 1987 og i de følgende år afsættes midler til markforsøg udført af de økologiske konsulenter samt andre foranstaltninger af særlig betydning for udviklingen af økologisk jordbrug.
Landbrugsministeren kan inden for rammerne af lovforslaget efter indhentet udtalelse fra Det Økologiske Jordbrugsråd yde støtte til investeringer m.v. i pilotprojekter, der tilsigter at afhjælpe særlige indkøringsvanskeligheder i forbindelse med indsamling, forarbejdning og afsætning af økologisk fremstillede varer, herunder distributionssystemer, markedsundersøgelser, udvikling af maskiner og af samlede produktions- og transportsystemer.
Ved udformningen af de nærmere regler for ydelse af udviklingsstøtte til de angivne formål tages udgangspunkt i de merudgifter, der i en overgangs- og indkøringsperiode påløber i forhold til traditionelle produkter.
Til nr. 8 Økologiske produkter vil være omfattet af den gældende levnedsmiddellovgivning og særlovgivning.
Det er imidlertid herudover nødvendigt at sikre, at økologiske produkter opfylder de særlige krav, der stilles til sådanne produkter.
Kontrollen med økologiske produkter agtes i videst muligt omfang gennemført på grundlag af gældende regler og procedurer og i overensstemmelse med den gældende arbejdsdeling mellem de pågældende myndigheder.
Denne arbejdsdeling forudsættes ikke at blive ændret i forbindelse med anvendelsen af bestemmelsen.
Til nr. 9 De foreslåede bestemmelser i §§ 01-03 tilsigter at skabe grundlag for kontrollen med overholdelsen af de betingelser og vilkår, der gælder for tilskud efter ordningen, og af de regler om produktion, mærkning, markedsføring m.v., der måtte blive fastsat efter § 4.
Den foreslåede bestemmelse i § 04 indeholder sædvanlig hjemmel til at fastlægge nærmere bestemmelser om klageadgang i tilfælde, hvor beføjelsen efter loven henlægges til et under Landbrugsministeriet oprettet direktorat eller lignende.
Bestemmelsen i § 05 giver hjemmel til at fastlægge de nødvendige regler vedrørende lovens gennemførelse.
Landbrugsministeren indhenter i forbindelse med anvendelse af bestemmelsen indstillinger fra Det Økologiske Jordbrugsråd, jf. også § 2, stk.
 3.
Ved lovens administration skal afgrænsningen af økologisk jordbrug ske på grundlag af de af IFOAM (International Federation of Organic Agriculture Movements) fastsatte standarder.
Med hensyn til omlægningsstøtten, jf. § 3, stk. 1, er det hensigten at beregne støtten med udgangspunkt i den nedgang i dækningsbidraget, som omlægningen medfører.
Omlægningsstøtten kan gives i op til 5 år.
Det vil være en forudsætning for ydelse af omlægningsstøtte, at omlægningen sker i henhold til en plan, der omfatter hele ejendommen, samt at ejendommen drives økologisk i en nærmere fastsat periode efter omlægningens gennemførelse.
Til nr. 10 Den foreslåede formulering skyldes, at forslaget skal notificeres for EF-Kommissionen, hvorfor landbrugsministeren bestemmer tidspunktet for lovens ikrafttræden.
Det forudsættes, at loven sættes i kraft umiddelbart efter EF-Kommissionens udtrykkelige eller stiltiende godkendelse af støtteordningen.
Lovforslagets økonomiske og administrative konsekvenser På finansloven for 1987 er afsat 10 mill. kr.
Det skønnes, at der i de kommende finansår er behov for mindst 20 mill. kr. årlig.
Landbrugsministeriet stiller den nødvendige sekretariatsbistand til rådighed for Det Økologiske Jordbrugsråd, ligesom ordningens administration henlægges til Landbrugsministeriet, hvilket anslås at svare til 2 årsværk.
Hertil kommer yderligere ressourcer til gennemførelsen af kontrollen i primærbedrifterne.
Grove (KF) fmd.
Carl Martin Christensen (KF) Collet (KF) Rønholt (KF) Povl Brøndsted (V) Sønderby (V) Steffensen (KRF) Steenholdt (Grønl.) Svend Andersen (S) Arne Jensen (S) Lohmann (S) Henning Nielsen (S) Stavad (S) Bjørn Westh (S) nfmd.
Gade (SF) Inger Harms (SF) Larsen-Ledet (RV) Partierne CD, FP og VS havde ikke medlemmer i udvalget.
