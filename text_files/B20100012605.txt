Kapitel 1   Ansøgning om beskikkelse som landinspektør Kapitel 2   Ansøgning om beskikkelse på baggrund af udenlandske erhvervsmæssige kvalifikationer Kapitel 3   Oplysningspligter overfor klienter Kapitel 4   Midlertidig og lejlighedsvis levering af visse tjenesteydelser Kapitel 5   Ikrafttræden Bekendtgørelse om beskikkelse som landinspektør, om anmeldelsespligt ved midlertidig udførelse af tjenesteydelser og om landinspektørers oplysningspligter1) I medfør af § 1, stk. 5 og 6, § 4, stk. 3 og 5, samt § 4 e i lov om landinspektørvirksomhed, jf. lovbekendtgørelse nr. 84 af 10. februar 2006, som ændret ved lov nr. 1383 af 21. december 2009, fastsættes:
Kapitel 1 Ansøgning om beskikkelse som landinspektør § 1. Ret til at få meddelt beskikkelse som landinspektør har, jf. § 1, stk. 2, i lov om landinspektørvirksomhed, enhver, der 1) er myndig og ikke er under værgemål efter værgemålslovens § 5 eller under 2) ikke har anmeldt betalingsstandsning og ikke er under konkurs, 3) har bestået dansk landinspektøreksamen og 4) i mindst 3 år efter landinspektøreksamen har deltaget i udførelsen af almindeligt forekommende matrikulære arbejder ved ansættelse hos en praktiserende landinspektør, ved Kort- og Matrikelstyrelsens sønderjyske afdeling eller ved matrikelmyndigheden i Københavns eller Frederiksberg Kommune.
Stk. 2. Ansøgeren bekræfter ved sin underskrift på ansøgningen, at kravene i stk. 1, nr. 1 og 2, er opfyldt.
Til dokumentation for, at kravene i stk. 1, nr. 3 og 4, er opfyldt, indsendes kopi af eksamensbevis og dåbsattest samt erklæring fra ansættelsesstedet om omfanget og indholdet af det matrikulære arbejde, som ansøgeren har udført hos vedkommende.
 § 2. Ansøgning om beskikkelse sendes til Kort- og Matrikelstyrelsen eller som e-post til styrelsens hovedpostkasse: kms@kms.dk.
 Stk. 2. Ansøgning om beskikkelse på baggrund af udenlandske erhvervsmæssige kvalifikationer kan også sendes til Erhvervs- og Byggestyrelsens kvikskranke: www.businessindenmark.dk.
§ 3. Inden én måned efter, at Kort- og Matrikelstyrelsen har modtaget en ansøgning om beskikkelse, sender styrelsen en kvittering til ansøgeren.
Styrelsen oplyser samtidigt ansøgeren om eventuelle manglende dokumenter.
Stk. 2. Styrelsen oplyser endvidere ansøgeren om 1) fristen for meddelelse af afgørelse, jf. § 4, stk. 2, og muligheden for forlængelse af fristen med én måned, jf. § 4, stk. 3, 2) at ansøgeren ikke kan betragte ansøgningen for imødekommet, hvis afgørelsen ikke er truffet og meddelt, inden fristen udløber, jf. § 4, stk. 4, og 3) klagemuligheder, jf. § 4, stk. 5.
Frist for meddelelse af afgørelse om beskikkelse § 4. Kort- og Matrikelstyrelsen behandler ansøgninger om beskikkelse hurtigst muligt.
Stk. 2. Kort- og Matrikelstyrelsen træffer afgørelse inden 3 måneder efter modtagelse af en fuldt dokumenteret ansøgning.
Begrundelsen for afgørelsen meddeles ansøgeren.
Stk. 3. Fristen kan forlænges med én måned, hvis sagens kompleksitet berettiger det.
Kort- og Matrikelstyrelsen begrunder forlængelsen og dens varighed, og giver ansøgeren meddelelse herom inden udløbet af fristen i stk. 2.
 Stk. 4. Selvom Kort- og Matrikelstyrelsen ikke har meddelt ansøgeren afgørelsen inden udløbet af fristerne efter stk. 2 eller 3, kan ansøgningen ikke anses for imødekommet.
 Stk. 5. Afslag på ansøgning om beskikkelse eller manglende afgørelse om beskikkelse inden for den fastsatte tid kan ikke påklages til anden administrativ myndighed, men kan indbringes for domstolene.
Kapitel 2 Ansøgning om beskikkelse på baggrund af udenlandske erhvervsmæssige kvalifikationer § 5. Bestemmelsen i § 1, stk. 1, finder ligeledes anvendelse på ansøgninger om beskikkelse fra statsborgere i andre EU/EØS-medlemslande eller i lande, som EU har indgået aftale med om adgangen til udøvelse af lovregulerede erhverv, når ansøgeren påberåber sig anerkendelse af sine erhvervsmæssige kvalifikationer i henhold til Europa-Parlamentets og Rådets direktiv om anerkendelse af erhvervsmæssige kvalifikationer, jf. dog stk. 2-5.
 Stk. 2. Ansøgeren skal vedlægge kopier af relevante uddannelsesbeviser fra hjemlandet og dokumentation for erhvervserfaring.
 Stk. 3. Ansøgeren skal være myndig og må ikke være underlagt begrænsninger i retten til at forpligte sig ved retshandler eller i retten til at råde over sin formue efter de regler, som gælder i hjemlandet.
 Stk. 4. Ansøgeren må ikke være under betalingsstandsning eller under konkurs efter de regler, som gælder i hjemlandet.
Stk. 5. Ansøgeren skal dokumentere, at vedkommende er fuldt kvalificeret til i sit hjemland at udøve virksomhed, som svarer til landinspektørvirksomhed, hvis erhvervet er lovreguleret i hjemlandet.
Hvis landinspektørerhvervet ikke er lovreguleret i ansøgerens hjemland, skal ansøgeren dokumentere, at vedkommende har udøvet erhvervet på fuld tid i mindst 2 år i løbet af de forudgående 10 år.
Prøvetid og egnethedsprøve § 6. Kort- og Matrikelstyrelsen kan stille krav til ansøgeren om, at vedkommende skal gennemgå en prøvetid, der ikke må overstige 3 år, eller skal bestå en egnethedsprøve, hvis 1) varigheden af den uddannelse, som ansøgeren har gennemgået, er mindst et år kortere end den normerede uddannelsestid for landinspektører i Danmark, 2) den uddannelse, som ansøgeren har fået, omfatter fag eller discipliner, der er væsentligt forskellige fra dem, der indgår i den danske landinspektøruddannelse, eller 3) landinspektørvirksomhed i Danmark omfatter en eller flere former for lovreguleret erhvervsmæssig virksomhed, der ikke forekommer i det tilsvarende erhverv i ansøgerens hjemland, og hvis denne virksomhed alene må udføres af landinspektører i Danmark, og hvis landinspektøruddannelsen omfatter fag eller discipliner, der er væsentligt forskellige fra dem, der er omfattet af ansøgerens kursus- eller uddannelsesbevis.
 Stk. 2. Ansøgeren kan vælge mellem en prøvetid og en egnethedsprøve.
Kapitel 3 Oplysningspligter overfor klienter § 7. Landinspektører og personer, der midlertidigt og lejlighedsvis udfører matrikulære arbejder i medfør af § 4, stk. 2, i lov om landinspektørvirksomhed, skal oplyse deres klienter om, 1) Kort- og Matrikelstyrelsens adresse, herunder e-mail adresse, eller adressen på Erhvervs- og Byggestyrelsens kvikskranke: www.businessindenmark.dk, 2) brancheorganisationer eller lignende, som vedkommende er medlem af, og 3) deres erhvervsmæssige titel og det EU/EØS-land, hvor tilladelsen til at anvende titlen er givet.
 Stk. 2. Hvis en klient anmoder om det, skal landinspektøren eller den person, der udfører matrikulære arbejder i medfør af § 4, stk. 2, i lov om landinspektørvirksomhed, oplyse om lovgivningen vedrørende landinspektørers virksomhed, og om hvordan klienten kan blive bekendt med denne.
Stk. 3. Oplysningerne skal gøres tilgængelige, før en kontrakt indgås, eller, hvis der ikke indgås en skriftlig kontrakt, før leveringen af tjenesteydelsen.
Vedkommende bestemmer selv, hvordan og i hvilken form oplysningerne gives.
Kapitel 4 Midlertidig og lejlighedsvis levering af visse tjenesteydelser Anmeldelse § 8. Første gang personer, der er etableret i andre EU/EØS-lande eller i lande, som EU har indgået aftale med om adgangen til udøvelse af lovregulerede erhverv, agter midlertidigt og lejlighedsvis at udføre matrikulære arbejder eller andre arbejder, som landinspektører har eneret på at udføre her i landet, jf. § 4, stk. 2, i lov om landinspektørvirksomhed, skal den pågældende forinden skriftligt anmelde dette til Kort- og Matrikelstyrelsen.
Stk. 2. Med anmeldelsen skal følge 1) oplysninger om en eventuel erhvervsansvarsforsikring eller lignende, 2) dokumentation for anmelderens nationalitet, 3) attest fra hjemlandets kompetente myndighed om, at anmelderen er lovligt etableret i et af de i stk. 1 nævnte lande og udøver virksomhed, som svarer til landinspektørvirksomhed, og at det på tidspunktet for udstedelsen af attestationen ikke er forbudt anmelderen at udøve denne virksomhed, heller ikke midlertidigt, 4) dokumentation for anmelderens erhvervsmæssige kvalifikationer og 5) dokumentation for, at anmelderen, hvis erhvervet ikke er lovreguleret i anmelderens hjemland, har udøvet virksomhed, som svarer til landinspektørvirksomhed, i mindst 2 år i løbet af de sidste 10 år.
 Stk. 3. Anmeldelsen skal fornyes én gang om året.
Titel § 9. Anmelderen skal udføre virksomhed i Danmark under den titel, der anvendes i anmelderens hjemland, når titlen for det tilsvarende erhverv er fastsat ved lov i dette land.
Hvis titlen ikke er fastsat ved lov i hjemlandet, skal anmelderen anføre, hvilken uddannelse vedkommende har.
Titlen eller uddannelsen anføres på hjemlandets officielle sprog eller på et af dette lands officielle sprog, således at enhver forveksling med den danske landinspektørtitel undgås.
Oplysninger fra tjenesteydere, som midlertidigt og lejlighedsvis leverer ydelser i Danmark § 10. Personer, der er etableret i andre EU/EØS-lande eller i lande, som EU har indgået aftale med om adgangen til udøvelse af lovregulerede erhverv, og som midlertidigt og lejlighedsvis udfører matrikulære arbejder i Danmark, skal udover oplysningerne nævnt i § 7 oplyse deres klienter om 1) deres erhvervsmæssige titel, jf. § 9, 2) navnet og adressen på det offentlige register i hjemlandet, som den pågældende er optaget i, samt den pågældendes registreringsnummer eller tilsvarende identifikation i dette register, 3) navnet og adressen på hjemlandets kompetente myndighed, 4) registreringsnummeret, hvis den pågældende driver momspligtig virksomhed i etableringslandet, og 5) eventuel erhvervsansvarsforsikringsaftale eller lignende, jf. § 8, stk. 2, nr. 1.
 Stk. 2. Er den pågældendes ydelse ikke dækket af en erhvervsansvarsforsikring, skal den pågældende oplyse modtageren af ydelsen herom.
Kapitel 5 Ikrafttræden § 11. Bekendtgørelsen træder i kraft den 6. februar 2010.
Miljøministeriet, den 2. februar 2010 Troels Lund Poulsen / Søren Christensen 1) Denne bekendtgørelse gennemfører dele af Europa-Parlamentets og Rådets direktiv 2005/36/EF af 7. september 2005 om gensidig anerkendelse af erhvervsmæssige kvalifikationer (anerkendelsesdirektivet) (EU-Tidende 2005 nr.
L 255, side 22) og dele af Europa-Parlamentets og Rådets direktiv 2006/123/EF af 12. december 2006 om tjenesteydelser i det indre marked (servicedirektivet) (EU-Tidende 2006 nr.
L 376, side 36).
