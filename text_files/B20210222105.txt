Bekendtgørelse om krav om mundbind eller visir i kollektiv trafik m.v. i forbindelse med håndtering af covid-19 I medfør af § 32, § 35, § 36 og § 66, stk. 3, i epidemiloven, lov nr. 285 af 27. februar 2021, og efter forhandling med sundhedsministeren og forelæggelse for Epidemiudvalget i henhold til § 9, stk. 1, i epidemiloven fastsættes:
Definitioner § 1. Ved mundbind forstås et engangsmundbind eller stofmundbind, der dækker næse og mund, og som er fæstnet med snor, elastik eller lignende bag ørerne eller bag hovedet og er tætsluttende omkring ansigtet.
 Stk. 2. Ved visir forstås skærme af plastik, der dækker øjne, næse og mund eller næse og mund, men som ikke er tætsluttende omkring ansigtet.
§ 2. Ved et coronapas forstås dokumentation for 1) et negativt resultat af en covid-19-test, jf. stk. 2, der ved en PCR-test, jf. stk. 3, er højst 72 timer gammel regnet fra tidspunktet, hvor testen er foretaget, eller ved en antigentest, jf. stk. 4, der er højst 48 timer gammel regnet fra tidspunktet, hvor testen er foretaget, 2) et positivt resultat af en PCR-test, jf. stk. 3, der er mindst 14 dage og højst 180 dage gammel regnet fra tidspunktet, hvor testen blev foretaget, 3) et gennemført vaccinationsforløb mod covid-19, jf. stk. 5, 4) et påbegyndt vaccinationsforløb mod covid-19, jf. stk. 6, eller 5) nr. 1, 2, 3 eller 4 ved fremvisning af sundhedsmyndighedernes app Coronapas, hvor skærmen viser Gyldigt i Danmark kombineret med bevægelige elementer og aktuelt klokkeslæt på skærmen eller ved verifikation i form af scanning af QR-koden i appen, hvor skærmen viser Gyldigt i Danmark.
 Stk. 2. Ved en covid-19-test forstås en test, der er foretaget som en PCR-test, jf. stk. 3, eller en antigentest, jf. stk. 4.
 Stk. 3. Ved en PCR-test forstås en polymerase chain reaction-test.
 Stk. 4. Ved en antigentest forstås en test, der på kort tid viser, om der er immunkemisk påvisning af virusproteiner (antigener).
Stk. 5. Kræver et vaccinationsforløb mod covid-19 to eller flere doser, anses det for gennemført umiddelbart efter den afsluttende dosis.
Kræver et vaccinationsforløb mod covid-19 alene én dosis, anses det for gennemført 14 dage efter denne ene dosis.
 Stk. 6. Et vaccinationsforløb mod covid-19 anses for påbegyndt mindst 14 dage og højst 42 dage efter den første dosis.
 Stk. 7. Dokumentation efter stk. 1, nr. 1-4, kan foreligge både i papir-format og elektronisk.
 Stk. 8. Navnet på indehaveren af coronapasset skal svare til navnet på personens medbragte pas, kørekort, sundhedskort eller andet offentligt udstedt identitetskort. 1. pkt. gælder ikke for dokumentation efter stk. 1, nr. 5, samt i sundhedsmyndighedernes app MinSundhed med bevægelige elementer, der beskytter mod kopiering fra appen.
 Krav om mundbind eller visir i kollektiv trafik m.v.
 § 3. For at forebygge og inddæmme udbredelsen af covid-19 skal passagerer på 12 år og derover have tildækket mund og næse ved brug af mundbind eller visir ved rejse med følgende former for kollektiv trafik m.v., jf. dog §§ 5-7:
 1) Togtrafik, herunder privatbaner, letbaner og metro.
 2) Buskørsel, dvs. både lokale og regionale busruter, skolebusser, x-busser, fjernbusser, turistbusser og anden kørsel i bus, der kræver tilladelse i henhold til lov om buskørsel.
 3) Taxikørsel og anden erhvervsmæssig persontransport, som kræver tilladelse i henhold til taxilov.
 4) Færgetrafik, herunder indenrigsfærger og færger, der sejler mellem Danmark og havne i udlandet.
 5) Kommercielle indenrigsflyvninger.
 Stk. 2. Uberettiget undladelse af at bære mundbind eller visir efter stk. 1 kan medføre bortvisning.
 § 4. Personer på 12 år og derover, der befinder sig på en tog-, metro- eller busstation, et letbanestoppested, en letbanestation, en færgeterminal eller i en lufthavn, skal tildække mund og næse ved brug af mundbind eller visir, jf. dog stk. 3 og 4 og §§ 6 og 7.
 Stk. 2. Uberettiget undladelse af at bære mundbind eller visir efter stk. 1 kan medføre bortvisning.
 Stk. 3. Kravet om mundbind eller visir efter stk. 1 gælder ikke ansatte i transportmidler omfattet af § 3, stk. 1 nr. 1-4 samt ansatte på en tog-, metro- eller busstation, et letbanestoppested, en letbanestation eller i en færgeterminal, der som led i deres arbejde befinder sig på en tog-, metro- eller busstation, et letbanestoppested, en letbanestation eller i en færgeterminal og, som kan forevise coronapas, jf. § 2, stk. 1.
 Stk. 4. Kravet om mundbind eller visir efter stk. 1 gælder ikke lufthavnes ansatte der som led i deres arbejde befinder sig i en lufthavn og, som kan forevise coronapas, jf. § 2, stk. 1.
Undtagelser § 5. Kravet om mundbind eller visir i § 3, stk. 1, gælder ikke for deltagere i studenterkørselsarrangementer i bus under fejring af endt gymnasial uddannelse (studenterkørsel).
 § 6. Kravet om mundbind eller visir i § 3, stk. 1, og § 4, stk. 1, gælder ikke personer med nedsat bevidsthedsniveau, fysiske eller mentale svækkelser eller andet, der gør, at de ikke er i stand til at bære mundbind eller visir.
 § 7. Uanset kravet i § 3, stk. 1, og § 4, stk. 1, kan mundbind eller visir fjernes helt eller delvist, hvis der er en anerkendelsesværdig årsag til det, herunder i følgende situationer:
 1) Under kortvarig indtagelse af mad og drikke, såfremt dette er tilladt i henhold til ordensreglerne for det pågældende transportmiddel, den pågældende station m.v.
 2) Under indtagelse af medicin.
 3) Under ophold i eget køretøj eller på et udendørsareal under færgeoverfart, såfremt dette er tilladt i henhold til færgeselskabets ordensregler.
 4) Under samtale med personer, der mundaflæser.
 5) Hvis mundbindet eller visiret giver vejrtrækningsbesvær eller kvælningsfornemmelser.
 6) Hvis politiet skal foretage identifikation.
 7) Hvis børn og unge eller personer med psykisk eller fysisk funktionsnedsættelse af forskellige årsager skal trøstes eller bliver skræmt over brugen af mundbind eller visir.
 8) Under ophold i aflukkede rum såsom egen færgekahyt eller togkupé, såfremt passageren er alene, eller det alene er samrejsende passagerer, som er til stede i rummet.
 Forpligtelser for trafikselskaber m.v.
 § 8. Jernbanevirksomheder, der udfører offentlig servicetrafik på kontrakt med staten, trafikselskaber og udmeldte økommuner, jf. lov om trafikselskaber, Metroselskabet I/S, færgeselskaber, kørselskontorer, bestillingskontorer, limousinevirksomheder, kommunalbestyrelser, regionsråd og busselskaber med tilladelse i henhold til lov om buskørsel, skal opfylde følgende krav:
 1) Kravet om mundbind eller visir samt muligheden for bortvisning af rejsende, som uberettiget undlader at bruge mundbind eller visir, skal fremgå af rejseregler, ordensregler eller lignende.
 2) Der skal i transportmidler omfattet af § 3, stk. 1, nr. 1-4, og på tog-, metro- eller busstationer, letbanestoppesteder, letbanestationer og i færgeterminaler opsættes skilte eller andet informationsmateriale om kravet om at bruge mundbind eller visir, jf. § 3, stk. 1, § 4, stk. 1, og § 9.
 3) Der skal ske håndhævelse af rejseregler, ordensregler eller lignende om mundbind eller visir i overensstemmelse med den sædvanlige håndhævelse af sådanne regler m.v.
 Stk. 2. Luftfartsselskaber og lufthavne er forpligtet til at opsætte informationsmateriale i lufthavne om kravet om at bruge mundbind eller visir, jf. § 3, stk. 1, § 4, stk. 1, og § 9.
 Stk. 3. Luftfartselskaber og lufthavne er forpligtet til at sikre efterlevelse af kravet om at bruge mundbind og visir, jf. § 3, stk. 1 og § 4, stk. 1.
 § 9. Arbejdsgivere for ansatte i transportmidler omfattet af § 3, stk. 1, nr. 1, 2, 4 og 5, skal påse, at ansatte i arbejdstiden har tildækket mund og næse ved brug af mundbind eller visir, så længe de ansatte befinder sig i transportmidlet, jf. § 3, stk. 1, medmindre de ansatte opholder sig i et aflukket rum eller bag en afskærmning, hvortil det alene er ansatte, der har adgang, jf. dog stk. 3. 1. pkt. omfatter ikke ansatte i transportmidler omfattet af § 3, stk. 1, nr. 1, 2, 4 og 5, der kan forevise coronapas, jf. § 2, stk. 1.
 Stk. 2. Arbejdsgivere for chauffører i taxikørsel og anden erhvervsmæssig persontransport, der kræver tilladelse efter taxiloven, jf. § 3, stk. 1, nr. 3, skal påse, at chauffører i arbejdstiden har tildækket næse og mund ved brug af mundbind eller visir, så længe chaufføren befinder sig i transportmidlet med passagerer, jf. dog stk. 3. 1. pkt. omfatter ikke chauffører i taxikørsel og anden erhvervsmæssig persontransport, der kræver tilladelse efter taxiloven, jf. § 3, stk. 1, nr. 3, der kan forevise coronapas, jf. § 2, stk. 1.
 Stk. 3. Uanset stk. 1 og 2 kan mundbind eller visir fjernes midlertidigt, hvis der i en konkret færdselssituation opstår problemer med den ansattes mulighed for udsyn.
Strafbestemmelse § 10. Med bøde straffes den, der overtræder § 8 eller § 9.
 Stk. 2. Med bøde straffes den, der ikke efterlever et påbud om bortvisning, jf. § 3, stk. 2, og § 4, stk. 2, efter at være blevet bortvist i forbindelse med den håndhævelse, som transportvirksomheder m.v. foretager i medfør af § 8, stk. 1, nr. 3, eller § 8, stk. 3.
 Stk. 3. Der kan pålægges selskaber m.v. (juridiske personer) strafansvar efter reglerne i straffelovens kapitel 5.
Ikrafttrædelse § 11. Bekendtgørelsen træder i kraft den 1. december 2021.
 Stk. 2. Bekendtgørelsen ophæves den 10. december 2021.
 Stk. 3. Bekendtgørelse nr. 2160 af den 26. november 2021 om krav om mundbind eller visir i kollektiv trafik m.v. i forbindelse med håndtering af covid-19 ophæves.
