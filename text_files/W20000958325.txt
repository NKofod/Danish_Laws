Momsfritagelse Reference:
ML § 13, stk. 1, nr. 2 Klagen til Landsskatteretten skyldes, at told- og skatteregionen ikke har  

 anset den A kro foretagne levering af mad til pensionister i X kommune for  

 omfattet af momsfritagelsesbestemmelsen i momslovens § 13, stk. 1, nr. 2.
Det fremgår af sagens oplysninger, at klageren tilbyder  

 madleverancer til pensionister i  X kommune.
Madleveringen omfatter  

 leverancer 6 af ugens dage til ca. 40 personer, og den daglige tur er  

 på ca. 110 km.
Prisen pr. madportion er 34-35 kr., og betales af  

 pensionisten selv.
Det er oplyst, at der i forbindelse med madleveringen ydes forskellige  

 former for hjælp.
Klageren har oplyst, at denne hjælp bl.a.  

 består i hjælp fra stue til køkken for  

 gangbesværede, at anrette mad, at hente bestik, at skære  

 kød i stykker for handicappede, at foretage alarmering af  

 hjemmehjælp ved fald eller sygdom, at foretage køb af  

 dagligvarer og hæve penge i banken.
Der kræves ikke  

 særskilt betaling for disse ydelser.
Videre er det oplyst, at madordningen er etableret for 6 år siden og  

 er blevet til efter henvendelse fra pensionister, pårørende og  

 hjemmehjælpere.
I et enkelte tilfælde har også et sygehus  

 henvendt sig vedrørende levering af mad til en patient, der stod over  

 for udslusning til en selvstændig tilværelse.
 Endvidere er det oplyst, at klageren ikke har nogen aftale med  X kommune  

 om levering af mad m.m. til pensionisterne.
Told- og skatteregionen havde ikke imødekommet ansøgningen  

 om momsfritagelse i forbindelse med madleverancer til pensionister.
Regionen  

 havde herved anført, at fritagelsesbestemmelsen i momslovens § 13,  

 stk. 1, nr. 2, forudsætter, at leverancen vedrører social  

 forsorg og bistand, herunder sådan, som præsteres af  

 institutioner inden for ældreområdet, samt levering af varer og  

 ydelser med nær tilknytning hertil.
Regionen havde videre bl.a.  

 anført, at det er hovedleverancen, der er afgørende, og at i  

 nærværende sag er det madleverancen, der er karaktergivende.
 Klageren nedlagde over for Landsskatteretten påstand om, at  

 klagerens levering af mad til pensionister i  X kommune er omfattet af  

 fritagelsesbestemmelsen i momslovens § 13, stk. 1, nr. 2, om social forsorg  

 og bistand.
Til støtte for påstanden er anført, at klageren yder  

 større social forsorg og bistand end X kommune, bl.a. ved daglig  

 kontakt, som er ligeså vigtig som den daglige varme mad.
Det er dertil  

 oplyst, at klageren leverer til 2 pensionister, som har kræft, og er  

 under kemoterapi, og hvor sygehuset har meddelt, at frossen mad fra kommunen  

 ikke er næringsrig nok, men at patienterne skulle have sund og god  

 kost, bl.a. fra klageren.
 Videre er anført, at nogle af pensionisterne er så senile, at  

 de aldrig vil kunne betjene en ovn eller mikrobølgeovn, og at  

 såfremt de ikke fik varm mad fra klageren, ville det kræve 3-4  

 ekstra hjemmehjælpere i kommunen.
 Endelig er det anført, at det er næsten umuligt at hæve  

 madprisen, fordi nogle pensionister har det svært nok i forvejen.
 Landsskatteretten udtalte:
 I henhold til momslovens § 13, stk. 1, nr. 2, er følgende varer og  

 ydelser fritaget for afgift:
"Social forsorg og bistand, herunder sådan som præsteres af  

 børne- og ungdomsinstitutioner og institutioner inden for  

 ældreområdet, samt levering af varer og ydelser med nær  

 tilknytning hertil." Af forarbejderne til bestemmelsen i momslovens § 13 fremgår, at de  

 heri indeholdte fritagelser er fastsat i overensstemmelse med 6.  

 momsdirektiv.
I direktivets artikel 13 er i punkt A indeholdt en række  

 fritagelser til fordel for visse former for virksomhed af almen karakter.
Af  

 bestemmelsens litra g fremgår nærmere:
 Landsskatteretten finder, at klagerens aktivitet med levering af mad til  

 pensionister i X kommune, ikke kan karakteriseres som social forsorg og  

 bistand omfattet af momslovens § 13, stk. 1, nr. 2. Den omhandlede aktivitet  

 består således primært i levering af mad, hvilket ikke kan  

 anses for social forsorg og bistand, og det forhold, at leveringen som  

 følge af, at maden leveres til pensionister og handicappede, er  

 forbundet med en række hjælpefunktioner i form af anretning m.v.  

 kan ikke føre til, at aktiviteten falder ind under bestemmelsen.  

 Endvidere kan disse hjælpefunktioner ikke anses for en særskilt  

 ydelse i forhold til madleveringen, hvorfor ej heller en del af klagerens  

 vederlag kan anses for momsfritaget efter momslovens § 13, stk. 1, nr. 2.
 Den påklagede afgørelse blev stadfæstet.
