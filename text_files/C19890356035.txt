I.
Personkredsen.
Partsfiskere er som lønmodtagere omfattet af tillægspensionsordningen i de  

 perioder, hvor de stiller deres arbejdskraft til rådighed for fiskeriet.
Hvis  

 de tillige er medejere af fartøj og/eller redskaber, eller hvis de mod  

 betaling af forpagtnings- eller lejeafgift har brugsretten over benyttede  

 fartøjer eller redskaber, betragtes de ikke som lønmodtagere i forhold til  

 tillægspensionsordningen.
II.
Registrering som arbejdsgiver.
 Kutterejeren (eller rederen) registreres fortsat i ATP som arbejdsgiver  

 for de af særordningen omfattede partsfiskere.
III.
Beregning af bidrag.
Partsfiskere, der herefter er omfattet af tillægspensionsordningen, anses  

 for at have været beskæftiget mindst 30 timer om ugen, uanset om der har  

 været flere eller færre timer, og der regnes også med dette timetal i  

 perioder, hvor fiskeriet har været indstillet, f.eks. på grund af  

 vejrforholdene.
Der skal således svares fuldt ugebidrag for hver uge i den  

 periode, hvor partsfiskerne har været påmønstret eller har stået til  

 rådighed.
 For dele af en uge udgør bidraget pr. dag 1/6 af et fuldt ugebidrag  

 afrundet til det nærmeste kronebeløb med to decimaler, der er deleligt med 3.
 Arbejdsgiverens andel udgør 2/3 og lønmodtagerens andel 1/3.
 Det bemærkes, at ATP hvert år i december informerer arbejdsgiverne -  

 herunder kutterejere og redere - om de for det kommende år gældende  

 ATP-satser.
IV.
Tilbageholdelse af bidrag.
 Partsfiskerens del af bidraget, beregnet efter de foran nævnte regler,  

 tilbageholdes af arbejdsgiveren (kutterejeren eller rederen) eller dennes  

 repræsentant i partsfiskerens del af udbyttet.
V.
Indbetaling af bidrag.
 Kutterejeren (eller rederen) indbetaler det samlede bidrag for det  

 forudgående kvartal til ATP til de sædvanlige terminer, det vil sige pr. 1.  

 april, 1. juli, 1. oktober og 1. januar med sidste rettidige indbetalingsdag  

 den 14. april, 14. juli, 14. oktober og 20. januar.
VI.
Indberetning af bidrag.
 Bidraget indberettes een gang årligt for det forudgående kalenderår for  

 hver enkelt lønmodtager på den oplysningsseddel, som efter udløbet af et  

 kalenderår skal indsendes til ligningsmyndighederne.
 ATP modtager herefter fra ligningsmyndighederne meddelelse om den nu  

 stedfundne indberetning.
 I de tilfælde, hvor lønmodtagerens arbejdsvederlag betragtes som  

 B-indkomst, kan indberetning af ATP-bidrag imidlertid ikke ske ved hjælp af  

 oplysningssedlen.
 For sådanne beskæftigelsesforhold foretages een gang årligt indberetning  

 af det samlede årlige bidrag på særlige indberetningslister, der kan  

 rekvireres hos ATP.
