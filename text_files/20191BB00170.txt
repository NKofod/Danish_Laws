Fremsat den 12. maj 2020 af Katarina Ammitzbøll (KF), Birgitte Bergman (KF,) Brigitte Klintskov Jerkel (KF), Mona Juul (KF), Søren Pape Poulsen (KF), Britt Bager (V), Ellen Trane Nørby (V), Jens Henrik Thulesen Dahl (DF), Henrik Dahl (LA) og Peter Seier Christensen (NB) Forslag til folketingsbeslutning om suspendering af virksomheders betaling til AUB-ordningen i 2020 Folketinget pålægger regeringen at fremsætte et lovforslag inden juni 2020, der suspenderer virksomhedernes betaling til arbejdsmarkedets uddannelsesbidrag (AUB) i de sidste 6 måneder af 2020, og som sløjfer ekstraopkrævningen til praktikplads-AUB.
Statsrevisorerne har for kort tid siden kritiseret Børne- og Undervisningsministeriet og udtalt, at overbetalingen er i strid med Folketingets intention med AUB-ordningen.
Suspenderingen er derfor også en reaktion på kritikken.
Forslaget sikrer derudover, at virksomhederne ikke overbetaler til ordningen på et tidspunkt, hvor erhvervslivet er hårdt presset af den økonomiske krise som følge af covid-19 og pengene derfor udgør livsnødvendig likviditet i virksomhederne.
Bemærkninger til forslaget Formålet med arbejdsmarkedets uddannelsesbidrag (AUB) er, at virksomheder kan få lønrefusion for at have praktikanter på erhvervsuddannelsesområdet.
Alle virksomheder betaler til ordningen, og virksomheder med lærlinge modtager refusionen.
Fra 2016 til 2019 har virksomhederne overbetalt 4,6 mia. kr. til AUB-ordningen (»Statsrevisorernes beretning nr. 13/2019 om Børne- og Undervisningsministeriets forvaltning af AUB-ordningen«). I 2020 forventer man, at virksomhederne yderligere skal betale 1,5 mia. kr. for meget, så opsparingen i AUB kommer op på over 6 mia. kr.
Denne ubalance mellem ind- og udbetalingerne er ikke bare i strid med lovgivningen, men betyder også, at virksomhederne drænes for likviditet, der ikke mindst lige nu er livsnødvendig for den enkelte virksomhed som følge af covid-19-krisen og nedlukningen af mange arbejdspladser.
 Da overbetalingen er i strid med Folketingets intention med ordningen, har statsrevisorerne udtalt kritik af Børne- og Undervisningsministeriet, der har ansvaret for ordningen (»Statsrevisorernes bemærkning til beretning nr. 13/2019 om Børne- og Undervisningsministeriets forvaltning af AUB-ordningen«).
Med dette forslag stoppes virksomhedernes løbende betaling af bidrag i 2020 til AUB-ordningen via en suspendering i de sidste 6 måneder af 2020. Det vil forbedre de private virksomheders likviditet i 2020 med ca. 1,7 mia. kr.
Samtidig sløjfes ekstraopkrævningen på ca. 300 mio. kr. som følge af ubalance i praktikplads-AUB fra 2019. Forslaget sikrer dermed, at virksomhederne ikke overbetaler til AUB-ordningen, og at opsparingen ikke fortsætter med at vokse i 2020.
Skriftlig fremsættelse Katarina Ammitzbøll (KF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om suspendering af virksomheders betaling til AUB-ordningen i 2020.
(Beslutningsforslag nr.
B 170) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
