Betænkning afgivet af Energi-, Forsynings- og Klimaudvalget den 15. marts 2016 Betænkning over Forslag til folketingsbeslutning om forbud mod efterforskning og indvinding af skifergas [af Søren Egge Rasmussen (EL) m.fl.]:
1. Ændringsforslag Enhedslistens medlemmer af udvalget har stillet 1 ændringsforslag til beslutningsforslaget.
2. Udvalgsarbejdet Beslutningsforslaget blev fremsat den 23. oktober 2015 og var til 1. behandling den 17. december 2015. Beslutningsforslaget blev efter 1. behandling henvist til behandling i Energi-, Forsynings- og Klimaudvalget.
Møder Udvalget har behandlet beslutningsforslaget i 3 møder.
3. Indstillinger og politiske bemærkninger Et flertal i udvalget (S, DF, V, LA og KF) indstiller beslutningsforslaget til forkastelse.
Flertallet vil stemme for det stillede ændringsforslag.
Socialdemokratiets medlemmer af udvalget bemærker, at SRSF-regeringen den 18. juni 2012 indførte et midlertidigt stop for nye tilladelser til efterforskning og indvinding af skifergas, da SRSF-regeringen fandt det nødvendigt at afvente resultater fra prøveboringen i Dybvad, før flere tilladelser blev givet.
Dette stop for nye tilladelser blev senere forlænget, og Socialdemokratiet har hele tiden fastholdt, at vi ikke vil indvinde skifergas, medmindre det kan gøres sikkerheds- og miljømæssigt fuldt forsvarligt.
Det vil naturligvis også være et krav til eventuelle fremtidige tilladelser.
Omvendt mener Socialdemokratiet ikke, at man ansvarligvis på forhånd kan afvise al fremtidig indvinding, før der foreligger konkret viden om forekomster eller ansøgninger at vurdere.
Socialdemokratiet kan derfor ikke støtte beslutningsforslaget.
 Et mindretal i udvalget (EL, ALT, RV og SF) indstiller beslutningsforslaget til vedtagelse med det stillede ændringsforslag.
 Inuit Ataqatigiit, Siumut, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til teksten Af et mindretal (EL), tiltrådt af et flertal (det øvrige udvalg):
 1) Efter »indføres et forbud mod« indsættes ordene: »fremtidige tilladelser til«.
[Præcisering af, at beslutningsforslaget alene omfatter et forbud mod fremtidige tilladelser til efterforskning og indvinding af skifergas] Bemærkninger Til nr. 1 Enhedslisten ønsker at præcisere, at beslutningsforslaget alene skal omfatte et forbud mod fremtidige tilladelser til efterforskning og indvinding af skifergas. Ændringsforslaget stilles, fordi der under førstebehandlingen opstod usikkerhed om, hvorvidt dette var tilfældet.
 Med ændringsforslaget får beslutningsforslaget denne ordlyd:
»Folketinget pålægger regeringen at tage de nødvendige initiativer, der sikrer, at der indføres et forbud mod fremtidige tilladelser til efterforskning og indvinding af skifergas i Danmark.« Hermed præciseres, at den aktuelle tilladelse, Total og Nordsøfonden har til efterforskning og indvinding i Nordjylland, ikke omfattes af beslutningsforslaget.
Mikkel Dencker (DF) Jan Erik Messmann (DF) Ib Poulsen (DF) Pia Adelsteen (DF) Jan Rytkjær Callesen (DF) Claus Kvist Hansen (DF) Thomas Danielsen (V) fmd.
Jacob Jensen (V) Kristian Pihl Lorentzen (V) Torsten Schack Pedersen (V) Marcus Knuth (V) Carsten Bach (LA) Villum Christensen (LA) Mette Abildgaard (KF) Per Husted (S) Bjarne Laustsen (S) Erik Christensen (S) Jens Joel (S) Malte Larsen (S) Lea Wermelin (S) Karin Gaardsted (S) nfmd.
Søren Egge Rasmussen (EL) Maria Reumert Gjerding (EL) Christian Poll (ALT) Andreas Steenberg (RV) Emrah Tuncer (RV) Pia Olsen Dyhr (SF) Lisbeth Bech Poulsen (SF) Inuit Ataqatigiit, Siumut, Tjóðveldi og Javnaðarflokkurin havde ikke medlemmer i udvalget.
