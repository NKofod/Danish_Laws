Bekendtgørelse om visse uddannelser sidestillet med erhvervsuddannelser, der er omfattet af statslig fordelsbonus og praktikbonus til arbejdsgivere I medfør af § 15 e, stk. 7, og §15 f, stk. 5, i lov om Arbejdsgivernes Uddannelsesbidrag, jf. lovbekendtgørelse nr. 95 af 26. januar 2017, som ændret ved lov nr. 706 af 8. juni 2017, fastsættes efter bemyndigelse:
 § 1.  Uddannelsesaftaler inden for følgende uddannelser, der er sidestillet med erhvervsuddannelser, indgår i bonusordningerne efter §§ 15 e og f i lov om arbejdsgicernes Uddannelsesbidrag:
 1) Farmakonomuddannelsen, jf. bekendtgørelse om farmakonomuddannelsen.
 2) Erhvervsfiskeruddannelsen, jf. bekendtgørelse om erhvervsfiskeriets grundkursus.
 § 2. Det er en betingelse for at yde fordelsbonus efter § 15 e i lov om Arbejdsgivernes Uddannelsesbidrag for uddannelsesaftaler inden for farmakonomuddannelsen, jf. stk. 1, nr. 1, at minimum 90 pct. af de elever som optages på på farmakonomuddannelsen i 2017, har en uddannelsesaftale ved påbegyndelsen af uddannelsen i 2017.
 Stk. 2. Det er en betingelse for at yde fordelsbonus efter § 15 e i lov om Arbejdsgivernes Uddannelsesbidrag for uddannelsesaftaler inden for erhvervsfiskeriuddannelsen, jf. stk. 1, nr. 1, at minimum 90 pct. af de elever, som efter betået søsikkerhedskursus optages på erhvervsfiskeriuddannelsen i 2017, har en uddannelsesaftale ved påbegyndelsen af uddannelsen i 2017.
 § 3. Der ydes praktikbonus efter § 15 f i lov om Arbejdsgivernes Uddannelsesbidrag for uddannelsesaftaler inden for uddannelserne nævnt i § 1 på de betingelser, der følger af § 15 f i lov om Arbejdsgivernes Uddannelsesbidrag.
 § 4. Bekendtgørelsen træder i kraft den 1. januar 2018.
