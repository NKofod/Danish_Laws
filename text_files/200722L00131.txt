Fremsat den 27. marts 2008 af integrationsministeren (Birthe Rønn Hornbech) Forslag til Lov om ændring af udlændingeloven (Opholdstilladelse til udlændinge efter fribyordningen) § 1 I udlændingeloven, jf. lovbekendtgørelse nr. 1044 af 6. august 2007, foretages følgende ændringer:
 1. I § 9 c indsættes efter stk. 3 som nyt stykke:
»Stk. 4. Der kan efter ansøgning gives opholdstilladelse til en udlænding, der udøver litterær virksomhed m.v., og som af en kommunalbestyrelse har fået tilbud om ophold i kommunen som led i kommunens medlemskab af en international organisation, der er godkendt af kulturministeren efter samråd med ministeren for flygtninge, indvandrere og integration.« 2. I § 9 c, stk. 4, 1. pkt., der bliver stk. 5, 1. pkt., indsættes efter »stk. 1«: »og 4«.
 3. I § 9 c indsættes som stk. 12:
»Stk. 12. Opholdstilladelse efter stk. 4 skal betinges af, at kommunalbestyrelsen i den kommune, hvor udlændingen tilbydes ophold, påtager sig at forsørge udlændingen og dennes eventuelle familie under opholdet i kommunen, og at udlændingen underskriver en erklæring om anerkendelse af de grundlæggende værdier i det danske samfund.« 4. I § 11, stk. 3, indsættes efter 2. pkt.:
»En udlænding med opholdstilladelse efter § 9 c, stk. 4, kan ikke meddeles tidsubegrænset opholdstilladelse.
Tilsvarende gælder udlændingens familiemedlemmer, der er meddelt opholdstilladelse efter § 9 c, stk. 1, som følge af den familiemæssige tilknytning.« 5. I § 14, stk. 1, indsættes som nr. 8:
»8) Udlændinge med opholdstilladelse efter § 9 c, stk. 4, når arbejdet er naturligt knyttet til udlændingens ophold her i landet på dette opholdsgrundlag.« 6. Efter § 44 f indsættes:
»§ 44 g.
Hvis en aftale mellem en kommunalbestyrelse og en udlænding om et ophold i kommunen som led i kommunens medlemskab af en international organisation, der er godkendt af kulturministeren, jf. § 9 c, stk. 4, ophæves, eller hvis en udlænding under et sådant ophold opgiver sin bopæl i kommunen, videregiver kommunalbestyrelsen oplysning herom til Udlændingeservice.« § 2 Loven træder i kraft den 1. juli 2008.
§ 3 Loven gælder ikke for Færøerne og Grønland, men kan ved kongelig anordning helt eller delvis sættes i kraft for disse landsdele med de afvigelser, som de særlige færøske eller grønlandske forhold tilsiger.
Bemærkninger til lovforslaget Almindelige bemærkninger 1. Lovforslagets baggrund og indhold Retten til frit at give udtryk for sine holdninger og meddele sine tanker til andre er en forudsætning for et åbent demokrati og for et mangfoldigt kulturelt og politisk samfundsliv.
Det gælder i Danmark, og det gælder i resten af verden, og ytringsfriheden er som en fundamental frihedsrettighed beskyttet i den danske grundlov og i flere internationale konventioner.
I en række stater er ytringsfriheden imidlertid under pres.
Forfattere, journalister og andre skribenter, der deltager i den offentlige debat og i deres lands kulturliv, oplever at blive udsat for repressalier og censur på grund af deres litterære virksomhed.
De afskediges fra deres job og hindres i at udgive deres artikler og bøger m.v.
De udsættes for forfølgelse og må gå under jorden.
I nogle tilfælde er konsekvenserne endnu mere alvorlige.
Hvert år oplever verden således, at forfattere og journalister bliver dræbt, fordi de vælger at kritisere en regering eller modsige magtfulde interessegruppers grundholdninger.
For eksempel viser begivenhederne i forbindelse med offentliggørelsen af tegninger af Muhammed i europæiske aviser nødvendigheden af, at forfattere, journalister og skribenter kan udtrykke kritik af f.eks. regeringer og religiøse traditioner og regler  uden at skulle frygte for liv og frihed.
Kampen for demokrati og ytringsfrihed har i de seneste årtier bl.a. ført til etablering af internationale netværk af fristeder eller fribyer, der har til formål at give husly og arbejdsro til forfattere og skribenter m.fl., som på grund af krænkelser af ytringsfriheden i deres hjemlande er udsat for forfølgelse på grund af deres litterære virksomhed.
I Europa er der således etableret et internationalt netværk af fristeder eller fribyer ved navn International Cities of Refuge Network, ICORN, som en række europæiske byer i dag er medlem af, herunder byer fra lande, som Danmark normalt sammenligner sig med.
I Sverige opholder der sig således to forfattere i fribyer tilknyttet ICORN, i Tyskland to og i England en forfatter, mens der i Norge er syv forfattere tilknyttet fribyordningen.
Det bemærkes, at den norske lovgivning indebærer, at forfattere under fribyordningen i Norge har status af flygtninge, hvilket er en særlig ordning, som ikke findes i de andre fribylande, og som regeringen heller ikke har planer om at indføre i Danmark.
De internationale erfaringer med ordningen viser generelt, at de enkelte byer typisk kun har en enkelt forfatter, og at de enkelte lande samlet højst har nogle få forfatter.
Det er regeringens forventning, at omfanget af ordningens anvendelse i Danmark vil blive sammenlignelig hermed.
Omfanget af ordningens anvendelse vil indgå i evalueringen i 2009, jf. nedenfor.
Regeringen finder det afgørende, at Danmark bidrager til at fremme demokrati og respekten for det enkelte menneskes frihedsrettigheder i de lande, hvor undertrykkelse af demokratiske rettigheder, herunder ytringsfriheden, finder sted.
Regeringen finder det således afgørende at markere, at Danmark støtter den kamp for ytringsfrihed og åbne demokratiske samfund, der foregår uden for vores lands grænser.
Regeringen ønsker på den baggrund at give danske kommuner mulighed for at tilslutte sig sådanne internationale netværk af fristeder, som har til formål at støtte forfattere, hvis ytringsfrihed krænkes, ved at tilbyde den enkelte forfatter ophold i et andet land og mulighed for dér at udøve sin litterære virksomhed.
På denne måde ønsker regeringen at markere sin støtte til de forfattere m.fl., der vælger at kæmpe for retten til frit at ytre deres tanker og meninger.
 Med dette lovforslag skabes det retlige grundlag for, at der kan meddeles midlertidig opholdstilladelse her i landet til en udlænding, der virker som forfatter m.v., og som af en kommunalbestyrelse tilbydes ophold i kommunen som led i kommunens medlemskab af et internationalt samarbejde eller netværk af fribyer, der er godkendt af kulturministeren.
Det er samtidig væsentligt, at støtten til de forfulgte forfattere m.fl. ikke må opfattes som en måde, hvorpå undertrykkende regimer kan skaffe sig af med de pågældende forfattere ved, at disse opnår ophold i Danmark.
Der er derfor ikke tale om, at de pågældende forfattere skal have permanent ophold i Danmark.
De skal have et frirum for en periode og støtte til at fortsætte deres kamp for ytringsfriheden.
De pågældende forfattere m.fl. meddeles derfor tidsbegrænset opholdstilladelse her i landet.
 Der henvises til afsnit 2 og 4.
Lovforslaget skal ses i sammenhæng med det forslag til lov om ændring af litteraturloven, som kulturministeren samtidig fremsætter, og som indeholder hjemmel til, at kommunerne kan yde den enkelte forfatter m.fl. og dennes eventuelle familie økonomisk støtte under fribyopholdet i kommunen, samt bemyndigelse til, at kulturministeren kan godkende internationale samarbejder af fribyer eller fristeder.
Lovforslaget omtales kort nedenfor i afsnit 5.
 Kommunal deltagelse i en international fribyordning og meddelelse af opholdstilladelse skal således bl.a. betinges af, at det pågældende internationale samarbejde eller netværk er godkendt af kulturministeren efter samråd med integrationsministeren.
Det er i den forbindelse hensigten, at kulturministeren, når det fornødne lovgrundlag foreligger, godkender International Cities of Refuge Network, ICORN.
ICORNSs formål og opgaver er omtalt i afsnit 3. For en mere uddybende beskrivelse af ICORN henvises der til det lovforslag om ændring af litteraturloven, som kulturministeren samtidig fremsætter.
2. Regeringens overvejelser om etablering af en dansk fribyordning Regeringen ønsker at give kommuner mulighed for gennem deltagelse i internationale netværk eller organisationer for fribyer at tilbyde forfattere m.fl. mulighed for i en periode at opholde sig i den pågældende kommune.
 Formålet med dansk kommunal deltagelse i en international fribyordning er at støtte forfattere m.fl., hvis ytringsfrihed på uberettiget vis krænkes i deres hjemland.
Regeringens overvejelser om at give danske kommuner mulighed for at deltage i internationale fribyordninger skal ses i lyset af de netværk af fribyer, der er blevet etableret i de seneste årtier.
Det er således hensigten med dette lovforslag og det lovforslag om ændring af litteraturloven, som kulturministeren samtidig fremsætter, at skabe de retlige rammer for, at kommunerne kan deltage i netværket ICORN, jf. nedenfor afsnit 3.
De netværk af fribyer, der er etableret, har karakter af at være mindre organisationer, der i høj grad baserer deres aktiviteter på medlemsbyernes engagement og ønske om at påtage sig et ansvar.
Dette gælder f.eks.
ICORN, der i praksis styres af et mindre sekretariat, og hvis virksomhed i vidt omfang beror på samarbejde med andre organisationer, herunder særligt International PEN, og medlemsbyernes aktive deltagelse i netværket.
 Regeringen finder det derfor mest hensigtsmæssigt, at dansk deltagelse i et fribynetværk etableres som en generel ordning, hvorefter kommunal deltagelse i et sådant netværk forudsætter, at samarbejdet er godkendt af kulturministeren efter samråd med integrationsministeren.
Med godkendelsen skal det bl.a. sikres, at den pågældende organisations formål og virke stemmer overens med formålet med at indføre en dansk fribyordning.
Dette indebærer bl.a., at det ved godkendelse skal påses, at den internationale organisation har til formål at hjælpe forfattere og andre, der udøver litterær virksomhed, og som er udsat for forfølgelse i deres hjemland på grund af denne virksomhed.
Er der tale om en organisation, der har en anden målgruppe, eller som ønsker at yde støtte til forfattere m.fl. af andre grunde end forfølgelse på grund af deres litterære virksomhed, kan organisationen ikke godkendes.
 Det skal også ved godkendelse påses, at den internationale organisation virker på et kvalificeret grundlag, og en godkendelse kan tilbagekaldes, hvis det f.eks. viser sig, at en godkendt organisation ikke fungerer som tilsigtet, eller hvis der i øvrigt sker misbrug af ordningen.
Som anført er det hensigten at godkende organisationen ICORN.
Målgruppen for ICORNs virke er forfattere, journalister og andre skribenter, der udfører litterær virksomhed.
Målgruppen er endvidere andre personer, der formidler det skrevne ord og andres ytringer.
Dette kan særligt dreje sig om udgivere, forlæggere, redaktører m.fl.
Den danske fribyordning foreslås etableret som en frivillig ordning for kommunerne.
Det henhører således under den enkelte kommunalbestyrelse at træffe beslutning om, hvorvidt kommunen ønsker at søge om medlemskab af et internationalt netværk af fribyer, der er godkendt af kulturministeren, ligesom det påhviler den enkelte kommune selv at afholde de udgifter, der er forbundet hermed.
Målgruppen for fribyordningen er forfattere m.fl., hvis ytringsfrihed krænkes i deres hjemland, og som derfor ikke kan udøve deres litterære aktiviteter.
Der vil således være tale om forfattere, der efter den internationale fribyorganisations egne kriterier oplever indskrænkninger i deres grundlæggende rettigheder og forfølgelse.
 Dette rejser spørgsmålet om forholdet til udlændingelovens gældende regler.
Det er vigtigt at understrege, at den vurdering, der foretages af den internationale fribyorganisation af en forfatters behov for ophold som led i en fribyorganisation, afspejler fribyorganisationens formål og ikke bør sammenlignes med internationale principper for meddelelse af asyl.
Det er endvidere efter regeringens opfattelse væsentligt at bevare grundprincipperne i dansk asyllovgivning og ikke i lovgivningen at skabe en privilegeret eller udvidet adgang for udvalgte grupper til at opnå asyl her i landet.
Forfattere m.fl. har efter de gældende regler mulighed for  på lige fod med andre udlændinge  at søge om og eventuelt opnå asyl her i landet, hvis de har måttet flygte fra deres hjemland på grund af forfølgelse, men der bør ikke skabes en særlig adgang hertil.
Regeringen finder det også væsentligt, at adgangen til at meddele opholdstilladelse som forfatter m.v. i Danmark afspejler formålet med en fribyordning.
Et ophold som led i en fribyordning har til formål at give den enkelte udlænding mulighed for i en periode at fortsætte sine litterære aktiviteter her i landet for derefter at kunne vende tilbage til hjemlandet.
Et ophold som led i en fribyordning har derfor flere træk til fælles med udlændingelovens bestemmelser om meddelelse af opholdstilladelse til udlændinge, der kommer her til landet som arbejdstagere eller som studerende, og hvis opholdsgrundlag er midlertidigt og knyttet til en bestemt aktivitet.
Lovforslaget indeholder på den baggrund forslag om, at der indføres særskilt hjemmel i udlændingeloven til, at udlændinge, der af en kommune som led i en fribyordning tilbydes ophold her i landet, kan meddeles opholdstilladelse med henblik på midlertidigt ophold, jf. nærmere herom afsnit 4.
 Der foretages således ikke med lovforslaget ændringer i udlændingelovens regler om adgang til opnåelse af asyl i Danmark.
Det forventes i øvrigt, at der vil være tale om et mindre antal udlændinge, der kommer her til landet som led i fribyordningen.
Det bemærkes herved, at kommunerne selv skal afholde de økonomiske udgifter, der følger af at fungere som værtsby for en forfatter m.fl.
 Under hensyn til, at der er tale om en ny ordning, vil ordningen blive evalueret ved udgangen af 2009.
3. Den internationale fribyordning, ICORN 3.1. Baggrund Det internationale netværk af fristeder, ICORN (International Cities of Refuge Network) blev etableret i juni 2006 og udspringer af et internationalt netværk af fristeder eller fribyer, INCA (International Network for Cities of Asylum), der er stiftet på initiativ af bl.a.
Salman Rushdie og på baggrund af en opfordring fra International Parliament of Writers.
 Det grundlæggende formål med ICORN og rammerne for organisationens arbejde er fastlagt i et charter, Founding Charter, af 11. juni 2006. Det fremgår heraf, at ICORN har til formål at etablere et netværk af fristeder, som kan yde beskyttelse til forfulgte forfattere, forsvare demokratiske værdier samt fremme ytringsfrihed og international solidaritet.
 Charteret indeholder også de grundlæggende betingelser for, at en forfatter m.fl. kan optages på ICORNs liste over forfulgte forfattere.
3.2. ICORNs opgaver 3.2.1. ICORNs liste over forfulgte forfattere ICORN har til opgave at udarbejde en liste over forfattere m.fl., der er forfulgt i henhold til de kriterier, der er fastsat af ICORN, og som har behov for hjælp og beskyttelse inden for rammerne af fribyordningen.
En forfatter m.fl. kan blive optaget på ICORNs liste over forfulgte forfattere efter ansøgning.
Den pågældende skal udfylde et ansøgningsskema, hvorefter ICORN tager stilling til, om han eller hun kan optages på listen over forfulgte forfattere.
 ICORNs vurdering af, om en ansøger opfylder betingelserne for at blive optaget på listen over forfulgte forfattere, omfatter to elementer:
For det første skal den pågældende virke som skribent (»writer«). Med udtrykket »skribent« sigtes mod en bred kreds af skøn- og faglitterær produktion.
Omfattet er således skønlitterære forfattere, faglitterære forfatter, dramatikere, digtere samt redaktører, oversættere, forlæggere, journalister og satiretegnere.
Den enkelte ansøger skal have en vis produktion bag sig.
Det indebærer f.eks., at den pågældende, der oplyser at være forfatter, skal have publiceret bøger og artikler, der er blevet bedømt som trykkeværdige af andre.
Det indgår dog i denne vurdering, at det i dag er muligt at offentliggøre litterære værker, der tidligere er blevet trykt, gennem f.eks.
Internettet.
En sådan offentliggørelse kan efter omstændighederne udgøre et tilstrækkeligt grundlag for at være omfattet af ordningen.
For det andet skal den pågældende være forfulgt på grund af hans eller hendes litterære virksomhed.
De nærmere betingelser herfor er fastsat i ICORNs charter.
Det fremgår heraf, at den pågældende skal være i fare på grund af hans eller hendes litterære virksomhed, skal være idømt eller i fare for at blive idømt straf på grund af vedkommendes litterære virksomhed eller være ude af stand til frit at give udtryk for hans eller hendes meninger af frygt for forfølgelse fra statslige myndigheder eller ikke-statslige sammenslutninger m.v.
I praksis foretages bedømmelsen af den enkelte ansøgers litterære produktion og ansøgerens situation af Writers in Prison, Committee, WiPC.
WiPC er en permanent komité under International PEN, der arbejder for forfulgte forfattere og skribenter over hele verden.
WiCP følger løbende sager om krænkelse af forfatteres og andre skribenters ytringsfrihed over hele verden, og komitéen fører bl.a. en database over sådanne sager.
Ved den konkrete vurdering af en ansøger til ICORN inddrager WiPC den nødvendige sagkundskab, der har kendskab til det pågældende land eller område.
Typisk indgår 2-3 forskere, der kan trække på både egne og på PENs internationale netværk.
3.2.2. Betingelser for medlemskab af ICORN Der følger af ICORNs charter en række betingelser, der skal opfyldes af den enkelte by, som ønsker at indgå aftale med ICORN og opnå medlemskab af netværket.
Den enkelte by skal som udgangspunkt påtage sig et værtskab for forfatteren for en periode på to år, medmindre andet aftales med ICORN.
Byen skal herudover bl.a. understøtte forfatteren og dennes eventuelle familie økonomisk under opholdet.
 Hertil kommer, at ICORN mere generelt vurderer, om den pågældende by ligger i et land, hvor der er sikret en beskyttelse af forfatteres og andre skribenters ytringsfrihed.
 ICORN etablerer også kontakten mellem de forfattere, der er optaget på ICORNs liste over forfulgte forfattere, og de medlemsbyer, der ønsker at tilbyde en forfatter et ophold.
4. Opholdstilladelse som led i fribyordningen 4.1. Betingelserne for opholdstilladelse som led i fribyordningen m.v.
 Et ophold i Danmark som led i den foreslåede fribyordning har et særligt formål og en særlig karakter.
 Det foreslås, at der i udlændingeloven indføres særskilt hjemmel til, at der kan meddeles midlertidig opholdstilladelse til en udlænding, der af en kommune tilbydes ophold her i landet som led i en fribyordning.
Formålet er at give forfattere m.fl., der i deres hjemland ikke frit kan udøve deres litterære virksomhed, mulighed for ophold her i landet og sikre rammer for, at deres arbejde kan opretholdes og udvikles.
Den enkelte forfatter skal endvidere så vidt muligt bidrage til det lokale kulturliv i værtskommunen f.eks. gennem deltagelse i kulturelle arrangementer.
Forfatteren modtager under sit ophold økonomisk støtte, der skal give forfatteren det fornødne grundlag for at kunne koncentrere sig om sit forfatterskab og sine litterære aktiviteter i øvrigt.
Det er dog samtidig hensigten, at den enkelte forfatter under opholdet i Danmark skal søge at bevare en kontakt med og tilknytning til hjemlandet.
Den pågældende skal derfor så vidt muligt fortsat udgøre en stemme i hjemlandets offentlighed og kulturliv  både under og efter opholdet i Danmark.
Hensigten er således, at den enkelte forfatter skal vende tilbage til sit hjemland efter at have opholdt sig her i landet i en periode.
 Det foreslås på den baggrund, at forfattere m.fl., der tilbydes et ophold i en kommune her i landet som led i en fribyordning, kan meddeles opholdstilladelse for en periode på op til to år med henblik på at kunne opholde sig her i landet og udøve deres litterære virksomhed.
Meddelelse af opholdstilladelse som led i fribyordningen skal betinges af, at den enkelte kommunes tilbud om ophold sker som led i kommunens medlemskab af en international organisation, der har til formål at tilbyde forfattere m.fl., der er udsat for forfølgelse i deres hjemland på grund af deres litterære virksomhed, et fristed for en vis periode.
Den internationale organisation, som kommunen er eller ønsker at være medlem af, skal være godkendt af kulturministeren.
Godkendelse skal ske efter samråd med integrationsministeren.
Der henvises til afsnit 2 ovenfor og til det lovforslag, som kulturministeren samtidig fremsætter.
 Meddelelse af opholdstilladelse er også betinget af, at kommunalbestyrelsen påtager sig at forsørge den enkelte forfatter og dennes eventuelle familie under opholdet i Danmark ved at yde økonomisk støtte.
 Den internationale organisation, som kulturministeren har godkendt, skal have vurderet, at udlændingen har et virke som forfatter m.v., og at han eller hun er udsat for forfølgelse på grund af hans eller hendes litterære virksomhed m.v., jf. afsnit 3.2.1.
Det betyder, at vurderingen af, om en udlænding har et virke som forfatter m.v., foretages af den internationale organisation.
Udlændingeservice kan dog anmode Kunstrådets fagudvalg for litteratur under Kulturministeriet  eller andre af Kulturministeriet udpegede myndigheder, organisationer m.v., f.eks.
Dansk PEN og Trykkefrihedsselskabet af 2004  om en udtalelse om, hvorvidt den pågældende udlænding udøver litterær virksomhed.
Kunstrådets fagudvalg for litteratur skal i den forbindelse vurdere, om den pågældende har produceret tilstrækkeligt til at være forfatter m.v. eller i øvrigt på anden vis har udøvet litterær virksomhed.
Er dette ikke tilfældet, kan der ikke meddeles opholdstilladelse efter den foreslåede bestemmelse.
 Vurderingen af, om en forfatter m.fl. er udsat for forfølgelse på grund af den pågældendes litterære virksomhed, skal også foretages af den internationale organisation.
 Kriterierne for, i hvilke tilfælde en forfatter m.fl. anses som udsat for forfølgelse, fastsættes af den internationale organisation, som kulturministeren har godkendt.
Det understreges, at det ikke i forbindelse med Udlændingeservices behandling af udlændingens ansøgning om opholdstilladelse efter den foreslåede bestemmelse i § 9 c, stk. 4, vil blive vurderet, om den pågældende opfylder betingelserne for asyl her i landet efter udlændingelovens § 7. Der foretages således ikke med lovforslaget ændringer i udlændingelovens regler om adgang til opnåelse af asyl i Danmark.
En udlænding, der er meddelt opholdstilladelse som led i den foreslåede fribyordning, kan ansøge om asyl, efter at udlændingen er kommet her til landet, hvis den pågældende frygter at vende tilbage til sit hjemland på grund af forfølgelse.
En eventuel ansøgning vil blive behandlet efter de gældende regler af asylmyndighederne, dvs.
Udlændingeservice og eventuelt Flygtningenævnet.
Noget andet er, at Udlændingeservice løbende og i forbindelse med den enkelte ansøgning vil påse, at den pågældende kommer fra et land, hvor der sker undertrykkelse af menneskerettighederne.
Hvis menneskerettighederne ifølge de generelle landeoplysninger, som Udlændingeservice er i besiddelse af, undertrykkes i det pågældende land, vil den internationale organisations afgørelse af spørgsmålet om forfølgelse blive lagt til grund.
 Regeringen finder det naturligt, at forfattere m.fl., der tilbydes ophold som led i fribyordningen som led i støtten til kampen for ytringsfriheden, anerkender og vedstår sig helt grundlæggende demokratiske værdier i det danske samfund.
 Det foreslås derfor, at meddelelse af opholdstilladelse som led i fribyordningen betinges af, at forfatteren m.fl. underskriver en erklæring om anerkendelse af de grundlæggende værdier i det danske samfund (værdierklæring).
Erklæringen er en kort udgave af den erklæring om integration og aktivt medborgerskab i det danske samfund (integrationserklæringen), som udlændinge, der er omfattet af integrationsloven, skal underskrive, jf. integrationslovens § 19, stk. 1. De dele af integrationserklæringen, der er et udtryk for, at den pågældende og dennes familie forventes at skulle opholde sig her i landet i en længere periode, indgår ikke i værdierklæringen, eftersom opholdstilladelse som led i fribyordningen meddeles med henblik på ophold i Danmark i en begrænset periode.
Det indgår således også i erklæringen, at den pågældende erklærer, at han eller hun ved, at opholdet i Danmark som led i fribyordningen er midlertidigt, at det er hensigten, at den pågældende skal vende tilbage til hjemlandet, og at formålet med opholdet er mulighed for i en periode at udøve litterære aktiviteter i Danmark for derefter at vende tilbage til hjemlandet.
 Erklæringen er optrykt som bilag 2 til lovforslaget.
Opholdstilladelse meddeles tidsbegrænset for to år ad gangen.
Opholdstilladelsen meddeles med henblik på midlertidigt ophold og kan forlænges, hvis betingelserne herfor er opfyldt.
 Integrationsministeriet vil ændre udlændingebekendtgørelsen i overensstemmelse hermed.
 Det foreslås også, at en udlænding, der meddeles opholdstilladelse efter den foreslåede bestemmelse i § 9 c, stk. 4, ikke kan meddeles tidsubegrænset opholdstilladelse.
Baggrunden herfor er, at et ophold som led i en fribyordning har til formål at være af midlertidig karakter, og at det ikke er hensigten, at den enkelte udlænding tager til Danmark med henblik på mere permanent at opholde sig her i landet.
Det skønnes desuden mest rimeligt, at en udlænding, der kommer til landet som led i en fribyordning, men som ønsker at opholde sig i landet i en længere periode, må søge det fornødne opholdsgrundlag på lige fod med andre udlændinge.
Herudover har fribyordningen til formål at støtte forfatterens kamp for ytringsfrihed i forfatterens hjemland, og ordningen må ikke have som konsekvens, at de forladte regimer kan slippe af med uønskede forfattere i landet.
 Der henvises til lovforslagets § 1, nr. 1-4.
4.2. Indberetningspligt for kommunerne Efter udlændingeloven kan en tidsbegrænset opholdstilladelse inddrages, når grundlaget for ansøgningen eller opholdstilladelsen var urigtigt eller ikke længere er til stede.
Grundlaget for en udlændings ophold efter den foreslåede bestemmelse er bl.a. en aftale mellem værtskommunen og den pågældende forfatter.
Ophæves en indgået aftale, kan dette derfor få konsekvenser for udlændingenes og dennes eventuelle families adgang til at opholde sig i Danmark.
Tilsvarende gælder f.eks., hvis udlændingens og dennes familie tager ophold i en anden kommune.
 Det foreslås derfor, at kommunalbestyrelsen skal underrette Udlændingeservice, hvis en aftale mellem kommunalbestyrelsen og udlændingen om et fribyophold i kommunen ophæves, eller hvis en udlænding under et sådant ophold opgiver sin bopæl i kommunen.
 Udlændingemyndighederne vil herved få kendskab til sager, hvor aftalen ophæves, eller hvor udlændingen flytter til en anden kommune, og hvor opholdstilladelsen således kan inddrages.
Kommunalbestyrelsens indberetning til Udlændingeservice skal alene indeholde oplysning om, at aftalen er ophævet, eller at udlændingen er flyttet til en anden kommune.
Indberetningen skal således bl.a. ikke indeholde oplysninger om årsagen til, at aftalen er ophævet.
Udlændingeservice skal således ikke vurdere baggrunden for ophævelsen, idet dette er et forhold mellem kommunen og ICORN.
 Der henvises til lovforslagets § 1, nr. 6.
4.3. Arbejdstilladelse Efter udlændingelovens § 13, stk. 1, skal en udlænding have arbejdstilladelse for at tage lønnet eller ulønnet beskæftigelse, for at udøve selvstændig erhvervsvirksomhed eller for mod eller uden vederlag at udføre tjenesteydelser her i landet.
Efter udlændingelovens § 14, stk. 1, er en række nærmere angivne grupper af udlændinge fritaget fra krav om arbejdstilladelse.
Sådanne udlændinge kan frit tage beskæftigelse, udøve selvstændig erhvervsvirksomhed eller udføre tjenesteydelser her i landet.
Formålet med den foreslåede fribyordning er bl.a., at forfatteren m.fl. skal deltage i lokale eller eventuelt nationale kulturelle aktiviteter og på den måde bidrage til dansk kulturliv.
Dette kan ske gennem foredrag, debataftener m.v., hvor forfatteren deltager.
Under opholdet får forfatteren økonomisk støtte, der skal sikre, at han eller hun har det fornødne økonomiske grundlag for at kunne koncentrere sig om sin litterære virksomhed og de nævnte aktiviteter.
 Det er ikke formålet med et fribyophold i Danmark, at forfatteren m.fl. herudover skal tage beskæftigelse eller udøve selvstændig erhvervsvirksomhed, der ikke er knyttet til det litterære arbejde.
Det foreslås derfor, at udlændinge, der meddeles opholdstilladelse efter den foreslåede bestemmelse i § 9 c, stk. 4, fritages fra krav om arbejdstilladelse med hensyn til udøvelse af aktiviteter, der er naturligt knyttet til den pågældendes ophold her i landet som led i fribyordningen.
Det betyder, at den pågældende kan holde foredrag, undervise på litterære kurser, deltage i kunstneriske og kulturelle arrangementer og varetage andre litterære aktiviteter m.v.
Det betyder også, at en udlænding, der virker som forlægger, kan fortsætte sin forlagsvirksomhed her i landet med henblik på at udgive bøger m.v. i hjemlandet, og at en redaktør kan bistå med at redigere tidsskrifter m.v., der udgives i hjemlandet.
Er det ikke muligt for den pågældende udlænding at fortsætte sine hidtidige aktiviteter som f.eks. redaktør af tidsskrifter, der udgives i hjemlandet, vil den pågældende kunne varetage andre litterære aktiviteter uden arbejdstilladelse.
Hvis en udlænding, der har opholdstilladelse efter den foreslåede bestemmelse i § 9 c, stk. 4, ønsker at tage beskæftigelse, som ikke er knyttet til den pågældendes virke som forfatter m.v., kan han eller hun søge om en anden type opholdstilladelse, der giver mulighed herfor.
Det kan f.eks. være opholdstilladelse på grundlag af beskæftigelse, fordi den pågældende oprindeligt er uddannet som edb-programmør eller som ingeniør og ønsker at tage sådan beskæftigelse.
 Der henvises til lovforslagets § 1, nr. 5.
4.4. Familiemedlemmer Regeringen finder, at en udlænding, der tilbydes ophold her i landet som led i en fribyordning, også skal have mulighed for at medbringe sin nærmeste familie.
 Efter udlændingelovens § 9 c, stk. 1, 1. pkt., kan der gives opholdstilladelse til en udlænding, hvis ganske særlige grunde, herunder hensynet til familiens enhed, taler derfor.
 Bestemmelsen indebærer bl.a., at der  uanset at de almindelige betingelser for familiesammenføring ikke er opfyldt  kan gives opholdstilladelse til medfølgende familiemedlemmer til en udlænding, der meddeles opholdstilladelse af beskæftigelses- eller erhvervsmæssige grunde, jf. § 9 a, stk. 1, eller som studerende, jf. § 9 c, stk. 1. Det er bl.a. en betingelse, at udlændingen, der er meddelt opholdstilladelse efter en af de nævnte bestemmelser, er omfattet af en praksis, hvorefter opholdstilladelsen kan forlænges til mindst 3 års ophold.
 I tilfælde, hvor opholdstilladelse som medfølgende familie meddeles på baggrund af ægteskab eller samlivsforhold med en herboende udlænding, der er meddelt opholdstilladelse som led i beskæftigelse eller erhverv, stilles der alene krav om selvforsørgelse og om, at familien skal bo samlet.
Med den foreslåede bestemmelse i § 9 c, stk. 4, indføres der en ny bestemmelse i udlændingeloven.
De udlændinge, som meddeles opholdstilladelse efter bestemmelsen meddeles opholdstilladelse med henblik på midlertidigt ophold og for en nærmere angiven aktivitet, hvilket er et fælles træk med de udlændinge, som meddeles opholdstilladelse som led i beskæftigelse eller erhverv efter § 9 a, stk. 1, eller som led i studier efter § 9 c, stk. 1.
De forfulgte forfattere m.fl. er omfattet af den nævnte praksis om opholdstilladelse til medfølgende familiemedlemmer, eftersom en opholdstilladelse efter § 9 c, stk. 4, vil kunne forlænges til mere end 3 års ophold, hvis betingelserne fortsat er til stede.
Den ovenfor beskrevne praksis om familiesammenføring efter § 9 c, stk. 1, finder derfor også anvendelse i forbindelse med en ansøgning om opholdstilladelse til familiemedlemmer til en udlænding, der meddeles opholdstilladelse efter den foreslåede bestemmelse i § 9 c, stk. 4.
 Det betyder, at udlændingens ægtefælle eller faste samlever og mindreårige børn kan meddeles opholdstilladelse.
En opholdstilladelse til familiemedlemmer meddeles tidsbegrænset for to år og kan forlænges i overensstemmelse med eventuel forlængelse af den udenlandske forfatters opholdstilladelse.
Det foreslås, at familiemedlemmerne, ligesom det gør sig gældende for forfatteren selv, ikke kan meddeles tidsubegrænset opholdstilladelse.
 Der henvises til lovforslagets § 1, nr. 4.
Efter udlændingelovens § 14, stk. 1, nr. 7, er udlændinge med opholdstilladelse efter § 9 c, stk. 1, fritaget for krav om arbejdstilladelse, når tilladelsen er meddelt som følge af familiemæssig tilknytning til en herboende person.
Familiemedlemmer til en udlænding, der får opholdstilladelse efter den foreslåede bestemmelse i § 9 c, stk. 4, vil derfor have ret til at arbejde.
 5. Forslag til lov om ændring af litteraturloven.
Lovforslaget skal ses i sammenhæng med det forslag til lov om ændring af litteraturloven, som kulturministeren samtidig fremsætter.
Med kulturministerens lovforslag skabes der mulighed for, at kommunerne kan yde den enkelte forfatter m.fl. og dennes eventuelle familie økonomisk støtte under fribyopholdet i kommunen, idet fribyordningen bl.a. indebærer, at byerne skal stille en møbleret bolig til rådighed samt give økonomisk støtte til forfulgte forfattere og skribenter.
 Lovforslaget indeholder også bemyndigelse til, at kulturministeren efter samråd med integrationsministeren kan godkende internationale samarbejder af fribyer eller fristeder, således at det nødvendige hjemmelsgrundlag for danske kommuners deltagelse i fribyordningen tilvejebringes.
 6. Økonomiske og administrative konsekvenser for stat, kommuner og regioner.
 Omkostningerne ved den krævede støtte fra kommuner, der deltager i fribyordningen, er beskrevet i det lovforslag om ændring af litteraturloven, som kulturministeren samtidig fremsætter.
 Nærværende lovforslag har ikke økonomiske eller administrative konsekvenser for kommuner og regioner, ligesom det skønnes, at lovforslaget ikke vil få økonomiske eller administrative konsekvenser af betydning for staten.
 7. Økonomiske og administrative konsekvenser for erhvervslivet m.v.
 Lovforslaget har ikke økonomiske eller administrative konsekvenser for erhvervslivet.
8. Miljømæssige konsekvenser Lovforslaget har ingen miljømæssige konsekvenser.
 9. Administrative konsekvenser for borgerne.
 Lovforslaget har ikke administrative konsekvenser for borgerne.
10. Forholdet til EU-retten Lovforslaget indeholder ikke EU-retlige aspekter.
 11. Hørte myndigheder m.v.
 Lovforslaget er inden fremsættelsen sendt i høring hos følgende myndigheder og organisationer:
 Advokatrådet, Amnesty International, Beskæftigelsesministeriet, Beskæftigelsesrådet, Danmarks Biblioteksforening, Danske Dagblades Forening, Danske Dramatikeres Forbund, Danske Regioner, Danske Skønlitterære Forfattere, Dansk Flygtningehjælp, Dansk Forfatterforening, Dansk Forlæggerforening, Dansk Kunstnerråd, Dansk PEN, Dansk Retspolitisk Forening, Dansk Røde Kors, Dansk Socialrådgiverforening, Datatilsynet, Den Danske Dommerforening, Det Centrale Handicapråd, Det Danske Akademi, Dokumentations- og Rådgivningscenteret om Racediskrimination, Flygtningenævnet, Foreningen af Statsforvaltningsdirektører, Foreningen af Statsforvaltningsjurister, Foreningen af Udlændingeretsadvokater, , Færøernes landsstyre, Grønlands landsstyre, Højskolernes Sekretariat, ICORN, Institut for Menneskerettigheder, Journalistforbundet, KL, Kunstrådet, Kunststyrelsen, Mellemfolkeligt Samvirke, Politiforbundet i Danmark, retterne i København, Århus, Odense, Aalborg og Roskilde, Retssikkerhedsfonden, Rigsadvokaten, Rigspolitiet, Rådet for Etniske Minoriteter, Trykkefrihedsselskabet, Udenrigsministeriet, Undervisningsministeriet, UNHCR, Velfærdsministeriet, Videnskabsministeriet, Vestre Landsret og Østre landsret samt Aalborg Kommune, Ballerup Kommune, Fredericia kommune, Frederiksberg Kommune, Frederikshavn Kommune, Holstebro kommune, Kolding Kommune, Københavns Kommune, Odense kommune, Roskilde kommune og Århus kommune (de nævnte kommuner har over for Kulturministeriet tilkendegivet interesse for at tilslutte sig fribyordningen).
12. Sammenfattende skema Vurdering af konsekvenser af lovforslaget Bemærkninger til lovforslagets enkelte bestemmelser Til § 1 Til § 2 Til § 3 Bilag 1 Lovforslaget sammenholdt med gældende lov Bilag 2 Erklæring om anerkendelse af de grundlæggende værdier i det danske samfund Erklæringen skal underskrives af udlændinge, der tilbydes ophold her i landet som led i en fribyordning Navn:
 Udl.nr./personnr.:
 Jeg erklærer herved, at jeg anerkender de grundlæggende værdier i det danske samfund.
 Jeg erklærer derfor følgende:
  Jeg vil på alle måder overholde den danske lovgivning og værne om de danske demokratiske principper.
  Jeg respekterer det enkelte menneskes frihed og personlige integritet, kønnenes ligestilling og tros- og ytringsfriheden, som er grundlæggende i Danmark.
  Jeg ved, at diskrimination på grund af bl.a. køn eller hudfarve og trusler og hån mod grupper på grund af bl.a. tro eller seksuel orientering er ulovlige handlinger i Danmark.
  Jeg anerkender, at mænd og kvinder har lige pligter og rettigheder i Danmark, og at både mænd og kvinder skal bidrage til samfundet.
  Jeg anerkender, at der i Danmark skal være lige respekt og udfoldelsesmuligheder for alle børn  både piger og drenge  så de kan vokse op til at blive aktive og ansvarlige medborgere, der er i stand til at træffe deres egne valg.
  Jeg anerkender, at det danske samfund tager skarpt afstand fra terrorisme, og at enhver borger bør bekæmpe terrorisme bl.a. ved at bistå myndighederne i det forebyggende og opklarende arbejde.
  Jeg anerkender, at aktivt engagement i det danske samfund er en forudsætning for demokratiet.
Jeg erklærer også, at jeg ved, at mit ophold i Danmark som led i fribyordningen er midlertidigt, og at det er hensigten, at jeg skal vende tilbage til mit hjemland.
Formålet med mit ophold er således, at jeg får mulighed for i en periode at udøve mine litterære aktiviteter i Danmark for derefter at vende tilbage til mit hjemland.
