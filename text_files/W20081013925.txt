Offererstatningslovens § 10  for sen eller manglende anmeldelse til politiet, nævnets j. nr. 08-520-09231 N. j.nr. 08-520-09231 Ansøger havde forklaret til politiet, at han var på vej hjem fra en gåtur, da han hørte en pige råbe om hjælp.
Ansøger bemærkede, at hun var omringet af 5-6 personer.
Ansøger sagde, at de skulle lade pigen være, hvorefter de 5-6 personer stak af.
Lidt senere kom 5-6 personer hen mod ansøger; der var formodentlig tale om de samme personer.
En af dem spurgte, om ansøger skulle have tæsk, hvorefter ansøger slog 2 af personerne med knytnæveslag, da han var overbevist om, at de ville slå ham, hvis han intet gjorde.
Ansøger blev herefter slået med et kraftigt slag i ansigtet.
Ansøgeren hørte en stemme råbe, og personerne forsvandt.
 Den person, der råbte op, fik tilkaldt politiet, der dog ankom til gerningsstedet, efter at både skadevolderne og ansøger var forsvundet.
 Ansøger mærkede stærke smerter i venstre øje, men regnede med, at der blot var tale om et sæbeøje.
 Ansøger anmeldte forholdet til politiet 14 dage efter, idet han først på det tidspunkt havde fået at vide på skadestuen, at der var tale om en alvorlig øjenskade med nedsat syn til følge.
Nævnet besluttede at se bort fra den sene anmeldelse, da ansøger på skadestidspunktet ikke havde grund til at tro, at der var opstået alvorlig personskade.
Nævnet lagde vægt på, at ansøger anmeldte forholdet samme dag, han på skadestuen fik oplyst, at hans øjenskade var alvorlig.
