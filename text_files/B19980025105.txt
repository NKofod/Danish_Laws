 I medfør af §§ 22, 38 og 44, stk. 3-5, i lov om råstoffer, jf.  

 lovbekendtgørelse nr. 569 af 30 juni 1997 fastsættes:
 § 1.  Denne bekendtgørelse gælder for efterforskning,  

 hvorved der optages havbundsmaterialer, og for indvinding af råstoffer på  

 søterritoriet og kontinentalsoklen, hvor der ikke er truffet anden aftale  

 mellem de berørte parter.
 Stk. 2.  Bekendtgørelsens §§ 2-4 gælder ikke for  

 tilladelser til efterforskning og indvinding i henhold til råstoflovens § 20,  

 stk.1, der meddeles efter bekendtgørelsens ikrafttræden, jf. § 9, stk.1. I  

 tilladelser efter råstoflovens § 20, stk. 1, jf. pkt. 1, fastsættes i  

 fornødent omfang særskilte vilkår for afstande til bundgarn.
§ 2.  Efterforskning og indvinding af sand, grus og  

 ral må ikke foregå nærmere end 300 meter fra hver side og 50 meter uden for  

 yderste pæl / bøje af de til Fiskeridirektoratet ved det stedlige  

 fiskeriinspektorat anmeldte bundgarn.
Det vejledende kortmateriale, hvoraf  

 placeringen af sådanne bundgarn fremgår, kan fås ved henvendelse til det  

 stedlige fiskeriinspektorat.
 Stk. 2.  Stk. 1 gælder ikke for indvinding af materialer  

 i forbindelse med oprensning og uddybning.
 § 3.  Opfiskning af søsten må ikke foregå nærmere end  

 50 meter fra bundgarnsstader med eller uden net.
 § 4.  Nye bundgarn og bundgarn, der forlænges udover,  

 hvad der er vist på de i § 2, stk. 1, nævnte kort, samt alle andre  

 faststående, forankrede, svajende eller drivende fiskeredskaber, skal  

 respekteres, ligesom der iøvrigt ikke må lægges hindringer i vejen for  

 lovligt udført fiskeri.
 § 5.  Efterforskning og indvinding af råstoffer må  

 ikke foregå nærmere bundfaste sømærker end 200 meter.
 Stk. 2.  Efterforskning og indvinding af råstoffer må  

 ikke ske nærmere flydende sømærker, end 50 meter + 3 gange vanddybden på det  

 sted, hvor sømærker er placeret.
 § 6.  Ansøgning om at måtte efterforske og indvinde  

 råstoffer nærmere bundgarn end de afstande, der er nævnt i §§ 2 og 3, eller  

 om at få et område med bundgarn helt frigivet i en periode indsendes til  

 Skov- og Naturstyrelsen.
 Stk. 2.  Erhvervsfiskere, der ønsker beskyttelseszonerne  

 i §§ 2 og 3 udvidet, kan ansøge Skov- og Naturstyrelsen herom.
 Stk. 3.  Skov- og Naturstyrelsen træffer afgørelse i de  

 i stk. 1 og 2 nævnte tilfælde efter samråd med Fiskeridirektoratet.
 Stk. 4.  Skov- og Naturstyrelsens afgørelser i medfør af  

 stk. 1 og 2 er endelige.
 § 7.  Ansøgning om at måtte efterforske eller indvinde  

 råstoffer nærmere flydende sømærker end de afstande, der er nævnt i § 5,  

 eller om at få flyttet flydende sømærker for en kortere eller længere  

 periode, indsendes til Farvandsvæsenet.
§ 8.  Overtrædelse af bekendtgørelsens §§ 2-5 straffes  

 med bøde.
Straffen kan stige til hæfte eller fængsel i indtil 1 år, hvis  

 overtrædelsen er begået forsætligt eller ved grov uagtsomhed, og hvis der ved  

 overtrædelsen er opnået eller tilsigtet en økonomisk fordel for den  

 pågældende selv eller andre, herunder ved besparelser.
 Stk. 2.  Der kan pålægges selskaber m.v. (juridiske  

 personer) strafansvar efter reglerne i straffelovens 5. kapitel.
 Stk. 3.  Sker der ikke konfiskation af udbytte, som er  

 opnået ved overtrædelsen, skal der ved udmåling af bøde, herunder  

 tillægsbøde, tages særligt hensyn til størrelsen af en opnået eller tilsigtet  

 økonomisk fordel, jf. stk. 1, 2. pkt.
 § 9.  Bekendtgørelsen træder i kraft den 1. juli 1998.
 Stk. 2.  Samtidig ophæves bekendtgørelse nr. 334 af 9.  

 juli 1980 om optagning af sømaterialer ved bundgarn og sømærker.
