Fremsat den 20. januar 2021 af uddannelses- og forskningsministeren (Ane Halsboe-Jørgensen) Forslag til Lov om ændring af SU-loven (Forhøjelse af fribeløb og forlængelse af bestemmelser om udvidede SU-lånemuligheder som følge af covid-19) § 1 I SU-loven, jf. lovbekendtgørelse nr. 1037 af 30. august 2017, som ændret bl.a. ved lov nr. 328 af 31. marts 2020 og senest ved § 2 i lov nr. 1223 af 21. august 2020, foretages følgende ændring:
 1. I § 24, stk. 12, ændres »støtteåret« til: »støtteårene«, og efter »2020« indsættes: »og 2021«.
§ 2 I lov nr. 328 af 31. marts 2020 om ændring af SU-loven foretages følgende ændringer:
 1. I § 2, stk. 3, ændres »1. marts 2021« til: »1. august 2021«.
 2. I § 2, stk. 4, ændres »2022« til: »2023«.
§ 3 I lov nr. 575 af 5. maj 2020 om ændring af SU-loven foretages følgende ændring:
 1. I § 2, stk. 2, ændres »1. marts 2021« til: »1. august 2021«.
§ 4 Loven træder i kraft den 28. februar 2021.
Bemærkninger til lovforslaget Almindelige bemærkninger 1. Indledning Lovforslaget fremsættes som opfølgning på aftale af 16. december 2020 mellem regeringen (Socialdemokratiet) og Venstre, Radikale Venstre, Socialistisk Folkeparti, Enhedslisten, Konservative og Alternativet om tillæg til aftale om genåbning af generelle kompensationsordninger, som blandt andet vedrører muligheden for, at uddannelsessøgende, som måtte få en særlig høj indkomst i 2021 på grund af deltagelse i covid-19-beredskabet, ikke af den grund skal risikere at få et krav om tilbagebetaling af Statens Uddannelsesstøtte (SU). Derfor ønsker aftalepartierne at videreføre muligheden for at søge om forhøjet fribeløb for indtægt fra deltagelse i covid-19-beredskabet i 2021, lige som det har været muligt i 2020.
Som opfølgning på en del af den politiske aftale fra 19. marts 2020 mellem regeringen (Socialdemokratiet) og alle Folketingets øvrige partier om covid-19-initiativer blev der ved lov nr. 328 af 31. marts 2020 om ændring af SU-loven indført udvidet mulighed for studielån og slutlån til uddannelsessøgende, der fik SU i marts til april 2020 eller var i lønnet praktik som led i videregående eller privat uddannelse i samme periode.
Efter bemyndigelse har uddannelses- og forskningsministeren efterfølgende fastsat regler om, at de udvidede lånemuligheder også skal gælde for månederne maj til august 2020 og november 2020 til februar 2021.
Endvidere blev der ved lov nr. 575 af 5. maj 2020 om ændring af SU-loven indført mulighed for, at uddannelsessøgende, der på et tidspunkt under den igangværende uddannelse har modtaget SU, og som i perioden fra marts til maj 2020 enten har brugt alle slutlånsrater, eller har brugt alle deres SU-klip og endnu ikke har opnået ret til slutlån til uddannelsen, kan optage slutlån i op til yderligere 3 måneder, samt at disse 3 måneder kan udbetales i måneder, der ligger forud for den periode, hvor slutlån efter de almindelige betingelser herfor kan udbetales inden for den enkelte uddannelse.
Efter bemyndigelse har uddannelses- og forskningsministeren efterfølgende fastsat regler om, at de udvidede slutlånsmuligheder også skal gælde for månederne juni til august 2020 og november 2020 til februar 2021.
 Baggrunden for de øgede SU-lånemuligheder er, at de uddannelsessøgende kan risikere at miste deres studiejob som følge af konsekvenserne af covid-19.
Bestemmelserne i SU-loven om de udvidede lånemuligheder er omfattet af en solnedgangsklausul og ophæves automatisk den 1. marts 2021. Når hjemlen til de udvidede SU-lånemuligheder ophæves, er det ikke længere muligt at anvende de udvidede lånemuligheder.
For uddannelsessøgende, der er i lønnet praktik som led i deres videregående eller private uddannelse, medfører det, at de alene vil kunne få udbetalt de udvidede lån, hvis de senest i februar 2021 er tilbage på den SU-berettigende del af uddannelsen og modtager SU.
Uddannelsessøgende, der først vender tilbage til den SU-berettigende del af uddannelsen efter februar 2021, vil således ikke kunne få forhøjet lån, selv om de har været i lønnet praktik i mindst en af månederne fra november 2020 til februar 2021.
 Dette lovforslag skal derfor sikre, at uddannelsessøgende på de videregående og private uddannelser, der har været i lønnet praktik i perioden med forhøjede lånemuligheder, kan få adgang til de fulde forhøjede lånemuligheder på linje med andre uddannelsessøgende, også selvom de først er tilbage på den SU-berettigende del af uddannelsen og modtager SU igen efter februar 2021. Med lovforslaget forlænges endvidere uddannelses- og forskningsministerens bemyndigelser til at fastsætte regler om, at de udvidede lånemuligheder også skal gælde i yderligere måneder end dem, der er fastsat i loven.
2. Lovforslagets hovedpunkter 2.1. Forhøjelse af fribeløb 2.1.1. Gældende ret En af betingelserne for at modtage SU er, at den uddannelsessøgendes indkomst ikke overstiger et nærmere angivet beløb, det såkaldte årsfribeløb eller uddannelsesfribeløb. Årsfribeløbet og uddannelsesfribeløbet er sammensat af månedlige fribeløb, og størrelsen heraf afhænger af den uddannelsessøgendes situation i hver enkelt måned.
Dette følger af SU-lovens kapitel 6, jf. lovbekendtgørelse nr. 1037 af 30. marts 2017 (SU-loven).
SU udbetales med foreløbige beløb i støtteåret.
Støtten tildeles med endelige beløb efter støtteårets afslutning, jf. § 28 i SU-loven.
Den endelige tildeling sker efter udgangen af hvert støtteår i forbindelse med indkomstkontrollen.
Her sammenholder Uddannelses- og Forskningsstyrelsen den uddannelsessøgendes egenindkomst i støtteåret, jf. § 23 i SU-loven, med årsfribeløbet eller uddannelsesfribeløbet, jf. § 24. Overskrider egenindkomsten den uddannelsessøgendes årsfribeløb eller uddannelsesfribeløb, skal den uddannelsessøgende tilbagebetale en del af eller hele den modtagne støtte.
Dette følger af SU-lovens kapitel 7.
SU ydes uden for klippekortet til uddannelsessøgende i ungdomsuddannelse og inden for klippekortet til uddannelsessøgende i videregående og privat uddannelse.
Med klippekort henvises til, at SU til en videregående eller privat uddannelse er delt op i et klippekort, hvor en måneds SU tæller som et klip.
I måneder, hvor den uddannelsessøgende modtager SU, gælder det laveste månedlige fribeløb.
For uddannelsessøgende, der modtager SU uden for klippekortet, er det laveste fribeløb 9.069 kr. (2021-niveau), jf.
SU-lovens § 24, stk. 1, nr. 1. For uddannelsessøgende, der modtager SU inden for klippekortet, er det laveste fribeløb 13.711 kr. (2021-niveau), jf.
SU-lovens § 24, stk. 1, nr. 2.
Herudover gælder det mellemste fribeløb på 20.088 kr. (2021-niveau) i de måneder, hvor den uddannelsessøgende har fravalgt SU, har orlov fra uddannelsen, er i lønnet praktik som en del af uddannelsen eller er erklæret studieinaktiv.
Det højeste fribeløb på 38.664 kr. (2021-niveau) gælder i måneder, hvor den uddannelsessøgende er uden for uddannelse, ikke har flere klip til en videregående uddannelse og ikke modtager slutlån eller ikke opfylder grundlæggende betingelser for retten til uddannelsesstøtte, herunder aldersbetingelsen m.v.
Det følger af SU-lovens § 24, stk. 2 og 3.
Som følge af det øgede pres på samfundskritiske funktioner i forbindelse med covid-19 kan der være større efterspørgsel på uddannelsessøgende, der kan deltage i beredskab i forhold til covid-19. Med beredskab i forhold til covid-19 menes bl.a. borgere med en sundhedsfaglig eller pædagogisk baggrund, der bliver anmodet om at træde til som ekstra assistance i samfundskritiske funktioner, og hvor dette arbejde ikke udføres som en del af borgerens almindelige arbejde.
Den højere indkomst, som de uddannelsessøgende, der tager del i dette beredskab, kan få i denne periode, kan føre til, at de overskrider grænsen for den indkomst, de må have ved siden af deres SU (årsfribeløbet eller uddannelsesfribeløbet).
For at undgå at de uddannelsessøgende, som måtte få en særlig høj indkomst på grund af deltagelse i covid-19-beredskabet i støtteåret 2020, får et krav om tilbagebetaling af for meget udbetalt støtte på grund af indkomster i forbindelse med deres deltagelse beredskabet, kan disse uddannelsessøgende efter ansøgning få forhøjet deres årsfribeløb eller uddannelsesfribeløb i 2020 med den indtægt, som den uddannelsessøgende har modtaget herfor.
Dette følger af SU-lovens § 24, stk. 12.
2.1.2. Ministeriets overvejelser og den foreslåede ordning I lyset af udviklingen i covid-19-situationen kan der også i 2021 være behov for, at uddannelsessøgende deltager i covid-19-beredskabet.
For at undgå, at de uddannelsessøgende, som måtte få en særlig høj indkomst på grund af deltagelse i covid-19-beredskabet i 2021, får et krav om tilbagebetaling af for meget udbetalt støtte på grund af indkomster i forbindelse med deres deltagelse i beredskabet, foreslås det at ændre SU-loven således, at muligheden for efter ansøgning at få forhøjet årsfribeløbet eller uddannelsesfribeløbet med den indtægt, som den uddannelsessøgende har modtaget herfor, også skal gælde for støtteåret 2021.
 Det vil medføre, at alle uddannelsessøgende, der i 2021 deltager i samfundskritiske funktioner i forbindelse med beredskabet i forhold til covid-19, vil få mulighed for at søge om forhøjelse af årsfribeløbet eller uddannelsesfribeløbet for den indtægt, som de modtager for deltagelse i samfundskritiske funktioner i forbindelse med covid-19-beredskabet.
 Det forventes fortsat, at det særligt vil være medicin- og sygeplejerskestuderende til ekstravagter (FADL-vagter) og SOSU-elever samt pædagogstuderende, der vil være stor efterspørgsel på til at deltage i covid-19-beredskab.
2.2. Forlængelse af bestemmelser om udvidede lånemuligheder 2.2.1. Gældende ret SU gives i form af stipendier og lån.
Studielån gives i måneder, hvor den uddannelsessøgende samtidig modtager stipendium.
Studielånet udgør op til 3.234 kr. (2021-niveau) pr. måned og kan forhøjes for uddannelsessøgende, der på grund af forældrenes indkomst ikke har ret til det fulde tillæg til grundstipendiet.
Forhøjelsen af studielånet kan maksimalt svare til nedsættelsen af tillægget til grundstipendiet.
Slutlån udgør 8.344 kr. (2021-niveau) pr. måned og kan gives til uddannelsessøgende til afslutning af en uddannelse, der gives støtte til inden for klippekortet, når den uddannelsessøgende har opbrugt alle de SU-klip, der kan tildeles til den pågældende uddannelse.
Sammen med stipendium og studielån, eller sammen med slutlån, kan uddannelsessøgende, der er forsørgere, optage et supplerende studielån.
Der henvises til SU-lovens kapitel 3 og §§ 21 og 25 om støtteformer og støttebeløb i SU-loven.
 På baggrund af de økonomiske konsekvenser af covid-19-situationen har uddannelsessøgende fået udvidet mulighederne for at optage studielån og slutlån.
Det følger således af SU-lovens § 10 c, stk. 1, at uddannelsessøgende har haft mulighed for at søge om et ekstra studielån eller slutlån for månederne marts til april 2020 på op til 6.468 kr. pr. måned (2021-niveau). Uddannelses- og forskningsministeren er bemyndiget til at fastsætte regler om, at forhøjelsen også kan ske i andre måneder, jf.
SU-lovens § 10 c, stk. 3. Med hjemmel heri har uddannelses- og forskningsministeren fastsat regler om, at de forhøjede lånemuligheder også gælder maj til august 2020 og november 2020 til februar 2021, jf. § 1, stk. 1, i bekendtgørelse nr. 544 af 28. april 2020 om udvidede muligheder for studielån som følge af covid-19 med senere ændringer.
Med henblik på også at give en økonomisk håndsrækning til uddannelsessøgende, der er i lønnet praktik som led i en uddannelse, der gives SU til inden for klippekortet, har disse uddannelsessøgende mulighed for at benytte muligheden for at optage ekstra studielån eller slutlån for månederne marts til april 2020, selvom de i de pågældende måneder har været i lønnet praktik.
De udvidede lånemuligheder tildeles dog først i den første måned med SU efter endt periode med lønnet praktik.
Det følger af SU-lovens § 10 c, stk. 2. Uddannelses- og forskningsministeren er bemyndiget til at fastsætte regler om, at de udvidede lånemuligheder også kan ske i andre måneder, jf.
SU-lovens § 10 c, stk. 3. Med hjemmel heri har uddannelses- og forskningsministeren fastsat regler om, at de udvidede lånemuligheder også gælder for maj til august 2020 og november 2020 til februar 2021, jf. § 1, stk. 2, i bekendtgørelse om udvidede muligheder for studielån som følge af covid-19 med senere ændringer.
Endelig har den gruppe af uddannelsessøgende, der på et tidspunkt under den igangværende uddannelse har modtaget SU, og som på et tidspunkt inden for perioden fra marts til juni 2020 enten har opbrugt alle slutlånsrater, eller har opbrugt alle deres SU-klip og endnu ikke opnået ret til slutlån til uddannelsen, mulighed for samlet set at optage slutlån i op til yderligere 3 måneder ud over de rammer, der følger af SU-lovens § 21, stk. 1. De yderligere måneder med slutlån kan endvidere udbetales i måneder, der ligger forud for den periode, hvor slutlån efter de almindelige betingelser herfor kan udbetales inden for den enkelte uddannelse.
Dette følger af SU-lovens § 21, stk. 5-7. Uddannelses- og forskningsministeren er bemyndiget til at fastsætte regler om, at slutlånstiden kan forlænges yderligere ud over de 3 måneder, jf.
SU-lovens § 21, stk. 9. Med hjemmel heri har uddannelses- og forskningsministeren fastsat regler om, at der kan gives slutlån i op til yderligere 7 måneder ud over det, der følger af SU-lovens § 21, stk. 1 og stk. 5-7. Dette følger af §§ 1-3 i bekendtgørelse nr. 608 af 12. maj 2020 om udvidet mulighed for slutlån som følge af covid-19 med senere ændringer.
 Bestemmelserne i SU-loven om de udvidede lånemuligheder er omfattet af solnedgangsklausuler, hvorefter reglerne automatisk ophæves den 1. marts 2021.
2.2.2. Ministeriets overvejelser og den foreslåede ordning Solnedgangsklausulerne medfører, at uddannelsessøgende, der er i lønnet praktik som led i en videregående eller privat uddannelse i månederne november 2020 til februar 2021, ikke kan gøre brug af de udvidede lånemuligheder for disse måneder, hvis den uddannelsessøgende først er tilbage på den SU-berettigende del af uddannelsen og modtager SU igen efter februar 2021.
Med henblik på at sikre, at uddannelsessøgende på de videregående og private uddannelser, der har været i lønnet praktik i perioden med udvidede lånemuligheder fra november 2020 til februar 2021, kan få adgang til de fulde forhøjede lånemuligheder på linje med andre uddannelsessøgende, også selvom de først er tilbage på den SU-berettigende del af uddannelsen og modtager SU igen efter februar 2021, foreslås det, at ophævelsestidspunktet for bestemmelserne i SU-loven om udvidede lånemuligheder som følge af konsekvenserne af covid-19 rykkes fra den 1. marts 2021 til den 1. august 2021. Det rykkede ophævelsestidspunkt medfører, at uddannelsessøgende kan få adgang til de fulde forhøjede lånemuligheder, hvis de er i lønnet praktik i mindst en af månederne november 2020 til februar 2021, og senest i juli 2021 er tilbage på den SU-berettigende del af uddannelsen og igen modtager SU.
Forslaget vil endvidere medføre, at uddannelses- og forskningsministerens bemyndigelser til at fastsætte regler om, at de udvidede lånemuligheder også skal gælde i yderligere måneder end dem, der er fastsat i loven, hvis konsekvenserne af covid-19 vurderes at nødvendiggøre dette, forlænges tilsvarende.
 Med henblik på at have ensartede muligheder for at fastsætte regler om, at alle de udvidede lånemuligheder skal gælde i yderligere måneder end dem, der er fastsat i loven, foreslås det, at ophævelsestidspunktet rykkes for så vidt angår både lånemulighederne efter lov nr. 328 af 31. marts 2020 om udvidet mulighed for studielån og slutlån til uddannelsessøgende på SU eller i lønnet praktik som led i videregående eller privat uddannelse, og lov nr. 575 af 5. maj 2020 om udvidet mulighed for slutlån for uddannelsessøgende, der har brugt alle slutlånsrater, eller har brugt alle deres SU-klip og endnu ikke har opnået ret til slutlån til uddannelsen.
3. Økonomiske konsekvenser og implementeringskonsekvenser for det offentlige De økonomiske konsekvenser ved forslaget om fribeløb skønnes at være 1,6 mio. kr. i 2021 i færre indtægter i forbindelse med færre rejste indkomstkontrolkrav.
Skønnet er behæftet med usikkerhed.
 Forslaget om fastholdelse af lånemuligheder vurderes som udgangspunkt at være udgiftsneutralt over den samlede låneperiode. Øget låneoptagelse vil medføre øgede renteindtægter, og der vil være en andel af lånene, der misligholdes og i sidste ende må afskrives med tab.
 Lovforslaget har ingen implementeringskonsekvenser for det offentlige.
 Lovforslaget følger principperne for digitaliseringsklar lovgivning.
 Ansøgning om forhøjet studielån vil ske ved brug af den eksisterende digitale selvbetjeningsløsning minSU.
Ansøgning om ekstra slutlån vil skulle ske uden for styrelsens selvbetjeningssystem minSU.
Efter tildelingen af de ekstra slutlånsrater, vil den uddannelsessøgende kunne gøre brug af den eksisterende digitale selvbetjeningsløsning minSU, herunder i forbindelse med godkendelse af låneplan, så lånet kan udbetales.
 4. Økonomiske og administrative konsekvenser for erhvervslivet m.v.
 Lovforslaget har ingen økonomiske og administrative konsekvenser for erhvervslivet.
5. Administrative konsekvenser for borgerne Lovforslaget har ingen administrative konsekvenser for borgerne.
6. Klima- og miljømæssige konsekvenser Lovforslaget har ingen klima- og miljømæssige konsekvenser.
7. Forholdet til EU-retten Lovforslaget indeholder ingen EU-retlige aspekter.
 8. Hørte myndigheder og organisationer m.v.
Et udkast til lovforslag har ikke været sendt i høring forud for fremsættelsen.
Lovforslaget er ved fremsættelsen sendt i høring fra den 20. januar 2021 til og med den 27. januar 2021 til følgende myndigheder og organisationer m.v.:
 Ankenævnet for Statens Uddannelsesstøtteordninger, Akademikerne, Akademisk Arkitektforening, Arkitektskolen Aarhus, Copenhagen Business School, Danmarks Medie- og Journalisthøjskole, Danmarks Tekniske Universitet, Dansk Magisterforening, Danske Erhvervsakademier, Danske Erhvervsskoler og Gymnasier, Danske Gymnasieelevers Sammenslutning, Danske Handicaporganisationer, Danske Landbrugsskoler, Danske Professionshøjskoler, Danske SOSU-skoler, Danske Studerendes Fællesråd, Danske Universiteter, Datatilsynet, Den Danske Filmskole, Den Danske Scenekunstskole, Designskolen Kolding, Det Centrale Handicapråd, Det Jyske Musikkonservatorium, Det Kongelige Danske Kunstakademis Skoler for Arkitektur, Design og Konservering, Det Kongelige Danske Musikkonservatorium, Digitaliseringsstyrelsen, Djøf, Erhvervsakademi Kolding, Erhvervsakademi Midt-Vest, Erhvervsakademi Sjælland, Erhvervsakademi Sydvest, Erhvervsakademi Aarhus, Erhvervsakademiet Copenhagen Business, Erhvervsakademiet Dania, Erhvervsskolernes Elevorganisation, Foreningen af Danske Lægestuderende, Fredericia Maskinmesterskole, Frit Forum  Socialdemokratiske Studerende, Ingeniørforeningen IDA, Institut for Menneskerettigheder, IT-Universitetet, Kunstakademiets Billedkunstskoler, Københavns Erhvervsakademi, Københavns Maskinmesterskole, Københavns Professionshøjskole, Københavns Universitet, Landssammenslutningen af Handelsskoleelever, Lærerstuderendes Landskreds, Marstal Navigationsskole, MARTEC, Frederikshavn, Nyborg Søfartsskole, Professionshøjskolen Absalon, Pædagogstuderendes Landssammenslutning, Rektorkollegiet for de kunstneriske og kulturelle uddannelser, Rektorkollegiet for de maritime uddannelser, Rigsrevisionen, Roskilde Universitet, Rytmisk Musikkonservatorium, Sammenslutningen af Danske Socialrådgiverstuderende, SIMAC, Svendborg, Skagen Skipperskole, Skoleskibet Georg Stage, Studenterrådgivningen, Studievalg Danmark, Svendborg Søfartsskole, Syddansk Musikkonservatorium og Skuespillerskole, Syddansk Universitet, Sygeplejestuderendes Landssammenslutning, Udbetaling Danmark, Ungdommens Uddannelsesvejledning, University College Lillebælt, University College Nordjylland, University College Syddanmark, VIA University College, Aalborg Universitet, Aarhus Maskinmesterskole og Aarhus Universitet.
Bemærkninger til lovforslagets enkelte bestemmelser Til § 1 Til nr. 1 Efter SU-lovens § 24, stk. 12, kan årsfribeløbet eller uddannelsesfribeløbet for støtteåret 2020 for uddannelsessøgende, der deltager i samfundskritiske funktioner i forbindelse med beredskabet i forhold til covid-19, efter ansøgning forhøjes med den indtægt, som den uddannelsessøgende modtager herfor.
 Det foreslås at ændre SU-lovens § 24, stk. 12, således at bestemmelsen også vil omfatte støtteåret 2021.
 Med den foreslåede ændring af SU-lovens § 24, stk. 12, kan årsfribeløbet eller uddannelsesfribeløbet for støtteåret 2021 for uddannelsessøgende, der deltager i samfundskritiske funktioner i forbindelse med beredskab i forhold til covid-19, efter ansøgning forhøjes med den indtægt, som den uddannelsessøgende modtager herfor, ligesom det har været gældende for støtteåret 2020.
 Hermed sikres det, at de uddannelsessøgende, som under uddannelsen deltager i beredskabet, ikke vil komme i en situation, hvor de   grundet deltagelsen  skal tilbagebetale SU eller fravælge SU for at undgå et tilbagebetalingskrav.
 Når årsopgørelsen for 2021 fra skattemyndighederne foreligger, hvilket for de fleste støttemodtagere sker i foråret 2022, vil Uddannelses- og Forskningsstyrelsen foretage indkomstkontrollen for støtteåret, hvor den uddannelsessøgendes egenindkomst i støtteåret 2021 sammenholdes med årsfribeløbet eller uddannelsesfribeløbet for støtteåret.
 I de tilfælde, hvor de uddannelsessøgende under en uddannelsesperiode yder assistance i samfundskritiske funktioner som en del af covid-19-beredskab, vil indtægten forbundet hermed altid kunne medføre forhøjelse af årsfribeløbet eller uddannelsesfribeløbet.
 I forbindelse med ansøgning om forhøjelse af årsfribeløbet eller uddannelsesfribeløbet for støtteåret 2021 vil den uddannelsessøgende skulle godtgøre, at beløbet er optjent i forbindelse med deltagelse i samfundskritiske funktioner i forbindelse med covid-19-beredskab.
Til § 2 Til nr. 1 I marts og april 2020 forhøjes det samlede studielån, jf.
SU-lovens § 9 og § 10 b, stk. 3, og slutlånet, jf.
SU-lovens § 10, med 6.468 kr. pr. måned (2021-niveau). Dette følger af SU-lovens § 10 c, stk. 1.
For uddannelsessøgende, der får SU inden for klippekortet, forhøjes det samlede studielån, jf.
SU-lovens § 9 og § 10 b, stk. 3, og slutlånet, jf.
SU-lovens § 10, der tildeles i den første måned med SU efter en periode med lønnet praktik, jf.
SU-lovens § 5, stk. 2, nr. 3, med 6.468 kr. (2021-niveau) for hver af månederne marts og april 2020, såfremt disse måneder er indgået i den netop afsluttede periode med lønnet praktik.
Dette følger af SU-lovens § 10 c, stk. 2.
Uddannelses- og forskningsministeren kan fastsætte regler om, at forhøjelsen af lånene efter SU-lovens § 10 c, stk. 1 og 2, kan ske i andre måneder.
Dette følger af SU-lovens § 10 c, stk. 3.
 SU-lovens § 10 c om forhøjede lånemuligheder ophæves den 1. marts 2021, jf. § 2, stk. 3, i lov nr. 328 af 31. marts 2020 om ændring af SU-loven.
 Det foreslås at ændre ophævelsestidspunktet den 1. marts 2021 til den 1. august 2021 i § 2, stk. 3, i lov nr. 328 af 31. marts 2020 om ændring af SU-loven.
 Den forslåede ændring vil muliggøre, at uddannelsessøgende, der er i lønnet praktik som led i deres videregående eller private uddannelse, vil kunne få tildelt forhøjet lån for perioden fra november 2020 til februar 2021, selvom de først er tilbage på den SU-berettigende del af uddannelsen og modtager SU igen efter februar 2021. Ophævelsestidspunktet for SU-lovens § 10 c rykkes herved fra den 1. marts 2021 til den 1. august 2021. Det rykkede ophævelsestidspunkt vil medføre, at uddannelsessøgende kan få adgang til de fulde forhøjede lånemuligheder, hvis de er i lønnet praktik i mindst en af månederne november 2020 til februar 2021, og senest i juli 2021 er tilbage på den SU-berettigende del af uddannelsen og igen modtager SU.
 Den foreslåede ændring vil endvidere medføre, at uddannelses- og forskningsministerens bemyndigelse til at fastsætte regler om, at forhøjelsen af studielånet og slutlånet kan ske i andre måneder forlænges fra den 1. marts 2021 til den 1. august 2021.
 Det er som efter gældende ret hensigten, at ministeren med hjemmel i denne bestemmelse vil kunne fastsætte regler i bekendtgørelse om, at den udvidede lånemulighed for uddannelsessøgende gælder i andre måneder, hvis konsekvenserne af covid-19 vurderes at nødvendiggøre dette.
Til nr. 2 Årsfribeløbet eller uddannelsesfribeløbet for støtteåret 2020 kan for uddannelsessøgende, der deltager i samfundskritiske funktioner i forbindelse med beredskabet i forhold til covid-19, efter ansøgning forhøjes med den indtægt, som den uddannelsessøgende modtager herfor, jf.
SU-lovens § 24, stk. 12.
 SU-lovens § 24, stk. 12, ophæves den 1. januar 2022, jf. § 2, stk. 4, i lov nr. 328 af 31. marts 2020 om ændring af SU-loven.
 Det foreslås at ændre ophævelsestidspunktet den 1. januar 2022 til den 1. januar 2023 i § 2, stk. 4, i lov nr. 328 af 31. marts 2020 om ændring af SU-loven.
 Den forslåede ændring af § 2, stk. 4, vil medføre, at ophævelsestidspunktet for SU-lovens § 24, stk. 12, rykkes fra den 1. januar 2022 til den 1. januar 2023.
 Det ændrede ophævelsestidspunkt vil tage højde for, at indkomstkontrollen for støtteåret 2021 foretages i løbet af kalenderåret 2022. Uddannelsessøgende skal således søge om forhøjelsen af fribeløbet inden udgangen af 2022.
Til § 3 Til nr. 1 Uddannelsessøgende i videregående eller privat uddannelse, der på et tidspunkt under den igangværende uddannelse har modtaget SU, og som i perioden fra marts til maj 2020 enten har brugt alle slutlånsrater, eller har brugt alle deres SU-klip og endnu ikke har opnået ret til slutlån til den igangværende uddannelse, har mulighed for at optage op til yderligere 3 måneders slutlån.
Disse yderligere 3 måneder kan udbetales i måneder, der ligger forud for den periode, hvor slutlån efter de almindelige betingelser herfor kan udbetales inden for den enkelte uddannelse.
Dette følger af SU-lovens § 21, stk. 5-7.
Ansøgning om udvidelse af slutlånstiden efter stk. 5 og om tildeling af slutlån fra den udvidede slutlånstid skal være modtaget på uddannelsesinstitutionen senest den 31. juli 2020, jf.
SU-lovens § 21, stk. 8.
Uddannelses- og forskningsministeren kan fastsætte regler om yderligere udvidelse af slutlånstiden, herunder om forlængelse af ansøgningstidspunkt m.v., jf.
SU-lovens § 21, stk. 9.
 SU-lovens § 21, stk. 5-9, ophæves den 1. marts 2021, jf. § 2, stk. 2, i lov nr. 575 af 5. maj 2020 om ændring af SU-loven.
 Det foreslås at ændre ophævelsestidspunktet den 1. marts 2021 til den 1. august 2021 i § 2, stk. 2, i lov nr. 575 af 5. maj 2020 om ændring af SU-loven.
Med ændringen vil uddannelses- og forskningsministerens bemyndigelse, jf.
SU-lovens § 21, stk. 5-9, til at fastsætte regler om yderligere udvidelse af slutlånstiden, herunder om forlængelse af ansøgningstidspunkt m.v. forlænges fra den 1. marts 2021 til den 1. august 2021.
 Det er som efter gældende ret hensigten, at ministeren med hjemmel i denne bestemmelse vil kunne fastsætte regler i bekendtgørelse om at udvide slutlånstiden yderligere, hvis konsekvenserne af covid-19 vurderes at nødvendiggøre dette, herunder fastsætte nye regler om ansøgningstidspunkt m.v.
Til § 4 Det foreslås, at loven skal træde i kraft den 28. februar 2021.
SU-loven, der ændres med dette lovforslag, gælder ikke for Færøerne eller Grønland, jf.
SU-lovens § 63. Derfor skal denne lov heller ikke gælde for Færøerne og Grønland.
