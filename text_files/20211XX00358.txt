Skriftlig fremsættelse (14. december 2021) Beskæftigelsesministeren (Peter Hummelgaard):
 Herved tillader jeg mig for Folketinget at fremsætte:
Forslag til lov om ændring af lov om social pension og lov om højeste, mellemste, forhøjet almindelig og almindelig førtidspension m.v. (Forlængelse af midlertidig ordning om ret til at få fratrukket merindtægt som følge af arbejde relateret til covid-19 ved indtægtsregulering af folke-, senior- og førtidspension m.v.) (Lovforslag nr.
L 101) Lovforslaget udmønter delaftalen Styrkelse af sygehusvæsenets robusthed over vinteren mellem regeringen, Socialistisk Folkeparti, Radikale Venstre, Enhedslisten, Alternativet og Kristendemokraterne om en forlængelse af ordningen om ingen modregning i pension som følge af covid-19-relateret ekstraindtægt.
 Lovforslaget indeholder følgende:
 Den gældende ordning forlænges således, at merindtægter, der kan tilskrives mer- eller overarbejde, som er relateret til covid-19, ikke skal medregnes ved opgørelsen af indtægtsgrundlaget til brug for beregning af folke-, senior- eller førtidspension.
Ordningen forlænges således, at der ses bort fra merindtægter, der er udbetalt i perioden fra 1. januar 2022 til og med december 2022, og som udbetales som følge af mer- eller overarbejde eller indtægter fra et nyt ansættelsesforhold, der kan tilskrives covid-19.
  Indtægt, der er udbetalt og beskattet for 2022, kan indberettes til Udbetaling Danmark fra den 1. januar 2023.
På grund af den ekstraordinære situation er der behov for, at lovforslaget hastebehandles.
Det forudsætter en række dispensationer fra reglerne i Folketingets forretningsorden.
 Lovforslagets hastende karakter er også årsagen til, at lovforslaget er sendt i høring parallelt med fremsættelsen, og har en kort høringsfrist.
 Det foreslås, at lovforslaget træder i kraft den 1. januar 2022.
 Det vurderes med betydelig usikkerhed, at ændringerne vil medføre offentlige merudgifter på ca. 2,4 mio. kr. i 2023 efter skat og tilbageløb.
 Idet jeg i øvrigt henviser til lovforslaget og bemærkninger hertil, skal jeg anbefale lovforslaget til Folketingets velvillige behandling.
