Der kan ikke nægtes dispensation i medfør af byggelovens § 22 alene  

 med den begrundelse, at beboerne er imod foranstaltninger foretaget af  

 ejendommens ejer.
Ved behandling af dispensationsansøgninger skal alene  

 varetages byggelovsmæssige hensyn.
Byggestyrelsen har i dag skrevet følgende til V.
Bergenfelt A/S,  

 Gisselfeld Alle 3, 2820 Gentofte:
 Byggelovsklage vedrørende ejendommen matr.nr. 1672 Udenbys Klædebo  

 kvarter, Blegdamsvej 106 A, B og C.
 I skrivelse af 16. december 1982 meddelte byggestyrelsen, at Deres klage  

 af 13. december 1982 over magistratens afgørelse i ovennævnte sag blev sendt  

 til magistraten til udtalelse.
 Magistraten har i skrivelse af 3. marts 1983 udtalt, at magistratens  

 endelige stillingtagen til dispensationsspørgsmålet er foretaget på grundlag  

 af en samlet vurdering af sagen med hovedvægten lagt på beboernes indstilling  

 til projektet, idet magistraten generelt er indstillet på at følge  

 beboerprotester i sager, hvor der i forbindelse med moderniseringsprojekter  

 fra ejeres side ansøges om dispensationer.
 I den konkrete sag har magistraten ikke ment at kunne meddele de fornødne  

 dispensationer i det omfang, beboerne har udtalt sig imod  

 moderniseringsarbejderne.
 ./. Til Deres orientering vedlægges en kopi af magistratens svar.
Det fremgår af sagen, at magistraten med henvisning til byggelovens § 22,  

 stk. 2, har anmodet de berørte beboere om at afgive eventuelle bemærkninger  

 til dispensationsansøgningen, og at magistratens afgørelse er truffet i  

 overensstemmelse med disse bemærkninger, idet dispensation er nægtet for de  

 lejligheder, hvor beboerne ikke ønsker ombygning, hvorimod dispensation er  

 givet for de øvrige lejligheders vedkommende.
Magistraten har endvidere  

 anført, at for de lejligheder, hvor beboerne har været imod ombygningen, vil  

 denne først kunne gennemføres, når de nuværende beboere er flyttet eller  

 erklærer sig indforstået med ændringen.
I byggestyrelsens skrivelse af 13. december 1982 tog man forbehold med  

 hensyn til, om Deres klage kunne tages op til behandling, idet magistratens  

 afgørelser efter byggelovens § 23 kun kan påklages til byggestyrelsen, hvis  

 afgørelsen omfatter spørgsmål om forståelse af byggeloven eller en  

 bestemmelse fastsat i medfør af denne lov.
Påklage kan endvidere tillades,  

 hvis afgørelsen efter byggestyrelsens vurdering har almindelig interesse  

 eller videregående betydelige følger for klageren.
 I den anledning skal man meddele, at byggestyrelsen har fundet byggelovens  

 betingelser for at behandle klagen opfyldt, idet klagen vedrører spørgsmål om  

 forståelse af lovens § 22.
Byggestyrelsen er af den opfattelse, at magistraten ikke med hjemmel i  

 lovens § 22 kan nægte dispensation fra bygningsreglement-77, kap. 4.3.4.,  

 stk. 1 og kap. 4.3.2., stk. 4 e og f, med den begrundelse, at de berørte  

 beboere er imod foranstaltningerne.
Ved behandling af  

 dispensationsansøgninger skal ifølge lovens § 22, stk. 1, alene varetages de  

 byggelovsmæssige hensyn, som ligger til grund for de bestemmelser, der søges  

 fraveget.
I nærværende sag har magistraten, under henvisning til lovens § 22,  

 stk. 2, som ifølge sit indhold i øvrigt kun vedrører naboorientering i  

 forbindelse med anvendelse af lovens §§ 8 og 9 og de i medfør heraf fastsatte  

 regler, d.v.s. dispensation fra reglerne om de skrå højdegrænseplaner og  

 reglerne om skelafstande, imidlertid valgt udelukkende, at lade beboernes  

 individuelle opfattelser være det afgørende hensyn.
Magistratens afgørelse er  

 således ikke truffet i overensstemmelse med byggelovens bestemmelser, idet  

 hverken lovens § 22, stk. 1 eller § 22, stk. 2, indeholder hjemmel for den af  

 magistraten benyttede fremgangsmåde.
Byggestyrelsen har under henvisning til ovenstående henstillet, at  

 magistraten tager sagen op til fornyet behandling.
Man har samtidig meddelt,  

 at byggestyrelsen finder, at magistraten ved sagens behandling også bør lægge  

 vægt på de med tillæg 16 til bygningsreglement-77 af 15. januar 1982 (nu  

 bygningsreglement-82, kap. 4.3.2., stk. 12 og kap. 4.3.4., stk. 4) indførte  

 lempelser i ombygningssager.
 ./. De indsendte bilag vedlægges.
Henviser til magistratens j.nr.
UK 80486, idet man skal henstille, at  

 magistraten tager sagen op til fornyet behandling på det i nærværende  

 skrivelse skitserede grundlag, herunder de lempeligere bestemmelser for  

 ombygningssager.
