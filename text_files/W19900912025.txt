Vedrørende kommuners adgang til at indgå i selskabsdannelser af  

 privatretlig karakter Bl.a. udtalt,  at styrelseslovens regler for  

 kommunalbestyrelsens varetagelse af en opgave ikke udelukker, at  

 kommunalbestyrelsen - uden for de tilfælde, hvor kommunalbestyrelsen efter  

 lovgivningen har pligt til at varetage en opgave i kommunalt regi eller på en  

 nærmere angiven måde - kan varetage en opgave ved at indgå aftale herom med  

 private, eventuelt i form af deltagelse i et selskab,  at kommuner  

 ikke økonomisk eller ledelsesmæssigt kan deltage i selskabsdannelser, der  

 varetager ikke-kommunale opgaver.
Det præciseres i denne forbindelse bl.a.,  

 at den særlige adgang, som kommunerne har til at producere til eget brug,  

 alene gælder de tilfælde, hvor kommunale myndigheder selv forestår  

 produktionen og  at en kommunalbestyrelse, der vælger at udskille en  

 opgave og dertil knyttede kommunale midler i et selvstændigt selskab, som  

 udgangspunkt ikke samtidig kan bevare rådigheden over opggavevarretagelsen.
I skrivelse af 6. november 1989 har Tilsynsrådet for Ribe Amt anmodet  

 Indenrigsministeriet om en vejledende udtalelse om, hvorvidt nogle kommuner  

 sammen med Naturgas Syd I/S lovligt kan danne IGS-Centret A/S, der skal have  

 til formål ... at drive virksomhed over for kommuner og ledningsejere med  

 formidling af viden og værktøjer til løsning af opgaver ved anvendelse af  

 grafisk databehandling.
Selskabet kan påtage sig andre opgaver i og omkring  

 anvendelse af grafisk databehandling samt hermed beslægtede virksomheder i  

 ind- og udland, herunder over for private og statslige virksomheder .
 Af det medsendte udkast til aktionæroverenskomst mellem Horsens og Kolding  

 Kommuner og Naturgas Syd I/S fremgår bl.a., at alene kommuner og  

 ledningsejere kan være aktionærer i selskabet, og at aktiefordelingen mellem  

 kommuner og lendingsejere .... stedse skal være i forholdet 51:49 .
Vurderingen af den konkrete sag vil bl.a. forudsætte en nærmere  

 præcisering af de aktiviteter, som det nævnte selskab forventes at skulle  

 varetage.
Indenrigsministeriet har imidlertid forstået, at det specielt er  

 spørgsmålet om kommuners adgang til at indgå i selskabsdannelser af  

 privatretlig karakter, som tilsynsrådet ønsker en vejledende udtalelse om.
 Indenrigsministeriet skal i denne anledning udtale følgende:
En kommunalbestyrelses varetagelse af en opgave skal ske i  

 overensstemmelse med reglerne i den kommmunale styrelseslov, jf. § 2, stk. 1,  

 og § 1, stk. 2, og i overensstemmelse med de regler, der i øvrigt gælder for  

 kommunal forvaltning, f.eks. offentlighedsloven, forvaltningsloven m.v.
I  

 styrelseslovens § 60 er der endvidere regler for flere kommuners fælles  

 varetagelse af en opgave gennem oprettelse af et kommunalt fællesskab.
Dette udelukker ikke, at en kommunalbestyrelse uden for de tilfælde, hvor  

 kommunalbestyrelsen efter lovgivningen har pligt til at varetage en opgave i  

 kommunalt regi eller på en nærmere angiven måde, varetager en kommunal opgave  

 ved at indgå aftale herom med private.
En kommunalbestyrelse vil således som  

 udgangspunkt kunne købe ydelser hos private og indgå i en selskabsdannelse  

 med private om en opgaves løsning, f.eks. vedrørende forsyningsvirksomhed  

 eller tilvejebringelse af servicefaciliteter til borgerne.
 Om kommuners deltagelse i selskabsdannelser med private skal nærmere  

 anføres følgende:
 Aftaler om kommuners samarbejde med private er ikke omfattet af den  

 kommunale styrelseslovs § 60. Dersom samarbejdet medfører solidarisk hæftelse  

 for kommunen, f.eks. fordi samarbejdet etableres i interessentskabsform,  

 kræves tilsynsmyndighedens samtykke, jf. nærmere § 9 i Indenrigsministeriets  

 bekendtgørelse nr. 496 af 30. juni 1989 om kommuners låntagning og meddelse  

 af garantier m.v.
 Kommuner kan ikke økonomisk eller ledelsesmæssigt deltage i selskaber, der  

 varetager ikke-kommunale opgaver.
Kommuner kan som udgangspunkt ikke drive handel, håndværk og industri.  

 Udgangspunktet fraviges dog for så vidt angår biproduktion, accessorisk  

 virksomhed og kommunal produktion til eget brug, jf. nærmere betænkning nr.  

 1153/1988 side 72 ff.
I overensstemmelse hermed kan kommuner således heller  

 ikke uden særlig hjemmel deltage i selskaber, der driver handel, håndværk  

 eller industri, medmindre der er tale om biproduktion eller accessorisk  

 virksomhed, som kommunen selv lovligt ville kunne udøve.
Kommunale myndigheders adgang til at producere til eget brug betår kun i  

 de tilfælde, hvor kommunen eller det kommunale fællesskab selv forestår  

 produktionen.
En kommunal myndighed kan derfor ikke deltage i en  

 selskabsdannelse med private med henblik på at udøve produktionsvirksomhed,  

 selvom produktionen helt eller delvis skal afsættes til kommunen eller  

 deltagerne i det kommunale fællesskab.
 Kravet om, at selskabsdannelsen skal varetage et kommunalt formål,  

 indebærer endvidere, at selskabet skal være organiseret uden  

 erhvervsøkonomisk formål, medmindre en kommune selv undtagelsesvis ville  

 kunne varetage et sådant formål.
 En kommunalbestyrelse, der udskiller en opgave og dertil knyttede  

 kommunale midler i et selvstændigt selskab, må ikke samtidig bevare  

 rådigheden over opgavevaretagelsen, idet kommunalbestyrelsen herved ville  

 bringe sin virksomhed uden for reglerne i styrelseslovgivningen m.v. Ønsker  

 en kommune f.eks. at støtte tilvejebringelse af et musikhus ved at indgå i et  

 aktieselskab, vil kommunen således ikke lovligt kunne have bestemmende  

 indflydelse på selskabet.
Det antages dog, at der for visse kommunale opgavetypers vedkommende  

 foreligger særlige hensyn, der kan begrunde, at opgaven varetages i en  

 privatretlig organisationsform, uanset at kommunen bevarer rådigheden over  

 opgavevaretagelsen.
Dette er navnlig tilfældet, hvor den pågældende opave har  

 mindre sammenhæng med den øvrige kommunale virksomhed, eller hvor hensynet  

 til en forretningsmæssig ledelse af opgavevaretagelsen er fremtrædende.
Som  

 eksempler på sådanne tilfælde kan nævnes forarbejdning og afsætning af  

 biprodukter fra en kommunal virksomhed og udførelse af kommunal  

 forsyningsvirksomhed.
Endvidere kan det i lovgivningen være fastsat eller  

 forudsat, at opgavevaretagelsen kan finde sted i en privatretlig  

 organisationsform.
 Indenrigsministeriet udbeder sig underretning om, hvad der videre passerer  

 i sagen.
