Ankestyrelsens principafgørelse A-19-04 om fleksjob - ledighedsydelse - indtægtstab - søgnehelligdage Resume:
 Der er ikke hjemmel i lov om aktiv socialpolitik til at udbetale ledighedsydelse til en person i et fleksjob ved indtægtstab i forbindelse med søgnehelligdage.
 Love:
Lov om aktiv socialpolitik - lovbekendtgørelse nr. 709 af 13. august 2003 - § 74, stk. 1 Sagsfremstilling:
 Ansøgeren var ansat i et timelønnet fleksjob.
 Kommunen gav afslag på udbetaling af ledighedsydelse i forbindelse med søgnehelligdage med den begrundelse, at der ikke i aktivlovens kapitel 7 var hjemmel til at udbetale ledighedsydelse under søgnehelligdage men kun under ferie.
 Det sociale nævn tiltrådte kommunens afgørelse.
 Nævnet lagde med henvisning til § 74 i lov om aktiv socialpolitik vægt på, at der ikke var lovhjemmel til at udbetale ledighedsydelse ved indtægtstab i forbindelse med søgnehelligdage.
 Ansøgeren klagede over nævnets afgørelse.
 I klagen til Ankestyrelsen var det anført, at ansøgeren fandt, at det ikke var acceptabelt og retfærdigt, at hun selv skulle betale for søgnehelligdage.
 Sagen blev behandlet i principielt møde med henblik på afklaring af, om der var ret til ledighedsydelse ved indtægtstab i forbindelse med søgnehelligdage.
 Afgørelse:
 Ansøgeren havde ikke ret til ledighedsydelse ved indtægtstab i forbindelse med søgnehelligdage.
 Ankestyrelsen kom således til samme resultat som det sociale nævn.
 Ankestyrelsen lagde vægt på, at ansøgeren var ansat i et fleksjob, og at der ikke var hjemmel i lov om aktiv socialpolitik til at udbetale ledighedsydelse ved indtægtstab i forbindelse med søgnehelligdage.
