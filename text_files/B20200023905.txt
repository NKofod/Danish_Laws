Bekendtgørelse om multifunktionel jordfordeling I medfør af tekstanmærkning nr. 190, stk. 1-4, ad 24.21.05 til § 24 på finansloven for finansåret 2020, fastsættes:
Kapitel 1 Formål § 1. Bekendtgørelsen finder anvendelse på Landbrugsstyrelsens afholdelse af omkostninger til jordfordeling med henblik på at muliggøre multifunktionelle projekter, som sammentænker landbrugsproduktion med flere andre tiltag i det åbne land, der understøtter mindst tre nationale interesser, jf. § 6 og bilag 1.
Stk. 2. Dækning af omkostningerne sker i overensstemmelse med kapitel I og artikel 15 i Kommissionens forordning (EU) nr. 702/2014 af 25. juni 2014 om forenelighed med det indre marked i henhold til artikel 107 og 108 i traktaten om Den Europæiske Unions funktionsmåde af visse kategorier af støtte i landbrugs- og skovbrugssektoren og i landdistrikter, EU-Tidende, nr.
L-193, s. 1.
Kapitel 2 Gennemførelse af multifunktionel jordfordeling § 2. Jordfordeling, der er omfattet af denne bekendtgørelse, gennemføres i henhold til reglerne i lovbekendtgørelse nr. 31 af 4. januar 2017 om jordfordeling og offentligt køb og salg af fast ejendom til jordbrugsmæssige formål m.m. (jordfordelingsloven) med tilhørende bekendtgørelser m.m.
Kapitel 3 Definitioner § 3. I denne bekendtgørelse forstås ved:
 1) Arrondering af landbrugsjord: Tilpasning af landbrugsarealer med henblik på forbedring af den erhvervsmæssige drift, som kan foretages for bedrifter, hvis driftsbygninger ligger i kerneområdet eller maksimalt 5 km fra kerneområdets nærmeste yderste grænse.
 2) Ejendomsmæssig forundersøgelse: Undersøgelse, som udføres af Landbrugsstyrelsen på baggrund af det multifunktionelle projekts indhold, og som har til formål at konsolidere projektet i forhold til lodsejerholdning, jordfordelingspotentiale og omkostninger ved arealer, der udgår af eller begrænses i forhold til landbrugsproduktion.
 3) Erstatningsjord: Arealer, som opkøbes for at kunne gennemføre en hensigtsmæssig jordfordeling som erstatning for jord, der i forbindelse med jordfordelingen helt eller delvist udtages af produktion eller indgår i arrondering.
 4) Finansieringsplan: Oversigt over forventet budget og finansiering af udgifter i et multifunktionelt projekt, som ikke dækkes af et samtykke til fri jordfordeling.
 5) Fri jordfordeling: Landbrugsstyrelsens gennemførelse af jordfordeling og tilhørende køb og salg af erstatningsjord uden omkostninger for ansøger.
 6) Jordfordelingsprocessen: Det samlede administrative forløb fra planlægning, lodsejerkontakt og forhandlinger samt udarbejdelse af jordfordelingskendelse til tinglysning og berigtigelse m.v., som udføres af Landbrugsstyrelsen eller på Landbrugsstyrelsens foranledning.
 7) Kerneområde: Kerneområdet udgøres af det areal, der indeholder alle multifunktionelle projektelementer undtagen arrondering.
 8) Lokal forankring: Overvejende tilslutning til projektet fra lodsejere og andre lokale interessenter, som har været inddraget ved direkte kontakt eller på fællesmøder i forbindelse med projektejers udvikling af projektet.
 9) Multifunktionel jordfordeling: Jordfordeling, der skal muliggøre multifunktionelle projekter, som sammentænker landbrugsproduktion med andre prioriterede formål eller indsatser i det åbne land, der understøtter mindst tre nationale interesser.
 10) Rent vandmiljø: Ved rent vandmiljø forstås god tilstand i medfør af vandrammedirektivet.
 11) Samtykke: En afgørelse om, at et multifunktionelt projekt er berettiget til fri jordfordeling, eventuelt på nærmere angivne betingelser.
Kapitel 4 Fri jordfordeling Dækkede omkostninger § 4. Landbrugsstyrelsen kan meddele samtykke til at afholde styrelsens transaktionsomkostninger ved jordfordelingsprocessen, køb og salg af erstatningsjord og ejendomsmæssig forundersøgelse m.v. i forbindelse med multifunktionelle projekter inden for rammen af den på finansloven for 2019 afsatte bevilling.
Stk. 2. Fri jordfordeling omfatter Landsbrugsstyrelsens udgifter til 1) information om multifunktionel jordfordeling, herunder afholdelse af og deltagelse i informationsmøder, 2) afholdelse af planlægningsmøder med lodsejere, 3) ejendomsmæssig forundersøgelse, 4) indhentelse af tingbogsattester og aktudskrifter, 5) køb og salg af erstatningsjord, 6) annoncering og afholdelse af kendelsesmøde i Jordfordelingskommissionen, 7) tinglysningsafgifter, 8) gebyrer til Geodatastyrelsen, 9) landinspektørarbejde i form af matrikulær og anden berigtigelse af jordfordelingskendelsen, og 10) administrations- og personaleomkostninger.
Ansøgningsberettigede § 5. Ansøgning om fri jordfordeling til et multifunktionelt projekt kan indgives af en kommune eller flere kommuner i samarbejde, eller af Naturstyrelsen efter aftale med eller på opfordring fra en eller flere kommuner.
Kapitel 5 Betingelser for fri jordfordeling § 6. Fri jordfordeling kan ydes til multifunktionelle projekter, som omfatter mellem 100 og 1.000 hektar jord, der skal jordfordeles, og som understøtter mindst tre af de i nr. 1-11 anførte nationale interesser, jf. bilag 1, herunder mindst en af de i nr. 1-4 anførte interesser af direktivforpligtende karakter, som følger af EU-direktiver eller af forpligtelser i henhold til EUs byrdefordelingsaftale om nedbringelse af udledningen af drivhusgasser:
 1) Rent vandmiljø.
 2) Rent drikkevand.
 3) Natura 2000 og Bilag IV-arter.
 4) Reduktion af udledning af drivhusgasser.
 5) Klimatilpasning.
 6) Natur og biodiversitet.
 7) Skovrejsning.
 8) Økologisk landbrug.
 9) Friluftsliv.
 10) Landdistriktsudvikling.
 11) Arrondering af landbrugsjord.
 Stk. 2. Der ydes ikke fri jordfordeling til arealer, som er omfattet af andre ordninger m.v. om finansiering af jordfordeling, og arealerne medregnes ikke ved opgørelsen af hektar jord, der skal jordfordeles, jf. stk. 1.
Kapitel 6 Kommunikation og ansøgning Kommunikation § 7. Alle ansøgninger samt anden skriftlig kommunikation med Landbrugsstyrelsen i forbindelse med multifunktionel jordfordeling efter denne bekendtgørelse kan sendes med e-mail eller almindelig post.
Ansøgning § 8. Ansøgning skal indgives til Landbrugsstyrelsen på det ansøgningsskema, der er tilgængeligt på Landbrugsstyrelsens hjemmeside.
Stk. 2. Ansøgning om fri jordfordeling skal være modtaget i Landbrugsstyrelsen i følgende ansøgningsperioder, der afvikles under forudsætning af bevillingsmæssig dækning 1) fra den 24. marts 2020 til og med den 15. maj 2020, 2) fra den 15. september 2020 til og med den 31. oktober 2020, 3) fra den 15. marts 2021 til og med den 30. april 2021, 4) fra den 15. september 2021 til den 31. oktober 2021, 5) fra 15. marts 2022 til og med den 30. april 2022, eller 6) fra den 15. september 2022 til og med den 31. oktober 2022.
Stk. 3. Ansøgningen skal indeholde 1) ansøgningsskema, hvor de påkrævede oplysninger, herunder om projektets delelementer, er afgivet, 2) kortmateriale over kerneområdet samt forventede arronderingsområder, 3) dokumentation for en planlagt eller gennemført indledende undersøgelse af arealernes fysiske beskaffenhed og afgrænsning, som afklarer og kvantificerer de forventede effekter af projektets temaer, 4) en finansieringsplan, som viser budget for og den forventede samlede finansiering af projektet, dog undtaget udgifter til den multifunktionelle jordfordeling, 5) dokumentation for inddragelse af lokale interessenter i forbindelse med projektet, som viser en lokal forankring i form af overvejende tilslutning til projektet, herunder skriftlige bemærkninger til projektet fra den lokale landboforening eller familielandbrugsforening eller lignende repræsentant for de lokale lodsejere samt andre relevante lokale interessenter, og 6) dokumentation for en evt. aftale om projektejerskab mellem to eller flere kommuner eller mellem Naturstyrelsen og en eller flere kommuner.
Forelæggelse af ansøgning for taskforcen § 9. Efter hver ansøgningsfrists udløb forelægger Landbrugsstyrelsen de ansøgninger, som indeholder de i § 8, stk. 3 angivne oplysninger og bilag for en ministeriel taskforce bestående af repræsentanter for Landbrugsstyrelsen, Miljøstyrelsen, samt andre myndigheder efter behov, herunder Klima-, Energi- og Forsyningsministeriet og Erhvervsministeriet.
 Stk. 2. Taskforcen foretager på baggrund af det indsendte ansøgningsmateriale en faglig vurdering af projektets effekt i forhold til de nationale interesser, jf. § 6, og vurderer det samlede projekts realiseringsparathed.
 Stk. 3. Taskforcen værdisætter sin vurdering efter et pointsystem, jf. bilag 2, der suppleres med en skriftlig begrundelse.
Afgørelse på baggrund af prioritering § 10. På grundlag af en samlet prioritering inden for den bevillingsmæssige ramme af de modtagne ansøgninger træffer Landbrugsstyrelsen for hver ansøgningsrunde afgørelse om samtykke til fri jordfordeling på betingelse af en tilfredsstillende ejendomsmæssig forundersøgelse eller afgørelse om afslag på samtykke.
I prioriteringen indgår taskforcens vurdering.
 Stk. 2. Vurderes to projekter at være af ensartet kvalitet, vil Landbrugsstyrelsen ved sin afgørelse kunne tillægge projekternes placering i landet vægt med henblik på at tilgodese en geografisk spredning af projekterne.
Kapitel 7 Ejendomsmæssig forundersøgelse § 11. Når der er meddelt betinget samtykke til fri jordfordeling, foretager Landbrugsstyrelsen en ejendomsmæssig forundersøgelse af projektet.
I forbindelse med forundersøgelsen vurderes det, hvor lang tid en jordfordeling i det pågældende projekt anslås at ville tage.
Projektændringer i forundersøgelsesfasen § 12. Ændring af projektet i forundersøgelsesfasen skal meddeles til Landbrugsstyrelsen på et skema, der er tilgængeligt på Landbrugsstyrelsens hjemmeside.
 Stk. 2. Ændring, der indebærer understøttelse af en eller flere nationale interesser ud over de ansøgte, eller en udvidelse af allerede omfattede interesser i projektet, herunder forøgelse af arealet til jordfordeling, inddrages i forundersøgelsen.
 Stk. 3. Udskiftning af en eller flere interesser med en anden interesse i et projekt, der kun understøtter tre nationale interesser, jf. § 6, forelægges taskforcen til vurdering, jf. § 9, stk. 2 og 3, og forundersøgelsen indstilles, indtil Landbrugsstyrelsen har afgjort, om det betingede samtykke opretholdes.
 Stk. 4. Ændring, som indebærer, at projektet ikke længere overholder betingelserne i § 6 om understøttelse af mindst tre nationale interesser, hvoraf mindst en er af direktivforpligtende karakter, medfører bortfald af det betingede samtykke til fri jordfordeling, og den ejendomsmæssige forundersøgelse ophører.
Resultatet af den ejendomsmæssige forundersøgelse § 13. Resultatet af den gennemførte ejendomsmæssige forundersøgelse beskrives i en redegørelse, som fremsendes til projektejer til udtalelse.
Stk. 2. Projektejer skal inden 14 dage efter modtagelsen af redegørelsen afgive sit høringssvar til Landbrugsstyrelsen.
Landbrugsstyrelsen kan efter en konkret vurdering forlænge fristen for afgivelse af høringssvar.
 Stk. 3.  Fremgår det af redegørelsen, at den ansøgte jordfordeling ikke vurderes at kunne gennemføres i fuldt omfang, skal projektejer oplyse, om ansøgningen om fri jordfordeling ønskes fastholdt for den resterende del af projektet.
 Stk. 4. Fremsender projektejer ikke udtalelse og oplysninger inden den fastsatte svarfrist, jf. stk. 2, træffer Landbrugsstyrelsen afgørelse om bortfald af samtykket til fri jordfordeling, og sagsbehandlingen ophører.
Kapitel 8 Afgørelse om fri jordfordeling § 14. På baggrund af resultatet af den ejendomsmæssige forundersøgelse og projektejers udtalelse og oplysninger, jf. § 13, stk. 2 og 3, afgør Landbrugsstyrelsen, om det betingede samtykke til en fri jordfordeling skal fastholdes og gøres endeligt.
 Stk. 2. I afgørelsen om endeligt samtykke til fri jordfordeling anføres de afsatte ressourcer til jordfordelingsprocessen og en frist for, hvornår der skal være afsagt jordfordelingskendelse, dog senest 24 måneder efter afgørelsen.
 Stk. 3. I afgørelsen kan der fastsættes krav om, at projektejer inden en fastsat frist på maksimalt 24 måneder efter afsigelse af jordfordelingskendelsen skal  orientere Landbrugsstyrelsen om projektets status, og at projektejer ved projektets afslutning skal orientere Landbrugsstyrelsen herom og om de opnåede effekter, jf. § 6 om nationale interesser.
 Stk. 4. Landbrugsstyrelsen kan efter ansøgning fra projektejeren forlænge den fastsatte frist for afsigelse af jordfordelingskendelse, jf. stk. 2, når særlige forhold gør sig gældende.
Kapitel 9 Projektændringer i jordfordelingsfasen § 15. Ændring af projektet efter, at der er givet endeligt samtykke til jordfordeling, skal meddeles til Landbrugsstyrelsen på et skema, der er tilgængeligt på Landbrugsstyrelsens hjemmeside.
Projektforøgelse § 16. Ved ændringer af projektet, der indebærer understøttelse af en eller flere nationale interesser ud over de ansøgte eller en udvidelse af allerede omfattede interesser i projektet, med eller uden forøgelse af arealet til jordfordeling, opretholdes det meddelte samtykke, og ændringerne inddrages i den videre jordfordelingsproces under forudsætning af, at Landbrugsstyrelsen vurderer, at ændringerne er jordfordelingsmæssigt mulige, og der er midler til rådighed til dækning af den ændrede jordfordeling.
 Stk. 2. Vurderer Landbrugsstyrelsen, at ændringerne ikke er jordfordelingsmæssigt mulige, eller er der ikke midler til rådighed til dækning af den ændrede jordfordeling, opretholdes det meddelte samtykke, og den fortsatte jordfordelingsproces sker i overensstemmelse hermed.
 Stk. 3. Uagtet bestemmelsen i stk. 1 vil det meddelte samtykke til fri jordfordeling maksimalt kunne omfatte et areal på 1.000 hektar til jordfordeling.
Andre ændringer § 17. Indebærer ændringer, at et projekt ikke længere overholder betingelserne i § 6 om understøttelse af mindst tre nationale interesser, hvoraf mindst 1 er af direktivforpligtende karakter, eller at der i et projekt, som kun understøtter tre nationale interesser, sker udskiftning af en eller flere interesser med en anden interesse, fastholdes det endelige samtykke, og jordfordelingsprocessen fortsætter, hvis der på ændringstidspunktet er brugt mere end 30 % af de afsatte ressourcer til jordfordelingen.
 § 18. Indebærer ændringer, at projektets samlede areal til jordfordeling bliver mindre end 100 hektar, jf. § 6, opretholdes det meddelte samtykke, og ændringerne inddrages i den videre jordfordelingsproces, hvis Landbrugsstyrelsen vurderer, at ændringerne er jordfordelingsmæssigt mulige og rimelige.
Kapitel 10 Ugennemførlig jordfordeling § 19. Konstaterer Landbrugsstyrelsen, at det jordfordelingsmæssigt ikke er muligt at gennemføre projektet, eller at der kun er mulighed for at gennemføre en så begrænset del af den forudsatte jordfordeling, at det ikke vil være rimeligt at fortsætte jordfordelingsprocessen, træffer Landbrugsstyrelsen afgørelse om bortfald af samtykket til fri jordfordeling, og sagsbehandlingen ophører.
Kapitel 11 Permanent ændret arealudnyttelse § 20. Projektejer skal sikre, at den ændrede arealudnyttelse til de projektelementer, som hører under de direktivforpligtende nationale interesser, jf. § 6, nr. 1-4, gøres permanent, herunder ved tinglysning.
 Stk. 2. Projektejer skal i videst muligt omfang sikre, at ændret arealudnyttelse til projektelementer, der hører under de i § 6, nr. 5, 6, 7 og 9 anførte nationale interesser, gøres permanent, herunder ved tinglysning.
Kapitel 12 Oplysnings- og orienteringspligt § 21. Projektejere, der har modtaget samtykke til fri jordfordeling, har pligt til:
 1) At afgive alle oplysninger, som er nødvendige for Landbrugsstyrelsens sagsbehandling, herunder oplysninger til brug for statistik og løbende evaluering.
 2) Uden ugrundet ophold at orientere Landbrugsstyrelsen om alle ændringer i forhold til de multifunktionelle projektelementer, der indgår i det samlede projekt, herunder økonomiske forhold.
Kapitel 13 Evaluering og kontrol § 22. Projektejere, der har fået samtykke til fri jordfordeling i medfør af § 13, stk. 1-3, jf. § 16-18, er forpligtet til at afgive oplysninger til brug for Landbrugsstyrelsens kontrol af projektets gennemførelse, afsluttende evaluering af multifunktionelle jordfordelinger og af projekternes effekt og proces, herunder oplysninger om gennemførte projektelementer, finansiering, sikring af ændret arealudnyttelse, supplerende projektelementer, som ikke indgik i den multifunktionelle jordfordeling, oplysninger om ikke-gennemførte projektelementer og om årsagerne til den manglende gennemførelse.
 Stk. 2. Landbrugsstyrelsen kan lade evaluering i medfør af stk. 1 og § 21, stk. 1, nr. 1, udføre af private eller af en anden myndighed.
Kapitel 14 Klage § 23. Afgørelser efter denne bekendtgørelse kan ikke påklages til Miljø- og Fødevareklagenævnet eller indbringes for anden administrativ myndighed.
Kapitel 15 Ikrafttrædelse § 24. Bekendtgørelsen træder i kraft den 24. marts 2020.
Miljø- og Fødevareministeriet, den 16. marts 2020 Mogens Jensen / Sofus Rex Bilag 1 Nationale interesser, jf. § 6 Retlig regulering Multifunktionelle projekter, som sammentænker landbrugsproduktion med flere andre tiltag i det åbne land, der understøtter mindst tre nationale interesser, skal udføres under overholdelse af den for hvert element i projektet relevante, gældende lovgivning, herunder nedenstående reguleringer med eventuelle senere ændringer:
1. Rent vandmiljø Lovbekendtgørelse nr. 126 af 26. januar 2017 om vandplanlægning med tilhørende bekendtgørelser, som implementerer Europa-Parlamentets og Rådets direktiv 2000/60/EF af 23. oktober 2000 om fastlæggelse af en ramme for Fællesskabets vandpolitiske foranstaltninger (vandrammedirektivet).
2. Rent drikkevand Lovbekendtgørelse nr. 118 af 22. februar 2018 om vandforsyning m.v., som implementerer Rådet direktiv 98/83/EF af 3. november 1983 om kvaliteten af drikkevand med senere ændringer (drikkevandsdirektivet)Bekendtgørelse nr. 524 af 1. maj 2019 om vandkvalitet og tilsyn med vandforsyningsanlæg (drikkevandsbekendtgørelsen).
3. Natura 2000 og Bilag IV-arter a.
Natura 2000, jf. lovbekendtgørelse nr. 119 af 26. januar 2017 om miljømål mv. for internationale naturbeskyttelsesområder (miljømålsloven, og bekendtgørelse nr. 1595 af 6. december 2018 om udpegning og administration af internationale naturbeskyttelsesområder samt beskyttelse af visse arter (habitatbekendtgørelsen), som implementerer Rådets direktiv 92/43/EØF af 21. maj 1992 om bevaring af naturtyper samt vilde dyr og planter med senere ændringer (habitatdirektivet), og Rådets direktiv nr. 79/409 af 2. april 1979, om beskyttelse af vilde fugle med senere ændringer (fuglebeskyttelsesdirektivet).
b.
Bilag IV arter, jf. bekendtgørelse nr. 1466 af 6. december 2018 om fredning af visse dyre- og plantearter og pleje af tilskadekommet vildt (artsfredningsbekendtgørelsen).
4. Reduktion af udledning af drivgasser EUROPA-PARLAMENTETS OG RÅDETS FORORDNING (EU) 2018/842 af 30. maj 2018 om bindende årlige reduktioner af drivhusgasemissioner for medlemsstaterne fra 2021 til 2030 som bidrag til klimaindsatsen med henblik på opfyldelse af forpligtelserne i Parisaftalen og om ændring af forordning (EU) nr. 525/2013.
5. Klimatilpasning Lovbekendtgørelse nr. 287 af 16. april 2018 om planlægning (planloven), lovbekendtgørelse nr. 126 af 26. januar 2017 om vandplanlægning, lovbekendtgørelse nr. 1085 af 22. september 2017 om vurdering og styring af oversvømmelsesrisikoen fra vandløb og søer, bekendtgørelse nr. 894 af 21. juni 2016 om vurdering og risikostyring for oversvømmelser fra havet, fjorde eller andre dele af søterritoriet, lovbekendtgørelse nr. 57 af 21. januar 2019 om kystbeskyttelse m.v. og lovbekendtgørelse nr. 1217 af 25. november 2019 om vandløb.
6. Natur og biodiversitet Lovbekendtgørelse nr. 240 af 13. marts 2019 om naturbeskyttelse kap. 2A, 5 og 8 samt Grønt Danmarkskort, lovbekendtgørelse nr. 287 af 16. april 2018 om planlægning (planloven), bekendtgørelse nr. 1383 af 26. november 2016 om administration af planloven i forbindelse med internationale naturbeskyttelsesområder samt beskyttelse af visse arter og Europa-parlamentets og Rådets forordning (EU) nr. 113/2014 af 22. oktober 2014 om forebyggelse og håndtering af introduktion og spredning af invasive ikke-hjemmehørende arter.
7. Skovrejsning Lovbekendtgørelse nr. 315 af 28. marts 2019 om skove og bekendtgørelse nr. 1236 af 24. november 2017 om jordressourcens anvendelse til dyrkning og natur samt lovbekendtgørelse nr. 240 af 13. marts 2019 om naturbeskyttelse kap. 8.
8. Økologisk landbrug RÅDETS FORORDNING (EF) Nr. 834/2007 af 28. juni 2007 om økologisk produktion og mærkning af økologiske produkter og om ophævelse af forordning (EØF) nr. 2092/91 med senere ændringer, KOMMISSIONENS FORORDNING (EF) Nr. 889/2008 af 5. september 2008 om gennemførelsesbestemmelser til Rådets forordning (EF) nr. 834/2007 om økologisk produktion og mærkning af økologiske produkter, for så vidt angår økologisk produktion, mærkning og kontrol med senere ændringer, og bekendtgørelse nr. 21 af 4. januar 2017 af økologiloven og bekendtgørelse nr. 1291 af 3. december 2019 om økologisk jordbrugsproduktion m.v.
9. Friluftsliv Lovbekendtgørelse nr. 240 af 13. marts 2019 om naturbeskyttelse kap. 4 og 8, jf. redegørelse til Folketinget af 23. april 2015 om Danmarks nationale friluftspolitik.
10. Landdistriktsudvikling Kapitel 7.1 i Vejledning om konsekvensvurderinger, dateret maj 2005, som revideret i 2018, udarbejdet af Finansministeriet, Indenrigs- og Sundhedsministeriet, Ligestillingsafdelingen, Miljøministeriet, Skatteministeriet, Socialministeriet og Økonomi- og Erhvervsministeriet.
11. Arrondering af landbrugsjord Lovbekendtgørelse nr. 31 af 4. januar 2017 om jordfordeling og offentligt køb og salg af fast ejendom til jordbrugsmæssige formål m.m. (jordfordelingsloven) og bekendtgørelse nr. 331 af 25. marts 2013 om jordfordeling.
