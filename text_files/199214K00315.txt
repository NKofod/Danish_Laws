Nr BTL 315 Betænkning over Forslag til lov om kommunal aktivering   

 Nr L 315 1992-93, 1. samling Afgivet af Socialudvalget Afgivet: 19930622 Udvalget har behandlet lovforslaget i nogle møder og har herunder stillet spørgsmål til socialministeren, som denne har besvaret skriftligt.
Et af udvalgets spørgsmål og ministerens svar herpå er optrykt som bilag til betænkningen.
 Endvidere har udvalget modtaget skriftlige og/eller mundtlige henvendelser  

 fra:
Børne- og Ungdomspædagogernes Landsforbund, Dansk Flygtningehjælp, Dansk Socialrådgiverforening, Foreningen af Daghøjskoler i Danmark og Forstanderkredsen for produktionsskoler/produktionshøjskoler.
 Der er af socialministeren stillet ændringsforslag, hvorom henvises til de  

 ledsagende bemærkninger.
 Socialministeren har over for udvalget oplyst følgende:
 Udfaldsproblemet:
 Ledige, som falder ud af dagpengesystemet, og som ikke er berettiget til  

 kontanthjælp, vil kunne modtage andre former for hjælp efter den sociale  

 lovgivning.
 Ifølge bistandsloven har kommunalbestyrelsen pligt til at yde rådgivning  

 og vejledning til personer med problemer.
Endvidere vil der kunne ydes hjælp til revalidering efter § 43, når en  

 person med nedsat erhvervsevne efter en konkret vurdering har brug for  

 revalideringshjælp for at kunne vende tilbage til arbejdsmarkedet.
Hjælp til  

 revalidering er uafhængig af formueforhold og ægtefællens indtægter.
Hjælpen  

 kan ydes til omskoling, optræning eller uddannelse.
Det må formodes, at en  

 stor del af de personer, der falder ud af dagpengesystemet, vil være  

 berettiget hertil.
Endelig vil nogle af de personer, der »falder ud« efter 2.  

 delperiode, kunne ansøge om og være berettiget til førtidspension.  

 Betingelserne for at få førtidspension er, at erhvervsevnen er varigt nedsat,  

 og at det ikke er muligt at iværksætte foranstaltninger, der mere varigt kan  

 forbedre erhvervsevnen.
Inden der indstilles til pension, skal  

 revalideringsmulighederne være søgt afprøvet.
Ledige, som falder ud af dagpengesystemet, men som ikke er berettiget til  

 kontanthjælp, vil ikke kunne modtage tilbud om aktivering ifølge forslag til  

 lov om kommunal aktivering.
Ovennævnte gruppe af ledige vil delvis være  

 omfattet af forslag til lov om en aktiv arbejdsmarkedspolitik for så vidt  

 angår aktiveringsredskaberne, men ikke ydelserne og rettighederne.  

 Arbejdsministeriets satspulje ville kunne anvendes i forbindelse med at sikre  

 aktiveringstilbud til denne gruppe.
 Notificering af lovforslaget i EF:
Lovforslaget indebærer mulighed for at yde økonomisk støtte til  

 virksomheder, der ansætter en ledig i enten jobtræning eller et særligt  

 tilrettelagt jobtræningsforløb.
Desuden foreslås det, at det skal være muligt  

 at variere tilskudsperiodens længde ved individuel aftale for så vidt angår  

 jobtræning og såvel om tilskudsperiodens længde som om tilskuddets størrelse  

 i relation til særligt tilrettelagte jobtræningsforløb.
EF-Kommissionen betragter som udgangspunkt sådanne støtteordninger for  

 omfattet af EØF-Traktatens regler om statsstøtte.
Det betyder, at de danske  

 myndigheder er forpligtet til også at notificere disse  

 arbejdsmarkedspolitiske foranstaltninger, hvis sigte er at aktivere ledige.  

 EF-Kommissionen undersøger derefter, hvorvidt lovforslaget er i  

 overensstemmelse med Traktatens regler.
Det er en forudsætning for lovens  

 ikræfttræden, at Kommissionens endelige godkendelse foreligger inden den 1.  

 januar 1994.
Et mindretal (Det Konservative Folkepartis, Venstres og  

 Fremskridtspartiets medlemmer af udvalget) har noteret sig, at de 6  

 forligspartier, KF, V, FP, CD, RV og KRF, opfatter ændringsforslag nr. 10 til  

 § 15 som en udmøntning af aftalen om aktiveringsinitiativer af 8. maj 1992,  

 hvorefter oplæringsydelsen opretholdes uændret.
De første 20 timers  

 aktivering vil dog altid skulle honoreres med oplæringsydelsens første trin,  

 dvs. med 50 kr. pr. time.
 For de aktiveringstimer, der måtte ligge ud over 20 timer ugentligt, vil  

 ydelsen blive beregnet efter de sædvanlige regler for oplæringsydelse, dvs.  

 med enten 50, 60 eller 67 kr. pr. time.
 Mindretallet har samtidig noteret sig, at aftalen af 8. maj 1992 i øvrigt  

 fortsætter uændret.
 Et andet mindretal (Centrum-Demokraternes, Det Radikale Venstres og  

 Kristeligt Folkepartis medlemmer af udvalget) bekræfter indholdet i  

 udtalelsen ovenfor fra mindretallet (Det Konservative Folkepartis, Venstres  

 og Fremskridtspartiets medlemmer af udvalget) vedrørende udmøntningen af  

 aktiveringsforliget indgået mellem KF, V, FP, CD, RV og KRF.
 Herefter indstiller et flertal (Socialdemokratiets,  

 Centrum-Demokraternes, Det Radikale Venstres og Kristeligt Folkepartis  

 medlemmer af udvalget) lovforslaget til vedtagelse med de af  

 socialministeren stillede ændringsforslag.
 Et mindretal (Det Konservative Folkepartis og Venstres medlemmer af  

 udvalget) indstiller lovforslaget til forkastelse ved 3. behandling,  

 men vil stemme for det af socialministeren under nr. 10 stillede  

 ændringsforslag.
Mindretallet betragter regeringens samlede økonomiske udspil som en  

 helhed.
Da Det Konservative Folkeparti og Venstre er modstandere af  

 regeringens samlede plan, vil de to partier stemme imod alle regeringens  

 lovforslag, uanset at partierne ville kunne støtte enkelte af lovforslagene,  

 hvis de ikke indgik i den fremlagte helhed.
Nogle af lovforslagene har  

 partierne ved tidligere lejligheder selv fremlagt, men i helt andre  

 sammenhænge.
Regeringens samlede økonomiske plan består af tre elementer: Nye  

 offentlige udgifter, ændringer i dagpengesystemet og omlægning af  

 skattesystemet.
Samlet lægger disse tre elementer op til en ny kurs i den  

 økonomiske politik, som har en forkert ideologisk drejning og er økonomisk  

 uansvarlig.
 For det første har regeringen foreslået nye offentlige udgifter på 11-12  

 mia. kr. i 1994. Regeringen har dermed brudt de sidste 10 års stramme  

 udgiftspolitik og har sat kursen mod nye udvidelser af den offentlige sektor.
For det andet indebærer den foreslåede skatteomlægning, at det private  

 erhvervslivs kapitalgrundlag i de kommende år vil blive udhulet af  

 avanceskatter på aktier, ejendomme og goodwill samtidig med, at  

 erhvervslivets konkurrenceevne bliver forringet.
Boligudgiften for boligejere  

 vil stige, således at de private ejerboliger stilles ringere i forhold til de  

 offentligt støttede udlejningsboliger.
Den foreslåede bruttoskat vil forringe  

 vilkårene for ny privat pensionsopsparing.
 For det tredje har regeringen fremlagt en arbejdsmarkedspolitik, som slet  

 ikke løser strukturproblemerne på arbejdsmarkedet, men tværtimod cementerer  

 de bestående stivheder og lægger grunden til forøgede udgifter til  

 arbejdsmarkedspolitikken i de kommende år.
 Samlet udgør regeringens økonomiske udspil en ideologisk drejning, hvor  

 den offentlige sektor vil vokse kraftigt, medens der bliver lagt større  

 byrder på den private sektor.
 Mindretallet finder det aldeles utroværdigt og uansvarligt, når regeringen  

 lover skattelettelser samtidig med, at de offentlige udgifter og underskuddet  

 på de offentlige budgetter vokser.
 Den nye kurs mod større offentlige udgifter vil tværtimod udløse store  

 skatteregninger i fremtiden.
 Der er enkelte forslag om skattelettelser m.v. i den samlede pakke, som  

 mindretallet ud fra en isoleret betragtning ville kunne støtte.
 En ansvarlig økonomisk politik kræver imidlertid, at lettelser og  

 finansiering hører sammen.
Mindretallet er derfor nødt til at se lovforslagene om lettelser og  

 skærpelser under eet.
Da regeringen ikke har taget initiativ til reelle  

 forhandlinger om den samlede økonomiske plan, har mindretallet ikke fået  

 mulighed for at opnå grundlæggende ændringer i regeringens udspil.
I  

 konsekvens heraf vil mindretallet stemme imod alle regeringens lovforslag.
Mindretallet stemmer imod regeringens såkaldte arbejdsmarkedsreform, da  

 der ikke er tale om nogen reform.
Det er en videreførelse af en  

 arbejdsmarkedspolitik, som har bidraget stærkt til at skabe de strukturelle  

 problemer på det danske arbejdsmarked, der er en medvirkende årsag til, at  

 ledigheden permanent har været helt uacceptabelt høj i en årrække.
 Regeringens udspil trækker i den helt forkerte retning: Dagpengeniveauet  

 er alt for højt, og varigheden på over 9 år med mulighed for forlængelse er  

 hel uacceptabel.
 Uafhængige eksperter har gentagne gange påpeget, at dagpengeydelserne og  

 den lange dagpengeperiode skal ændres for at nedbringe strukturledigheden.
Mindretallet er enig med den nye vismand, professor Torben Andersen, der i  

 Arbejdsgiveren af 8. juni 1993 skriver: »På ydelsessiden indebærer de  

 fremlagte lovforslag så godt som ingen realitetsændringer i forhold til det  

 hidtil gældende system.
Med uændrede dagpengeydelser videreføres således de  

 impulser, der udgår fra dagpengesystemet til sammenpresning af lønstrukturen.  

 Dette har negative konsekvenser for beskæftigelsen og for fordelingen af  

 denne.« Sådan som bruttoskatten er udformet, er det blevet en generel ekstraskat,  

 som mindretallet på enhver måde må tage afstand fra.
 Mindretallet beklager også, at tanken om en decentral  

 arbejdsmarkedspolitik reelt er indholdsløs, når op imod 10 af de 12 mia. kr.  

 bruges centralt.
Selv om regeringen har taget nogle elementer fra KV-regeringens planer til  

 en reform af arbejdsmarkedet, har den desværre gjort dette ved at sætte dem  

 ind i en sammenhæng, som ikke skaber den nødvendige dynamik, der er  

 forudsætningen for varig fremgang i beskæftigelsen.
I værste fald kan dens  

 kortsigtede løsninger stille sig i vejen for den langsigtede forbedring og  

 dermed gøre ondt værre.
 Mindretallet frygter, at flere af regeringens elementer vil bidrage til at  

 forlænge den eksisterende arbejdsløshedskø.
 Mindretallet vil derfor stemme imod regeringens forslag og i stedet  

 arbejde videre for en egentlig reform af arbejdsmarkedet og forsat tage de  

 nødvendige initiativer til en langsigtet forbedring.
 Da socialministerens lovforslag indgår som en del af regeringens samlede  

 udspil til en skatte- og arbejdsmarkedsreform m.v., må mindretallet afvise  

 forslaget som helhed.
 Specielt skal mindretallet dog ikke undlade særligt at fremhæve den  

 forringelse af ungdomsydelsesordningen, som de foreslåede ændrede  

 visitationsregler indebærer.
 Mindretallet beklager dybt, at Rødkløverregeringen via dette lovforslag  

 vil gennemtvinge en sådan forringelse, oven i købet så kort tid efter, at der  

 i forbindelse med den i februar måned d.å. indgåede tillægsaftale til  

 aktiveringsforliget af 8. maj 1992 netop blev givet en midlertidig og  

 begrænset adgang til at dispensere fra tidsfristen.
Denne midlertidige dispensationsadgang blev gennemført for resten af  

 indeværende år med henblik på at afhjælpe det pukkelproblem, som nogle få  

 kommuner har.
Ordningen har dårligt haft tid til at virke, hvorfor en  

 forlængelse endsige en udvidelse og permanentgørelse savner ethvert  

 erfaringsgrundlag.
 Mindretallet stiller sig derfor uforstående over for regeringens  

 bevæggrunde til at gennemføre en permanent forringelse af  

 ungdomsydelsesordningen ved at forlænge visitationsperioden for unge  

 kontanthjælpsmodtagere, som jo netop har brug for at komme i gang så hurtigt  

 som muligt.
 Et andet mindretal (Socialistisk Folkepartis medlem af udvalget)  

 indstiller lovforslaget til forkastelse ved 3. behandling, men kan  

 stemme for de af socialministeren under nr. 4, 5 og 15 stillede  

 ændringsforslag.
 Mindretallet bemærker, at lov om kommunal aktivering skal ses i tæt  

 sammenhæng med arbejdsministerens forslag om aktivering.
Mindretallet modsætter sig ikke, at kontanthjælpsmodtagere får et tilbud  

 om arbejde, tværtimod.
Men der skal så være tale om et tilbud, der forbedrer  

 den pågældendes sociale situation.
Det mener mindretallet slet ikke sker  

 efter dette forslag.
 Lovforslaget er stort set endt med at være et forslag, hvorefter  

 kontanthjælpsmodtageren skal arbejde for kontanthjælpen, uden at dette  

 medfører mulighed for at komme i a-kasse med deraf efterfølgende muligheder  

 for at kunne udnytte de arbejdsmarkedsordninger, der ligger heri.
Derved fastholdes den pågældende i kontanthjælpssystemet.
Mindretallet er  

 af den mening, at kontanthjælpsmodtagerne skal støttes, så de kommer i en  

 forbedret uddannelses- og arbejdssituation.
 Det sker ikke med dette lovforslag.
 Mindretallet er af den mening, at kommunerne ikke kan fremskaffe alle de  

 tilbud, der nu skal til, i og med at alle kontanthjælpsmodtagere skal tvinges  

 ind under disse ordninger.
 Mindretallet er også af den mening, at der fremover ikke vil blive udbudt  

 ret mange ordinære fuldtidsstillinger for ufaglærte i kommunerne, men at  

 disse vil blive fyldt op af kontanthjælpsmodtagere med arbejdstid og  

 lønvilkår, der ikke er overenskomstmæssig.
 Af en lang række svar på spørgsmål fremgår det, at ud over at der vil  

 komme flere kontanthjælpsmodtagere fremover på grund af arbejdsministerens  

 forslag til ny dagpengelov, så vil der med dette lovforslag blive tale om  

 tusinder af mennesker, der skal leve af løsarbejde i et kontanthjælpssystem,  

 de ikke kan komme ud af igen.
Mindretallet har end ikke kunnet komme igennem med, at arbejde i  

 frivillige, kulturelle, humanitære og sociale organisationer m.v. kunne  

 betragtes som arbejde.
Dette på trods af, at det vil blive meget svært ikke  

 mindst i store kommuner at finde beskæftigelse til både kontanthjælps- og  

 dagpengemodtagere.
Det skal tilføjes, at i sidste øjeblik lykkedes det KF, V og FP at  

 forringe vilkårene for de unge på ungdomsydelse ikke kun ved at fastholde  

 regeringen på ungdomsydelsesforliget, men direkte ved at få forringet  

 vilkårene for dem, der arbejder mere end 20 timer ugentligt i et  

 beskæftigelsesprojekt.
Som oftest vil dette være unge forsørgere.
Det finder  

 mindretallet er helt urimeligt.
 Mindretallet indstiller derfor lovforslaget til forkastelse.
 Et tredje mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling, men kan  

 stemme for de af socialministeren stillede ændringsforslag og bemærker i  

 øvrigt:
Lovforslaget giver intet incitament til at finde sig et lønnet arbejde og  

 giver dermed ikke noget incitament til at løse arbejdsløshedsproblemet.
Det  

 bliver blot udskudt.
Borgerne har nu gennem mange år oplevet, at kommunerne ikke har været i  

 stand til at løse problemet.
Det er på tide at erkende dette og så, i stedet  

 for at lade det være en offentlig opgave, lægge det over til et privat  

 initiativ, hvor der lægges vægt på, at de ledige skal have et incitament til  

 at finde sig et arbejde.
 Lovforslaget er sikkert velment, men det er lappeløsninger på nogle  

 symptomer på problemer, der har oprindelse et helt andet sted.
I stedet for disse lappeløsninger skulle Folketinget hellere koncentrere  

 sig om at løse arbejdsløshedsproblemet.
Det sker kun ved at samle kræfterne  

 om at gennemføre ærlige skattelettelser af markant størrelse, finansieret ved  

 store offentlige besparelser.
 ÆndringsforslagAf socialministeren , tiltrådt af et flertal  

 (S, FP, CD, RV og KRF):
 Til § 2 1) Efter stk. 3 indsættes som nyt stykke:
»Stk. 4. Der henvises til de redskaber om aktivering, som er  

 nævnt i kapitel 3-10 i lov om en aktiv arbejdsmarkedspolitik, i det omfang  

 disse redskaber ikke er reguleret ved denne lov eller den øvrige sociale  

 lovgivning.« Til § 4 2) Stk. 2, 1. pkt., affattes således:
»Arbejdstiden i jobtræning fastsættes af kommunalbestyrelsen efter  

 aftale med arbejdsgiveren.« Til § 5 3) Stk. 2, 1. pkt., affattes således:
»Arbejdstiden i særligt tilrettelagte jobtræningsforløb fastsættes af  

 kommunalbestyrelsen efter aftale med arbejdsgiveren.« Af socialministeren, tiltrådt af et flertal (S, SF, FP, CD,  

 RV og KRF):
 Til § 9 4) Stk. 1, 2. pkt., affattes således:
»Tilbudet skal påbegyndes senest efter en sammenhængende periode med  

 13 ugers kontanthjælp.« 5) Stk. 2 affattes således:
»Stk. 2. Deltager kontanthjælpsmodtageren i et vejlednings-  

 og introduktionsprogram efter § 3, stk. 2, forlænges perioden for  

 påbegyndelsen af tilbud om aktivering til op til 19 ugers kontanthjælp.« Af socialministeren , tiltrådt af et flertal (S, FP, CD, RV  

 og KRF):
 Til § 10 6) Stk. 1 affattes således:
»Tilbud om aktivering i form af ungdomsydelse skal være på mindst 20  

 timer om ugen og have en varighed på 6 måneder.« Til § 12 7) 3. pkt. udgår, og i stedet indsættes som nye  

 punktummer:
»I handlingsplanen beskrives kontanthjælpsmodtagerens  

 beskæftigelsesmål.
Med udgangspunkt i kontanthjælpsmodtagerens ønsker og  

 forudsætninger og under hensyntagen til arbejdsmarkedets behov angives  

 tillige, hvilke arbejdsmarkedspolitiske eller andre aktiviteter der kan  

 bidrage til opfyldelse af målet.« Til § 14 8) I stk. 1 udgår 2. pkt., og i stedet  

 indsættes som nye punktummer:
»I jobtræning hos offentlige arbejdsgivere kan lønnen højst udgøre 81  

 kr. pr. time eksklusive feriepenge m.v.
Den maksimale timeløn reguleres  

 procentuelt i overensstemmelse med reguleringen i de offentlige  

 lønskalaer.« 9) Stk. 2 affattes således:
»Stk. 2. Til kontanthjælpsmodtagere under 25 år udbetales der  

 i jobtræning med 20 timer om ugen ungdomsydelse i form af lønnen efter stk.  

 1.« Af socialministeren , tiltrådt af et flertal (udvalget med  

 undtagelse af SF):
 Til § 15 10) § 15 affattes således:
 »§ 15. Til kontanthjælpsmodtagere under 25 år, der deltager i  

 et vejlednings- og introduktionsprogram efter § 3, stk. 2, udbetales  

 ungdomsydelse beregnet efter reglerne om kontanthjælp i lov om social  

 bistand, dog mindst med et beløb svarende til satsen for unge udeboende under  

 23 år.
 Stk. 2. Til kontanthjælpsmodtagere under 25 år, der deltager i et  

 særligt tilrettelagt jobtræningsforløb, jf. § 5, udbetales en  

 oplæringsydelse, som i de første 20 timer om ugen udgør 52,20 kr. pr. time.
 Stk. 3. For timer ud over 20 timer om ugen udgør oplæringsydelsen  

 for kontanthjælpsmodtagere under 23 år følgende:
1) Første gang en modtager deltager i et særligt tilrettelagt  

 jobtræningsforløb, 52,20 kr. pr. time, 2) anden gang en modtager deltager i et særligt tilrettelagt  

 jobtræningsforløb, 62,65 kr. pr. time, hvis der kan fremvises et  

 oplæringsbevis, jf. stk. 7, og 3) tredje og efterfølgende gange en modtager deltager i et særligt  

 tilrettelagt jobtræningsforløb, 69,95 kr. pr. time, hvis der kan fremvises et  

 oplæringsbevis, jf. stk. 7.
 Stk. 4. For timer ud over 20 timer om ugen udgør oplæringsydelsen  

 for 23-24 årige kontanthjælpsmodtagere 69,95 kr. pr. time.
 Stk. 5. Ud over oplæringsydelsen efter stk. 2-4 ydes, jf. § 01, et  

 tillæg, der svarer til det beløb, hvormed den kontanthjælp, som den unge  

 ville have været berettiget til, overstiger oplæringsydelsen.
 Stk. 6. Den i stk. 2-4 nævnte ydelse reguleres en gang årlig den  

 1. januar med satsreguleringsprocenten, jf. lov om en satsreguleringsprocent.
Stk. 7. Til kontanthjælpsmodtagere, der deltager i et særligt  

 tilrettelagt jobtræningsforløb, udstedes der et oplæringsbevis, hvis der  

 anmodes herom.
Oplæringsbeviset skal indeholde oplysninger om, hvilke  

 kvalifikationer kontanthjælpsmodtageren har opnået i jobtræningsforløbet.
Stk. 8. Socialministeren kan fastsætte nærmere regler om  

 oplæringsydelse og oplæringsbevis.« Af socialministeren , tiltrådt af et flertal (S, FP, CD, RV  

 og KRF):
 Til § 16 11) Stk. 2, 2. pkt., udgår.
 Ny paragraf 12) Efter § 16 indsættes som ny paragraf:
»§ 01. Ydelser i særligt tilrettelagte jobtræningsforløb  

 efter § 15 og § 16 kan efter fradrag af arbejdsmarkedsbidraget ikke overstige  

 arbejdsløshedsdagpengenes højeste beløb.
Ville modtageren være berettiget til  

 en højere ydelse efter reglerne om kontanthjælp i lov om social bistand, ydes  

 et tillæg svarende til forskellen.
Overstiger kontanthjælpen i øvrigt  

 oplæringsydelsen, jf. § 15, stk. 2 eller stk. 3 og 4, eller projektydelsen  

 efter § 16, stk. 2, ydes ligeledes et tillæg svarende til forskellen.« Ny paragraf 13) Efter § 17 indsættes som ny paragraf:
»§ 02. Til kontanthjælpsmodtagere under 25 år, der deltager i  

 et tilbud om aktivering efter kapitel 3 inden 3 måneder efter udløbet af en  

 aktiveringsperiode med ungdomsydelse, udbetales der løn, oplæringsydelse  

 eller kontanthjælp i overensstemmelse med reglerne i § 14, § 15 og § 17, stk.  

 1.« Til § 22 14) Stk. 1, 2. pkt. , affattes således:
»Det samme gælder kommunens udgifter til løntilskud i tilbud om  

 aktivering med 20 timer om ugen, udgifter til oplæringsydelse efter § 15,  

 stk. 2, og udgifter til oplæringsydelse efter § 15, stk. 3 og 4, dog højst  

 med et beløb svarende til den kontanthjælp, den unge ellers ville være  

 berettiget til.« Af socialministeren , tiltrådt af et flertal (S, SF, FP, CD,  

 RV og KRF):
 15) Efter stk. 1 indsættes som nye stykker:
 »Stk. 2. I tilbud om aktivering af kontanthjælpsmodtagere,  

 der er fyldt 25 år, refunderer staten 50 pct. af en kommunes udgifter til  

 aktiveringsydelse.
Stk. 3. Staten refunderer 50 pct. af kommunernes udgifter til  

 tillæg efter § 01.« Stk. 2 bliver herefter stk. 4.
 Til § 24Af socialministeren , tiltrådt af et flertal (S, FP,  

 CD, RV og KRF):
 16) Stk. 2, nr. 2, affattes således:
»2) Aktivering ud over 20 timer om ugen af kontanthjælpsmodtagere  

 under 25 år, jf. § 14, stk. 2, og udgifter til oplæringsydelse efter § 15,  

 stk. 3 og 4, der overstiger et beløb svarende til den kontanthjælp, den unge  

 ellers ville være berettiget til.« 17) I stk. 2 indsættes efter nr. 3 som nyt nummer:
»4) Godtgørelse efter § 18.« Bemærkninger Til nr. 1 Det foreslås, at der i lovforslaget indsættes en henvisning til  

 bestemmelserne om de forskellige aktiveringsredskaber i kapitel 3-10 i det af  

 arbejdsministeren fremsatte lovforslag L 272 om en aktiv  

 arbejdsmarkedspolitik.
Med ændringsforslaget fremhæves det således, at de  

 aktiveringsredskaber, der for kontanthjælpsmodtagere er beskrevet i  

 lovforslaget om kommunal aktivering, skal ses i sammenhæng med redskaberne i  

 L 272.
 Til nr. 2 og 3 Med ændringsforslagene tydeliggøres det, at fastsættelse af  

 arbejdstidens længde sker efter aftale med arbejdsgiveren i de tilfælde, hvor  

 kommunalbestyrelsen ikke selv er arbejdsgiver i jobtræningen eller i det  

 særligt tilrettelagte jobtræningsforløb.
 Til nr. 4 og 5 Det indgår i regeringens aftale med Kommunernes  

 Landsforening om kommunernes økonomi i 1994 og 1995, at regeringen fremsætter  

 forslag om, at visitationsperioden for ungdomsydelse udgør 13 uger for alle.  

 Det er herved en forudsætning, at kommunerne bestræber sig på at yde tilbud  

 så tidligt som muligt.
Ændringsforslagene medfører, at kommunerne får større frihed til også for  

 unge under 21 år at afgøre, hvornår tilbudet skal afgives inden for de første  

 13 uger.
Kommunerne gives hermed bedre muligheder for at anvende ressourcer  

 på den svage gruppe af unge under 21 år frem for at bruge ressourcer på unge,  

 som alligevel ville finde beskæftigelse eller gå i gang med en uddannelse  

 inden for de første 13 uger.
Det skønnes, at forlængelsen af visitationsperioden fra 6 til 13 uger  

 medfører, at 6.700 færre personer bliver aktiveret i ungdomsydelsen,  

 sammenlignet med lovforslaget, i et normalår.
Herved opstår en besparelse  

 svarende til driftsudgifterne ved aktivering, medens de samlede  

 forsørgelsesudgifter skønnes at være uændrede.
Den samlede offentlige  

 besparelse udgør 24 mio. kr. i 1994 og 28 mio. kr. i 1995 og de følgende år  

 (1994 PL-niveau).
Til nr. 6 Formålet med ændringsforslaget er at tydeliggøre indholdet af  

 kommunernes pligtmæssige ungdomsydelsestilbud for så vidt angår tilbudets  

 omfang og varighed, dvs. en ugentlig arbejdstid på mindst 20 timer og en  

 varighed på 6 måneder.
Kommunerne kan dog vælge at give tilbud af en længere  

 varighed end 6 måneder.
Der vil i så fald være tale om tilbud, der rækker ud  

 over det pligtmæssige tilbud.
Til nr. 7 Ændringsforslaget har til formål at tydeliggøre, at der ved  

 udarbejdelse af den individuelle handlingsplan ud over hensyntagen til  

 kontanthjælpsmodtagerens ønsker og forudsætninger også skal lægges vægt på,  

 hvilke arbejdsmarkedspolitiske eller andre aktiviteter der kan bidrage til  

 opfyldelse af beskæftigelsesmålsætningen.
Ved udarbejdelse af handlingsplanen  

 forudsættes det, at der mellem kommunen og kontanthjælpsmodtageren kan opnås  

 enighed om, hvilke elementer der skal indgå i planen.
Til nr. 8 Ændringsforslaget vedrører bestemmelser, der er indeholdt i  

 såvel dette lovforslag som i L 272 om en aktiv arbejdsmarkedspolitik.
For at  

 sikre overensstemmelse mellem de to lovforslag stilles det teknisk prægede  

 ændringsforslag som en konsekvens af de samtidig af arbejdsministeren  

 stillede ændringsforslag til L 272.
Til nr. 9 Med ændringsforslaget sker der en begrebsmæssig tydeliggørelse  

 af ungdomsydelsen som den ydelse, der udbetales som løn i jobtræning med 20  

 timer om ugen.
Med forslaget præciseres sammenhængen med refusionsreglen i §  

 22, stk. 1, hvoraf det fremgår, at kommunen ved tilbud om jobtræning får  

 refunderet 50 pct. af udgiften til løntilskud, når der er tale om tilbud med  

 20 timer om ugen.
Til nr. 10 I tilknytning til aftale af 8. maj 1992 om aktivering mellem  

 Det Konservative Folkeparti, Venstre, Det Radikale Venstre,  

 Centrum-Demokraterne, Kristeligt Folkeparti og Fremskridtspartiet er der  

 enighed om, at oplæringsydelsen opretholdes, dog således at de første 20  

 timers aktivering altid vil blive honoreret med oplæringsydelsens 1. trin,  

 52,20 kr. i timen.
For de aktiveringstimer, der måtte ligge ud over 20 timer  

 ugentligt, vil ydelsen blive beregnet efter sædvanlige regler om  

 oplæringsydelse, dvs. med enten 52,20, 62,65 eller 69,95 kr. i timen.
De  

 angivne satser er de gældende satser, 50, 60 og 67 kr. pr. time i niveau 1.  

 april 1993 reguleret til niveau 1. januar 1994.
 Med forslaget bestemmes, at unge kontanthjælpsmodtagere under 25 år, der  

 deltager i særligt tilrettelagte jobtræningsforløb, modtager en  

 oplæringsydelse.
Oplæringsydelsen til kontanthjælpsmodtagere under 23 år vil således pr. 1.  

 januar 1994 udgøre 52,20 kr. pr. time, første gang pågældende aktiveres i et  

 særligt tilrettelagt jobtræningsforløb, 62,65 kr. pr. time anden gang, og  

 69,95 kr. pr. time tredje og følgende gange, pågældende aktiveres i et  

 særligt tilrettelagt jobtræningsforløb.
De første 20 timers aktivering vil  

 dog altid blive honoreret med oplæringsydelsens 1. trin, 52,20 kr. pr. time.  

 For de aktiveringstimer, der måtte ligge ud over 20 timer ugentligt, beregnes  

 ydelsen efter ovennævnte satser.
 For 23-24-årige kontanthjælpsmodtagere udgør oplæringsydelsen ligeledes  

 52,20 kr. pr. time for de første 20 timers beskæftigelse om ugen; for timer  

 herudover ydes 69,95 kr. pr. time ved aktivering i særligt tilrettelagte  

 jobtræningsforløb.
Det følger af stk. 2, at arbejdstiden er 20 timer om ugen, når  

 kontanthjælpsmodtagere som led i ungdomsydelsen aktiveres i særligt  

 tilrettelagte jobtræningsforløb.
Kommunen kan, hvis den ønsker det, give  

 tilbud om flere timers aktivering.
 Såfremt den kontanthjælp, som den unge ellers ville være berettiget til,  

 overstiger oplæringsydelsen beregnet på grundlag af beskæftigelse i 20 timer  

 eller flere timer ugentligt, ydes der et tillæg, der svarer til forskellen.
 Økonomiske konsekvenser.
 Ændringsforslaget indebærer, at der til de aktiverede  

 kontanthjælpsmodtagere i jobtræningsforløb udbetales en fast  

 bruttogrundydelse, men i de tilfælde, hvor kontanthjælpen overstiger  

 bruttogrundydelsen, udbetales der et tillæg svarende til differencen.
 Dette betyder, at ydelsesniveauet i de fleste tilfælde vil svare til det  

 niveau, der var forudsat i det oprindelige forslag.
 For unge under 23 år, der får kontanthjælpen udmålt efter de særlige  

 unge-regler, indebærer forslaget imidlertid et højere ydelsesniveau, fordi  

 bruttoydelsen er højere end ydelsen efter unge-reglerne i det oprindelige  

 forslag.
 Isoleret set indebærer den lidt højere sats til de unge en merudgift i  

 forhold til det oprindelige forslag på ca. 14 mio. kr. i 1994 og ca. 16 mio.  

 kr. i 1995 (PL 1994).
 Da oplæringsydelsen imidlertid samtidig berettiger til udbetaling af  

 feriepenge, indebærer forslaget en yderligere merudgift på ca. 29 mio. kr. i  

 hvert af årene, men det antages, at størstedelen af denne udgift vil blive  

 modsvaret af en kontanthjælpsbesparelse i ferieperioden.
Til nr. 11 og 12 Med ændringsforslagene sikres det, at ydelserne i særligt  

 tilrettelagte jobtræningsforløb, dvs. oplæringsydelse, aktiveringsydelse og  

 projektydelse, efter fradrag af arbejdsmarkedsbidraget ikke kan overstige  

 arbejdsløshedsdagpengenes højeste beløb.
Bestemmelsen sikrer endvidere ved  

 ydelse af tillæg, at deltagerne samlet mindst får udbetalt et beløb, der  

 svarer til den kontanthjælp, de ellers ville være berettiget til.
 Til nr. 13 Ændringsforslaget er redaktionelt og stilles i konsekvens af  

 ændringsforslaget ovenfor til § 15.
 Til nr. 14 Ændringsforslaget bevirker, at kommunerne får 50 pct.'s  

 refusion af udgifterne til aktivering i 20 timer ugentligt i løntilskud (§  

 14, stk. 2) og i særligt tilrettelagte jobtræningsforløb (§ 15, stk. 2). Hvis  

 kommunen tilbyder beskæftigelse i særligt tilrettelagte jobtræningsforløb i  

 mere end 20 timer ugentligt (§ 15, stk. 3 og 4), kan kommunen ligeledes få 50  

 pct.'s refusion for udgifterne til oplæringsydelsen, dog højst med et beløb  

 svarende til den kontanthjælp, som den unge ellers ville være berettiget til.  

 Ikke refusionsberettigede udgifter kan kommunen afholde af puljebeløbene, jf.  

 ændringsforslaget nedenfor til § 24.
Til nr. 15 Ændringsforslaget har til hensigt at tydeliggøre, at kommunerne  

 får refunderet 50 pct. af udgiften til aktiveringsydelse i form af  

 kontanthjælpen.
Der anvendes således den samme refusionsregel som for  

 kommunernes udgifter til ungdomsydelse i form af kontanthjælp, jf. forslagets  

 § 22, stk. 1.
 Til nr. 16 Det præciseres, at har kommunen udgifter til aktivering ud over  

 20 timer om ugen af kontanthjælpsmodtagere under 25 år ved løntilskud eller i  

 særligt tilrettelagte jobtræningsforløb, kan disse udgifter afholdes af  

 puljebeløbet.
Til nr. 17 I bemærkningerne til lovforslaget er det nævnt, at kommunerne  

 har mulighed for at finansiere udgifter til godtgørelse efter § 18 af  

 puljemidlerne.
Dette foreslås præciseret ved at indsætte en bestemmelse herom  

 i selve loven.
Peder Sass (S) Bjarne Laustsen (S) Jørn Pedersen (S) Jan Petersen (S)  

 Grete Schødts (S) Taanquist (S) nfmd. (fungerende formand) Lilli  

 Gyldenkilde (SF) Bente Juncker (CD) Pia Christmas-Møller (KF) Per Tærsbøl  

 (KF) Grethe Fenger Møller (KF) Else Winther Andersen (V) Eva Kjer Hansen (V)  

 Bertel Haarder (V) Steffen Kjærulff-Schmidt (FP) Bent Aa.
Rasmussen (RV) Arne  

 Nielsen (KRF) Bilag Et af udvalgets spørgsmål til socialministeren og dennes besvarelse heraf Spørgsmål 22:
 Ministeren bedes oplyse, om der i ungdomsydelsesordningen er en pligt for  

 den unge til at tage imod et aktivitetstilbud, og at ungdomsydelsen kan  

 tilbageholdes til unge, der afslår at tage mod et aktivitetstilbud i  

 ungdomsydelsesordningen.
 Svar:
 Den unge i ungdomsydelsesordningen har som andre kontanthjælpsmodtagere  

 pligt til at tage imod et aktiveringstilbud, jf. § 40 i bistandsloven.
Hvis en ung i ungdomsydelsesordningen afviser at tage imod et tilbud om  

 aktivering, kan kommunen stoppe udbetalingen af ungdomsydelsen, såfremt  

 tilbudet stadig står åbent.
Udbetalingen af ungdomsydelsen skal genoptages,  

 hvis pågældende tager imod det foreliggende tilbud, eller hvis tilbudet ikke  

 længere står åbent.
I sidstnævnte tilfælde vil fremtidig hjælp blive ydet med  

 tilbagebetalingspligt.
Tillægsbetænkningen Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i nogle møder og har herunder stillet spørgsmål til socialministeren, som denne har besvaret dels skriftligt, dels i samråd.
Nogle af udvalgets spørgsmål og ministerens svar herpå er optrykt som bilag til tillægsbetænkningen.
 Der er af socialministeren og af et mindretal stillet ændringsforslag,  

 hvorom henvises til de ledsagende bemærkninger.
 Socialministeren har over for udvalget oplyst følgende vedrørende  

 spørgsmålet om anke af aktiveringstilbud, der blev rejst under 2. behandling:
 1) Regler:
Ifølge lovforslagets § 2 har kommunalbestyrelsen ansvaret for tilbudene om  

 aktiverende foranstaltninger, der kan gives til kontanthjælpsmodtagere.
Det  

 skal tilstræbes, at kontanthjælpsmodtagerne får flere tilbud at vælge  

 imellem.
Efter lovforslagets § 20 træffer kommunalbestyrelsen beslutning om  

 konsekvenserne for kontanthjælpsmodtagerens ret til udbetaling af  

 kontanthjælp efter reglerne i lov om social bistand, hvis et tilbud om  

 aktivering afslås af pågældende.
Denne afgørelse kan indbringes for de  

 almindelige klageinstanser, jf. lovforslagets § 21, stk. 1, (efter afstemning  

 ved 2. behandling § 23, stk. 1).
 Efter lovforslagets § 21, stk. 1, (§ 23, stk. 1) kan kommunalbestyrelsens  

 afgørelse om, hvorvidt en kontanthjælpsmodtager er berettiget til tilbud om  

 aktivering, ligeledes indbringes for det sociale ankenævn efter de  

 almindelige klageregler i bistandsloven.
 Kommunalbestyrelsens afgørelse om indholdet af tilbud som en realisering  

 eller en udførelse af kommunalbestyrelsens afgørelse om, at en  

 kontanthjælpsmodtager er berettiget til tilbud om aktivering, kan derimod  

 ikke indbringes for det almindelige klagesystem, jf. lovforslagets § 21, stk.  

 2. (§ 23, stk. 1).
 Dette indebærer, at en kontanthjælpsmodtager, der afslår et tilbud om  

 aktivering, vil kunne indbringe kommunalbestyrelsens afgørelse om  

 berettigelsen til kontanthjælp for de almindelige klageinstanser.
 Sagen bedømmes efter bestemmelsen i bistandslovens § 40, hvorefter ydelsen  

 af hjælpen forudsætter, at den pågældende ikke har et rimeligt tilbud om  

 arbejde eller deltagelse i beskæftigelsesfremmende foranstaltninger.  

 Klageinstansen vil herunder kunne tage stilling til rimeligheden af begge  

 typer tilbud i forhold til den enkelte kontanthjælpsmodtager og dennes  

 situation.
 Hvorvidt et tilbud kan anses for rimeligt, afhænger af en konkret  

 vurdering af den pågældendes kvalifikationer og forudsætninger i øvrigt,  

 sammenholdt med tilbudets art og omfang, herunder også en vurdering af løn-  

 og ansættelsesvilkår.
 Indholdet af tilbudet efter lovforslagets § 2 skal så vidt muligt  

 tilpasses kontanthjælpsmodtagerens behov og ønsker ud fra de muligheder, som  

 den enkelte kommune har for at tilbyde en bredere vifte af tilbud.
Det er forudsat, at kommunen i denne forbindelse drøfter tilbudet med  

 kontanthjælpsmodtageren.
Denne drøftelse skal efter de almindelige regler i  

 bistandslovens §§ 28 og 29 om rådgivning og vejledning foretages af personer,  

 der i kraft af uddannelse eller anden sagkundskab har særlige forudsætninger.  

 Hvis kommunen finder, at tilbudet, der skal gives, bør være et andet end  

 ønsket af kontanthjælpsmodtageren, skal reglerne i forvaltningslovens kapitel  

 5 om partshøring og kapitel 6 om begrundelse anvendes.
 Dette betyder bl.a., at kontanthjælpsmodtageren skal have mulighed for at  

 udtale sig om tilbudets indhold og få en begrundelse for afgørelsen.
 2) Kommentar:
De allerede eksisterende regler tilsigter netop, at valget af tilbud sker  

 i tæt samarbejde med kontanthjælpsmodtageren.
Socialministeriet vil ved  

 udarbejdelse af vejledning til loven specielt henlede kommunernes  

 opmærksomhed på nødvendigheden af et tæt samarbejde om indholdet af tilbudet.  

 De tanker, der ligger bag forslaget om udarbejdelse af en redegørelse, når  

 kontanthjælpsmodtageren afslår et tilbud, vil indgå i vejledningen.
Herudover vil Socialministeriet i øvrigt i løbet af efteråret gennemgå  

 bistandslovens klageregler særligt med henblik på en vurdering af  

 klageadgangen vedrørende de kommunale myndigheders afgørelser.
Heri vil også  

 indgå klageadgangen efter lovforslaget samt spørgsmålet om en redegørelse,  

 før der træffes beslutning om konsekvenserne af et afslag på et tilbud om  

 aktivering.
 Et mindretal (Det Konservative Folkeparti, Venstres og Fremskridtspartiets  

 medlemmer af udvalget) er stærkt utilfreds med, at der i den sidste fase af  

 såvel forhandlingerne som udvalgsarbejdet med lovforslaget er kommet nye,  

 ændrede og undertiden selvmodsigende oplysninger om den beregningsmæssige og  

 tekniske sammenhæng i lovforslaget og specielt i forbindelse med udformningen  

 af § 15. Derfor finder mindretallet anledning til at understrege, at den  

 beregningsmæssige og tekniske udformning af § 15 vedrørende oplæringslydelsen  

 alene er regeringens og socialministerens ansvar.
 Mindretallet noterer, at det ikke er lykkedes at få sammenhængende  

 oplysninger om de økonomiske beregninger.
 Mindretallet tager til efterretning, at ministeren har garanteret, at den  

 samlede økonomiske virkning er, at alle unge under 25 år på kontanthjælp  

 honoreres med 50 kr. pr. time i de første 20 aktiveringstimer, og at  

 aktiveringstimer ud over de første 20 honoreres i henhold til  

 oplæringsydelsens tre trin (50, 60 og 67 kr. pr. time ekskl. satsregulering),  

 jf. aktiveringsforliget af 8. maj 1992.
 Mindretallet vil holde ministeren fast på, at ovenstående politiske  

 aftaler rent faktisk også bliver virkningen af den valgte tekniske løsning.
 Herefter indstillet et flertal (Socialdemokratiets, Det Radikale  

 Venstres, Centrum-Demokraternes og Kristeligt Folkepartis medlemmer af  

 udvalget) lovforslaget til vedtagelse med de af ministeren stillede  

 ændringsforslag.
 Et mindretal (Det Konservative Folkepartis og Venstres medlemmer af  

 udvalget) indstiller lovforslaget til forkastelse.
 Et andet mindretal (Socialistisk Folkepartis medlem af udvalget)  

 indstiller lovforslaget til forkastelse og vil ved 3. behandling  

 stemme for det af mindretallet under nr. 8 stillede ændringsforslag.
 Mindretallet er stærkt utilfreds med de oplysninger, som socialministeren  

 er kommet med under samråd samt i svar på udvalgsspørgsmål vedrørende gruppen  

 af ung på ungdomsydelse.
 Mindretallet finder ikke, at det er lykkedes at få fyldestgørende  

 oplysninger om økonomiske beregninger.
Mindretallet finder det grotesk, at en socialdemokratisk socialminister  

 forhandler sig til yderligere forringelser for kontanthjælpsmodtagere på  

 ungdomsydelse, der arbejder 37 timer om ugen.
Dette har de tidligere efter  

 det gamle forlig fået ca. 1.000 kr. mere om måneden for.
 Mindretallet indstiller lovforslaget til forkastelse.
 Et tredje mindretal (Fremskridtspartiets medlem af udvalget)  

 indstiller lovforslaget til forkastelse, kan ikke stemme for det af  

 mindretallet under nr. 8 stillede ændringsforslag og vil ved 3. behandling  

 redegøre for sin stilling til de af ministeren under nr. 1-7 stillede  

 ændringsforslag.
 ÆndringsforslagAf socialministeren, tiltrådt af et flertal  

 (S, RV, CD og KRF):
Til § 15 1) I stk. 2 ændres »52,20 kr.« til:  

 »49,80 kr.« 2) I stk. 3, nr. 1, ændres »52,20 kr.« til:  

 »49,80 kr.« 3) I stk. 3, nr. 2, ændres »62,65 kr.« til:  

 »59,75 kr.« 4) I stk. 3, nr. 3, ændres »69,95 kr.« til:  

 »66,70 kr.« 5) I stk. 4 ændres »69,95 kr.« til: »66,70  

 kr.« Til § 16 6) I stk. 2 ændres »projektydelsen pr.  

 time« til: »en projektydelse pr. time, jf. § 23, stk. 1, i lov om  

 en aktiv arbejdsmarkedspolitik«.
 Til § 20 7) I stk. 1, 2. pkt., ændres »alene  

 ungdomsydelse« til: »oplæringsydelse«.
 Af et mindretal (SF):
 Til § 22 8) Efter stk. 2 indsættes som nyt stykke:
» Stk. 3. Afslår en kontanthjælpsmodtager at deltage i et  

 tilbud om aktivering efter kapitel 3, kan kommunalbestyrelsen ikke træffe  

 beslutning om konsekvenserne for pågældende heraf, før der er udarbejdet en  

 redegørelse, hvori såvel kontanthjælpsmodtageren som tilbudsgiveren udtaler  

 sig om tilbudets indhold og begrundelsen for nægtelsen og overvejer  

 alternative tilbud.« Bemærkninger Til nr. 1-5 De i § 15 fastsatte satser for oplæringsydelsen er angivet  

 under forudsætning af, at der skal betales arbejdsmarkedsbidrag af  

 oplæringsydelsen.
Oplæringsydelsen må imidlertid ses i sammenhæng med  

 reglerne om kontanthjælp.
Det er derfor vurderet, at der ikke skal betales  

 arbejdsmarkedsbidrag af oplæringsydelsen.
Timesatserne pr. 1. april 1993, 50,  

 60 og 67 kr., foreslås derfor med virkning fra den 1. januar 1994 nedsat i  

 overensstemmelse med øvrige ydelser, der ikke er omfattet af  

 arbejdsmarkedsbidrag.
 De lidt lavere satser indebærer isoleret set i forhold til det oprindelige  

 lovforslag en merudgift på ca. 3 mio. kr. (PL 1994). Hertil kommer udgifter  

 til feriepenge, hvor det antages, at størstedelen af denne udgift vil blive  

 modsvaret af en kontanthjælpsbesparelse i ferieperioden.
 Til nr. 6 Ændringsforslaget er redaktionelt.
Til nr. 7 Ændringsforslaget stilles i konsekvens af det ved 2. behandling  

 vedtagne forslag om ny affattelse af lovforslagets § 15. I det oprindelig  

 fremsatte lovforslag var det i § 15 foreslået, at der til  

 kontanthjælpsmodtagere under 25 år i særligt tilrettelagte jobtræningsforløb  

 skulle udbetales ungdomsydelse i form af kontanthjælp for de første 20 timer  

 om ugen.
Indeholdt tilbudet mere end 20 timer om ugen, skulle der for de  

 overskydende timer udbetales en projektydelse pr. time.
Med den nye  

 affattelse af § 15 skal der kun udbetales een ydelse, nemlig oplæringsydelse  

 i alle aktiveringstimer, og det foreslås derfor, at kommunerne får mulighed  

 for at udbetale godtgørelsen på op til 1.000 kr. månedlig til unge, der  

 aktiveres med oplæringsydelsen.
 Til nr. 8 Der skal være mulighed for en kontanthjælpsmodtager til at  

 udtale sig om sin sag, før vedkommende kan fratages kontanthjælp.
Peder Sass (S) Bjarne Laustsen (S) Jørn Pedersen (S) Jan Petersen (S)  

 Grete Schødts (S) Taanquist (S) nfmd. (fungerende formand) Lilli  

 Gyldenkilde (SF) Bente Juncker (CD) Pia Christmas-Møller (KF) Per Tærsbøl  

 (KF) Grethe Fenger Møller (KF) Else Winther Andersen (V) Eva Kjer Hansen (V)  

 Bertel Haarder (V) Steffen Kjærulff-Schmidt (FP) Bent Aa.
Rasmussen (RV) Arne  

 Nielsen (KRF) Bilag Nogle af udvalgets spørgsmål til socialministeren og dennes svar herpå A.
Ministeren bedes redegøre for den økonomiske sammenhæng mellem det  

 oprindelige lovforslag, det vedtagne ændringsforslag nr. 10 til § 15 og de  

 stillede ændringsforslag i tillægsbetænkningen.
B.
Bliver der tale om garanti for, at ingen kan få mindre udbetalt i  

 kontanthjælp end efter nugældende lovgrundlag? C.
Er det korrekt, at efter vedtagelsen af ændringsforslagene ved 2.  

 behandling mister unge, der får 37 timers aktivering, 1.000 kr. om måneden i  

 forhold til det oprindelige forslag? Ad samrådsspørgsmål A og B: Både i det oprindelige forslag, i det  

 ændringsforslag, der blev vedtaget ved 2. behandling, og i det nu stillede  

 ændringsforslag forudsættes det, at de aktiverede mindst får udbetalt et  

 beløb, der svarer til den kontanthjælp, vedkommende ellers ville have fået  

 udbetalt.
 Dette betyder, at ydelsesniveauet for alle aktiverede mindst bliver  

 kontanthjælpen - udmålt efter de fremtidige regler - i alle tre forslag.
I det ændringsforslag, der blev vedtaget ved 2. behandling,  

 indførtes en oplæringsydelse, der beregnes som 20 timerx52,20 kr./time.
Pr.  

 måned udgør dette beløb i 1994-niveau 4.524 kr., og dette beløb bliver  

 således ungdomsydelsens minimumsbeløb.
I det oprindelige forslag forudsattes det imidlertid, at unge  

 kontanthjælpsmodtagere under 23 år, der ikke har forsørgerbyrder og ikke har  

 haft hidtidige indtægter af betydning, skulle aktiveres med kontanthjælp  

 efter satsen for unge udeboende, hvilket i 1994-niveau svarer til en  

 bruttoydelse på 4.251 kr./md.
Dette beløb er således lavere end den  

 oplæringsydelse, der blev fastsat i det vedtagne ændringsforslag.
 Det vedtagne ændringsforslag indebar derfor en merudgift for denne  

 specielle gruppe ungdomsydelsesmodtagere.
 Satsen på 52,20 kr./time er beregnet ud fra den tidligere sats på 50  

 kr./time (4.333 kr./md.), der er opreguleret pr. 1/7-93 til 51,60 kr./time,  

 og efter den almindelige satsregulering - der samtidig indebærer fremrykning  

 af reguleringstidspunktet fra 1/7-94 til 1/1-94 - skal satsen yderligere  

 reguleres med 1,2 pct. pr. 1. januar 1994.
 Dette er den sats, der blev benyttet i det vedtagne ændringsforslag, og  

 med denne sats indebar ændringsforslaget altså en merudgift på (4.524-4.251=)  

 273 kr./md. i forhold til det oprindelige forslag for alle de  

 ungdomsydelsesmodtagere, der ellers ville få udbetalt kontanthjælp efter  

 satsen for unge udeboende (ca. 4.200 helårsmodtagere). Merudgiften blev  

 beregnet til ca. 14 mio. kr..
Af oplæringsydelsen på 4.524 kr. skal der imidlertid - efter  

 skattereformen - betales 5 pct. i arbejdsmarkedsbidrag.
Efter  

 arbejdsmarkedsbidrag (men før almindelig indkomstskat) udgør beløbet derfor  

 4.298 kr./md.
 I det seneste ændringsforslag forudsættes det, at der ikke skal  

 betales arbejdsmarkedsbidrag af oplæringsydelsen, og satsen er derfor  

nedreguleret med 3,5 pct. ((-4,7 pct. + 1,2 pct.) der er den  

 almindelige reguleringsprocent for ydelser, der ikke betales  

 arbejdsmarkedsbidrag af) pr. 1. januar 1994 til 49,80 kr./time, svarende til  

 en oplæringsydelse på 4.316 kr. pr. måned.
 Denne oplæringsydelse er altså 18 kr. højere end oplæringsydelsen  

 efter det vedtagne ændringsforslag efter betaling af arbejdsmarkedsbidrag men  

 før almindelig indkomstskat, og i denne oplæringsydelse lå der allerede en  

 opregulering på 1,2 pct. i forhold til den i dag gældende sats.
 Bruttomerudgiften i det seneste ændringsforslag er beregnet til ca. 3 mio.  

 kr. i forhold til det oprindelige forslag, idet oplæringsydelsen i  

 dette ændringsforslag er 65 kr. højere end ungesatsen i det oprindelige  

 forslag.
 I forhold til det vedtagne ændringsforslag er der således en  

 mindreudgift på 11 mio. kr. brutto, svarende nogenlunde til det beløb, der  

 ville blive indbetalt i arbejdsmarkedsbidrag efter det vedtagne  

 ændringsforslag.
Bilag til samrådsspørgsmål A Til sammenligning kan anføres, at med en ungdomsydelse på 4.333 kr./md.  

 ville man med nugældende skattesatser (og 1994-personfradrag) have en  

 disponibel indtægt på 3.368 kr./md.
 Ad samrådsspørgsmål C: I det oprindelige forslag forudsættes, at  

 den unge ved 37 timers beskæftigelse aktiveres for kontanthjælpen i de første  

 20 timer og i de resterende timer modtager en projektydelse, som blev  

 forudsat at være på 70 kr. i timen, dog maksimalt en samlet ydelse svarende  

 til højeste dagpengemaksimum/kontanthjælp.
 Ændringsforslaget ved 2. behandling medfører, at unge ved 37 timers  

 beskæftigelse får udbetalt 50 kr. i timen (1993-sats) for de første 20 timer,  

 og for de resterende timer en differentieret ydelse på hhv. 50, 60 eller 67  

 kr. i timen afhængig af alder og antal tilbud.
 Ændringsforslaget ved 2. behandling kan medføre, at en ung, der  

 aktiveres i 37 timer med en ydelse på 50 kr. i timen i 20 timer og 67 kr. i  

 timen i 17 timer, får udbetalt ca. 1.000 kr. mindre om måneden end efter det  

 oprindelige forslag.
Om en ung vil få mindre ved det vedtagne ændringsforslag sammenholdt med  

 det oprindelige forslag ved 37 timers beskæftigelse vil bl.a. afhænge af den  

 kontanthjælp, den unge er berettiget til, samt af antal tilbud og alder.
Alle  

 vil dog være sikret en ydelse, der mindst svarer til den kontanthjælp, den  

 unge er berettiget til.
 Begrundelsen for en nedgang ved f.eks. 37 timers beskæftigelse i forhold  

 til det oprindelige forslag er, at kontanthjælpen kan være højere end ydelsen  

 ved 50 kr. i timen i de første 20 timer, samt at projektydelsen i de  

 resterende timer er højere end oplæringsydelsen.
