Fremsat den 14. oktober 2010 af finansministeren (Claus Hjort Frederiksen) Forslag til Lov om ændring af lov om anvendelse af Christianiaområdet (Ændring af revisionsbestemmelse m.v.) § 1 I lov nr. 399 af 7. juni 1989 om anvendelse af Christianiaområdet, som ændret ved lov nr. 431 af 9. juni 2004, foretages følgende ændring:
 1. § 11, stk. 1, nr. 1, affattes således:
»1) uden forsvarsministerens tilladelse foretager de i § 3, stk. 2 og 3, nævnte handlinger,« § 2 I lov nr. 431 af 9. juni 2004 om ændring af lov om anvendelse af Christianiaområdet foretages følgende ændring:
 1. I § 3 ændres »2010-2011« til: »2011-2012«.
§ 3 Loven træder i kraft den 1. januar 2011.
Bemærkninger til lovforslaget Almindelige bemærkninger 1. Indledning I 2004 blev christianialoven af 7. juni 1989 ændret med henblik på at gennemføre en ændring af formål og ejerskab til området.
Et af formålene med ændringsloven var, at området fremover ikke skulle være omfattet af en særlov.
Der var derfor i ændringsloven indsat en revisionsbestemmelse, der fastslog, at der skulle fremsættes et forslag til revision af loven senest i folketingsåret 2010-2011 under den forudsætning, at loven på dette tidspunkt ville kunne ophæves.
Da det ikke har været muligt at gennemføre ændringsloven, blandt andet fordi der i mellemtiden er anlagt en endnu ikke afgjort retssag, der berører dele af lovens anvendelsesområde, er der ikke grundlag for at ophæve loven på nuværende tidspunkt, hvorfor det foreslås at udskyde den forudsatte revision med et år.
 Der sker herudover en teknisk ændring af straffebestemmelsen.
2. Lovforslagets baggrund Forsvarsministeren og justitsministeren afgav den 6. maj 2003 en redegørelse om Christiania, hvori det blev tilkendegivet, at regeringen vil gennemføre en ny politik vedrørende Christiania.
 Regeringen nedsatte derfor et udvalg, Christianiaudvalget, med deltagelse af ministerier, Københavns Kommune og det statslige ejendomsselskab Freja a/s.
 Udvalgets afrapportering, der blev fremlagt den 12. marts 2004, bekræfter, at der er behov for nytænkning og for en ny udvikling, og at denne udvikling ikke kan baseres på den struktur, som Christiania har i dag.
Udvalget konstaterede, at fæstningsanlægget er stærkt medtaget, og at der sker en stadig udbygning og konsolidering af byggeriet på anlægget, hvor stadig større dele privatiseres som haver mv.
De før christianialoven fredede kasernebygninger er endvidere misligholdt eller ødelagt i forhold til deres oprindelige udtryk.
Den forudsatte udvikling hen imod, at de bevaringsværdige områder skulle udgøre et rekreativt grønt område for alle borgere, og at Christianiaområdet som sådan skulle åbne sig i forhold til det øvrige Christianshavn, er ikke realiseret.
Hensigten var ikke, at Christianiaområdet skulle ensrettes med andre byområder.
Regeringens mål for udviklingen af Christiania er, at området fortsat skal være et grønt og bilfrit kvarter i København, hvor der er plads til at leve på en anden måde, men indenfor lovgivningens almindelige regler uden særlov, uden hashhandel, med huslejebetaling og åben boligtildeling, med opretning af de bevaringsværdige bygninger, og med opretning og sikring af fæstningsanlægget som et åbent, rekreativt område for christianitter, københavnere og den øvrige befolkning.
 Det var derfor nødvendigt med en ny politik, der kan sikre opretningen og bevaringen af fæstningsanlæg og kasernebygninger, skabe grundlaget for en udvikling af området til gavn for alle borgere i København, og som indebærer, at området og aktiviteterne på området bliver omfattet af landets almindelige love og regler, og der blev derfor fremsat et forslag til ændring af den gældende christianialov i 2004.
I ændringsloven var det forudsat, at der skulle fremsættes et forslag til revision af loven senest i folketingsåret 2010-2011. Formålet med ændringsloven af 2004 var blandt andet, at der på sigt ikke skulle være en særlov for Christianiaområdet, og revisionsbestemmelsen forudsætter derfor en ophævelse af loven.
Revisionsbestemmelsen indeholdt en forventning om, at loven senest i folketingsåret 2010-2011 kunne ophæves.
Der har efter lovændringen været gennemført flere langvarige forhandlingsforløb med Christiania, uden at dette har resulteret i en løsning for implementering af lovens bestemmelser om nye organisations- og ejerformer på området.
Samtidig har Christiania i 2006 anlagt sag mod staten ved Slots- og Ejendomsstyrelsen.
Da det ikke har været muligt at gennemføre ændringsloven, blandt andet fordi der i mellemtiden er anlagt en endnu ikke afgjort retssag vedrørende dele af lovens indhold, er der på nuværende tidspunkt ikke grundlag for hverken ophævelse eller mere omfattende ændringer i loven.
Højesteret forventes at træffe afgørelse februar 2011, hvorfor det foreslås, at revisionsbestemmelsen forlænges med et år.
Efter Højesterets afgørelse vil der i folketingsåret 2011-12 blive fremsat forslag til revision af loven.
Revisionsbestemmelsen henviser alene til ændringsloven, men den egentlige revision vil skulle inddrage både hovedloven fra 1989 og ændringsloven fra 2004. Det nærmere indhold af denne revision vil blive fastlagt på baggrund af Højesterets afgørelse og en vurdering af, om det nuværende lovgrundlag muliggør en løsning for Christiania.
3. Lovforslagets indhold 3.1 Gældende ret I lov nr. 399 af 7. juni 1989 om anvendelse af Christianiaområdet var det strafbart at uden tilladelse at anvende arealer eller anvende, opføre, ombygge eller nedrive bygninger eller opstille boder, skure eller andre genstande.
Ved lov nr. 431 af 9. juni 2004 om ændring af lov om anvendelse af Christianiaområdet blev strafbestemmelsen konsekvensrettet som følge af ændring i beskrivelsen af de handlinger, der krævede tilladelse.
 Der er indsat en revisionsbestemmelse i ændringsloven af 9. juni 2004 med henblik på revision af ændringsloven senest i folketingsåret 2010-11. På tidspunktet for fremsættelsen af forslag til ændringsloven var hensigten, at med den forudsatte udviklingsproces kunne revisionen forventes at bestå i en ophævelse af loven, idet dens formål måtte forventes at være udtømt.
3.2 Den foreslåede ordning I forbindelse med gennemførsel af lov nr. 431 af 9. juni 2004 om ændring af lov om anvendelse af Christianiaområdet blev § 11, stk. 1, nr. 1, (strafbestemmelsen) formuleret således, at det ikke fremgår, hvilken bestemmelse, der indeholder et sanktionerbart forhold, idet en paragrafangivelse ikke fremgik.
Lovændringen ændrer strafbestemmelsen, således at det fremover tydeligt fremgår i relation til hvilken bestemmelse, der kan pålægges strafansvar.
I ændringsloven var det forudsat, at der skulle fremsættes et forslag til revision af loven senest i folketingsåret 2010-2011. Baggrunden var en forventning om, at loven på dette tidspunkt kunne ophæves.
Der har efter lovændringen været gennemført flere langvarige forhandlingsforløb med Christiania, uden at dette har resulteret i en løsning for implementering af lovens bestemmelser om nye organisations- og ejerformer på området.
Samtidig har Christiania i 2006 anlagt sag mod staten ved Slots- og Ejendomsstyrelsen.
Da det således ikke har været muligt at gennemføre ændringsloven, blandt andet fordi der i mellemtiden er anlagt en endnu ikke afgjort retssag vedrørende dele af lovens indhold, er der på nuværende tidspunkt ikke grundlag for hverken ophævelse eller mere omfattende ændringer i loven.
Højesteret forventes at træffe afgørelse februar 2011, hvorfor det foreslås, at revisionsbestemmelsen forlænges med et år.
Efter Højesterets afgørelse vil der i folketingsåret 2011-12 blive fremsat forslag til revision af loven.
Det nærmere indhold af denne revision vil blive fastlagt på baggrund af Højesterets afgørelse og en vurdering af, om det nuværende lovgrundlag muliggør en løsning for Christiania.
4. Økonomiske konsekvenser for det offentlige Lovforslaget har ikke økonomiske konsekvenser for det offentlige.
5. Administrative konsekvenser for det offentlige Lovforslaget har ikke administrative konsekvenser for det offentlige.
6. Økonomiske og administrative konsekvenser for erhvervslivet Forslaget har ingen økonomiske og administrative konsekvenser for erhvervslivet.
7. Administrative konsekvenser for borgerne Lovforslaget har ikke administrative konsekvenser for borgerne.
8. Miljømæssige konsekvenser Lovforslaget har ikke miljømæssige konsekvenser.
9. Forholdet til EU-retten Lovforslaget indeholder ikke EU-retlige aspekter.
 10. Hørte myndigheder og organisationer mv.
 Lovforslaget har været sendt i høring hos følgende myndigheder og organisationer m.v.:
 Københavns Kommune, Dragør Kommune, Tårnby Kommune, Frederiksberg Kommune, Danmarks Naturfredningsforening, Kulturmiljørådet i København og Frederiksberg Kommuner, Christianias Kontaktgruppe, Beboerrådgivningen Herfra og Videre, Christianshavns Lokalråd, Boligselskabernes Landsforening, Andelsboligforeningernes Fællesrepræsentation og Landsforeningen for Bygnings- og Landskabskultur.
Bemærkninger til lovforslagets enkelte bestemmelser Til § 1 Til nr. 1 Ved lov nr. 431 af 9. juni 2004 om ændring af lov om anvendelse af Christianiaområdet blev § 11, stk. 1, nr. 1, (strafbestemmelsen) formuleret således, at det ikke fremgår, hvilken bestemmelse, der indeholder et sanktionerbart forhold, idet en paragrafangivelse ikke fremgik.
Lovændringen ændrer strafbestemmelsen, således at det fremover tydeligt fremgår i relation til hvilken bestemmelse, der kan pålægges strafansvar.
 Bestemmelsen har aldrig været søgt anvendt.
Til § 2 Til nr. 1 Ved lov nr. 431 af 9. juni 2004 om ændring af lov om anvendelse af Christianiaområdet var der indsat en revisionsbestemmelse med henblik på revision af ændringsloven senest i folketingsåret 2010-11. Det var ved lovændringen forventet, at revisionen med den forudsatte udviklingsproces for Christianiaområdet som forudsat ved lovændringen i 2004, kunne forventes at bestå i en ophævelse af loven, idet dens formål måtte forventes at være udtømt.
Da det ikke har været muligt at gennemføre ændringsloven, blandt andet fordi der i mellemtiden er anlagt en endnu ikke afgjort retssag vedrørende dele af lovens indhold, er der på nuværende tidspunkt ikke grundlag for hverken ophævelse eller mere omfattende ændringer i loven.
Højesteret forventes at træffe afgørelse februar 2011, hvorfor det foreslås, at revisionsbestemmelsen forlænges med et år.
 Revisionsbestemmelsen foreslås ændret i overensstemmelse hermed til at der skal fremsættes et ændringsforslag i folketingsåret 2011-2012. På det tidspunkt vil der blive fremsat et forslag, der afspejler Højesterets afgørelse og vurderingen af, om det nuværende lovgrundlag gør det muligt at finde en løsning for Christiania.
Til § 3 Det foreslås, at loven træder i kraft den 1. januar 2011.
