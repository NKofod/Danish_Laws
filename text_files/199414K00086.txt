Nr BTL 86 Betænkning over Forslag til lov om ændring af lov om midlertidig  

 opholdstilladelse til visse personer fra det tidligere Jugoslavien m.v.,  

 udlændingeloven og lov om social bistand (Behandling af asylansøgninger fra  

 personer fra det tidligere Jugoslavien med midlertidig opholdstilladelse  

 m.v.)   

 Nr L 86 1994-95, 1. samling Afgivet af Retsudvalget Afgivet: 19941213 Udvalget har behandlet lovforslaget i nogle møder.
Udvalget har herunder stillet spørgsmål til indenrigsministeren, som denne har besvaret skriftligt.
 Herefter indstiller et flertal (Socialdemokratiets, Socialistisk  

 Folkepartis, Det Radikale Venstres, Enhedslistens og Centrum-Demokraternes  

 medlemmer af udvalget) lovforslaget til vedtagelse uændret.
Et mindretal inden for flertallet (Socialistisk Folkepartis medlem af  

 udvalget) bemærker, at der er tale om en gruppe mennesker, hvis land er i  

 krig, og som ikke længere bør rådne op i asyllejrene.
Disse mennesker har en  

 ret til at få deres asylansøgning behandlet og menneskeligt set en ret til at  

 komme i gang med et liv uden for lejrene.
 Et andet mindretal inden for flertallet (Enhedslistens medlem af udvalget)  

 indstiller lovforslaget til vedtagelse, men ønsker at understrege sin  

 modstand mod afskæringen af retten til at søge asyl og noterer sig  

 indenrigsministerens tilsagn om, at midlertidighedsbegrebet i  

 flygtningepolitikken vil komme til debat i forbindelse med Per  

 Sørensen-udvalgets betænkning.
 Et mindretal (Venstres, Det Konservative Folkepartis og  

 Fremskridtspartiets medlemmer af udvalget) indstiller lovforslaget til  

forkastelse ved 3. behandling.
 Mindretallet er enig i intentionerne om, at jugoslaver med midlertidig  

 opholdstilladelse bør have større muligheder for aktivering og frihed til at  

 fraflytte asylcentrene, jo længere de har opholdt sig i Danmark, alt under  

 forudsætning af, at opholdet i Danmark er af midlertidig karakter, og at  

 indlæring af færdigheder m.v. tilsigter en dygtiggørelse med henblik på  

 tilbagevenden til det tidligere Jugoslavien.
 Mindretallet har noteret sig, at et flertal i Folketinget, herunder  

 regeringspartierne, ikke ønsker at udskyde asylsagsbehandlingen efter  

 nærværende lov, og har noteret, at ministeren ikke har ønsket at give tilsagn  

 om - eventuelt ved ændring af udlændingebekendtgørelsen - at udnytte lovens  

 muligheder for at give eksjugoslaverne en opholdstilladelse med henblik på  

 midlertidigt ophold.
 Mindretallet stiller sig helt uforstående over for ministerens og  

 regeringens beslutning om, at man ikke vil forlænge udsættelsen med  

 asylbehandlingen, og har derfor fremsat selvstændigt lovforslag om, at den  

 midlertidige opholdstilladelse forlænges med foreløbig et år.
Mindretallet bemærker, at regeringens synspunkt endvidere synes helt  

 uforeneligt med de intentioner, som indenrigsministeren har tilkendegivet om,  

 at sagsbehandlingstiden i asylsager skal nedsættes væsentligt.
Tværtimod  

 finder mindretallet, at den omstændighed, at tusinder af personer nu kan søge  

 asyl, vil medføre kaotiske tilstande hos de myndigheder, der skal behandle  

 sagerne, samtidig med at ventetiden for andre asylsøgere vil blive påvirket.
 Det er for mindretallet helt afgørende, at eksjugoslaverne ikke på  

 nuværende tidspunkt kan indgå i asylproceduren med den følge, at de, der vil  

 være berettiget til asyl, kan få permanent opholdstilladelse,  

 familiesammenføring og blive indvandrere i det danske samfund.
Dorte Bennedsen (S) Erling Christensen (S) Holger Graversen (S) Per  

 Kaalund (S) Lissa Mathiasen (S) Margrete Auken (SF) nfmd.
Bjørn Elmquist  

 (RV) fmd.
Søren Søndergaard (EL) Sonja Albrink (CD) Birthe Rønn  

 Hornbech (V) Inge Dahl-Sørensen (V) Svend Aage Jensby (V) Erling Oxdam (V)  

 Helge Adam Møller (KF) John Vinther (KF) Henning Grove (KF) Pia Kjærsgaard  

 (FP) Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde og har stillet spørgsmål til indenrigsministeren, som denne har besvaret skriftligt.
 Der er af indenrigsministeren og af et mindretal stillet ændringsforslag,  

 hvorom henvises til de ledsagende bemærkninger.
 Herefter indstiller et flertal (Socialdemokratiets, Socialistisk  

 Folkepartis, Det Radikale Venstres, Enhedslistens og Centrum-Demokraternes  

 medlemmer af udvalget) lovforslaget til vedtagelse med det af  

 indenrigsministeren stillede ændringsforslag.
 Et mindretal (Venstres, Det Konservative Folkepartis og  

 Fremskridtspartiets medlemmer af udvalget) indstiller lovforslaget til  

forkastelse, men de af mindretallet stillede ændringsforslag til  

 vedtagelse.
 Med hensyn til mindretallets ændringsforslag understreger mindretallet  

 generelt, at man ønsker, at udlændingelovens § 11 ændres med henblik på at  

 gøre midlertidige, tidsbegrænsede opholdstilladelser til en hovedregel for  

 alle asylsøgere, ligesom man ønsker, at 3-års-reglen i § 19 ændres til en  

 generel 7-års-regel.
 For at undgå en diskussion om identitet efter grundlovens § 41, stk. 2,  

 har mindretallet dog afstået herfra og begrænset ændringsforslagene til de  

 foreliggende, men vil overveje at fremsætte dette forslag på et senere  

 tidspunkt.
Mindretallet vil stemme hverken for eller imod ministerens  

 ændringsforslag.
Mindretallet har i medfør af grundlovens § 41, stk. 3,  

 begæret 3. behandling af lovforslaget udsat i 12 søgnedage for at få en  

 folkelig debat.
Det er med forundring, at mindretallet har konstateret, at  

 flertallet, der under 2. behandling af lovforslaget var meget fordømmende  

 over for udsættelsen, ikke har begæret lovforslagets 3. behandling afviklet  

 ved udløbet af de 12 søgnedage, ligesom mindretallet finder det uforståeligt,  

 at en lov, der efter regeringens tidligere udsagn var af meget hastende  

 karakter, ikke træder i kraft ved bekendtgørelsen i Lovtidende, men først ca.  

 3 uger efter lovforslagets endelige vedtagelse.
 ÆndringsforslagAf et mindretal (V, KF og FP):
 Til § 2 1) Efter nr. 1 indsættes som nyt nummer:
 »01. I § 11, stk. 1, indsættes som 3. pkt.:
»Er udlændingen meddelt opholdstilladelse i medfør af § 7 eller § 9,  

 stk. 2, nr. 5, i umiddelbar forlængelse af en opholdstilladelse efter lov om  

 midlertidig opholdstilladelse til visse personer fra det tidligere  

 Jugoslavien m.v., meddeles altid tidsbegrænset opholdstilladelse med henblik  

 på midlertidigt ophold.«» 2) Efter nr. 1 indsættes som nyt nummer:
 »02. I § 11, stk. 1, indsættes som 4. pkt.:
»Senest 7 år efter, at der første gang er givet opholdstilladelse med  

 henblik på midlertidigt ophold, skal det afgøres, hvorvidt tilladelsen bør  

 gives med henblik på varigt ophold og tidsubegrænset.«» 3) Efter nr. 4 indsættes som nyt nummer:
 »03. I § 19, stk. 2, indsættes som 2. pkt.:
»Er udlændingen meddelt opholdstilladelse i medfør af § 7 eller § 9,  

 stk. 2, nr. 5, i umiddelbar forlængelse af en opholdstilladelse efter lov om  

 midlertidig opholdstilladelse til visse personer fra det tidligere  

 Jugoslavien m.v., finder bestemmelserne i stk. 1 dog ikke anvendelse, hvis  

 udlændingen lovligt har boet her i landet i mere end de sidste 7  

 år.«» Af indenrigsministeren, tiltrådt af et flertal (S, SF, RV,  

 EL og CD):
 Til § 4 4) Paragraffen affattes således:
»§ 4 Loven træder i kraft den 1. februar 1995.« Bemærkninger Til nr. 1 Ændringsforslaget indeholder en særlig regel om, at  

 opholdstilladelse for personer fra det tidligere Jugoslavien med midlertidig  

 opholdstillladelse, der bliver meddelt asyl, eller efter at have fået afslag  

 på deres asylansøgning bliver meddelt opholdstilladelse efter den foreslåede  

 bestemmelse i udlændingelovens § 9, stk. 2, nr. 5, gives med henblik på  

 midlertidigt ophold her i landet, og at tilladelsen tidsbegrænses.
 Forslagsstillerne er af den opfattelse, at opholdstilladelsen bør  

 forlænges for et år ad gangen.
 Til nr. 3 Ændringsforslaget indeholder en særlig regel om inddragelse af  

 opholdstilladelse for personer fra det tidligere Jugoslavien med midlertidig  

 opholdstilladelse, der bliver meddelt asyl, eller efter at have fået afslag  

 på deres asylansøgning bliver meddelt opholdstilladelse efter den foreslåede  

 bestemmelse i udlændingelovens § 9, stk. 2, nr. 5.
 Bestemmelsen indebærer, at personer fra det tidligere Jugoslavien med  

 midlertidig opholdstilladelse, der meddeles asyl, kan få inddraget  

 opholdstilladelsen, såfremt forholdene i det tidligere Jugoslavien efter  

 meddelelsen af asyl bliver så normaliserede, at den enkelte bosniske  

 krigsflygtning ikke er udsat for nogen individuel forfølgelsesrisiko, og  

 grundlaget for tilladelsen må anses for bortfaldet.
 Tilsvarende gælder, såfremt det midlertidige beskyttelsesbehov efter  

 meddelelsen af opholdstilladelse efter udlændingelovens § 9, stk. 2, nr. 5,  

 inden for en 7-årig periode bortfalder som følge af normaliserede forhold i  

 det tidligere Jugoslavien, og grundlaget for tilladelsen må anses for  

 bortfaldet.
 Inddragelse vil i begge situationer alene kunne ske inden for en 7-årig  

 periode regnet fra meddelelsen af den første midlertidige opholdstilladelse  

 eller, hvis ansøgning om opholdstilladelse er indgivet her i landet på et  

 tidligere tidspunkt, fra denne ansøgnings indgivelse.
 For så vidt angår beregningen af 7-års-fristen for inddragelse, henvises  

 til lovforslagets § 2, nr. 5, om indsættelse af et nyt stk. 2 i  

 udlændingelovens § 27 og bemærkningerne hertil samt til pkt. 4 i de  

 almindelige bemærkninger til lovforslaget.
 Inddragelse vil efter det ovennævnte ændringsforslag alene kunne ske,  

 såfremt de i § 19, stk. 1, opstillede betingelser er opfyldt.
 Efter § 19, stk. 1, kan en tidsbegrænset opholdstilladelse inddrages under  

 følgende betingelser:
 - Når det grundlag, som er angivet i ansøgningen eller tilladelsen, var  

 urigtigt eller ikke længere er til stede.
 - Når udlændingen ikke har fornødent pas eller anden rejselegitimation,  

 jf. § 39, der giver adgang til tilbagerejse til udstederlandet.
- Når udlændingen undlader at overholde de betingelser, der er fastsat for  

 opholdstilladelsen eller for en arbejdstilladelse.
Betingelserne skal  

 udtrykkeligt være tilkendegivet, og det skal skriftligt være indskærpet  

 udlændingen, at tilsidesættelse vil medføre inddragelse.
 Den gældende bestemmelse i udlændingelovens § 19, stk. 1, giver alene  

 adgang til at inddrage tidsbegrænsede opholdstilladelser.
 Det forudsættes derfor, at der ikke vil blive meddelt tidsubegrænset  

 opholdstilladelse til personer, der er meddelt opholdstilladelse efter  

 udlændingelovens § 7 eller § 9, stk. 2, nr. 5, i umiddelbar forlængelse af en  

 opholdstilladelse efter lov om midlertidig opholdstilladelse til visse  

 personer fra det tidligere Jugoslavien m.v., før den foreslåede frist på 7 år  

 for inddragelse er overskredet.
 Det forudsættes endvidere, at de tidsbegrænsede opholdstilladelser i dette  

 tidsrum meddeles med intervaller på 1 år, således at opholdstilladelserne kan  

 nægtes forlænget, såfremt betingelserne herfor er opfyldt.
 Til nr. 4 Det foreslås, at lovens ikrafttrædelsestidspunkt som følge af en  

 senere 3. behandling i Folketinget end forventet ændres fra den 1. januar  

 1995 til den 1. februar 1995.
