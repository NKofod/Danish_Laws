Nr BSF 149 Forslag til folketingsbeslutning om ændring af den af fiskeriministeren  

 fastsatte fangstkvota for blåmuslinger i Vadehavet Fremsat af Inger Harms (SF) Agerschou (SF) Gade (SF) Leif Hermann (SF)  

 Ebba Strange (SF) den 15. maj 1986 Folketinget pålægger fiskeriministeren at ændre den af ministeren fastsatte fangskvota i 1986 for blåmuslinger i Vadehavet fra 34.000 tons til 10.000 tons.
BEMÆRKNINGER TIL FORSLAGET I henhold til lov nr. 221 af 23. maj 1979 om regulering af fiskeriet udsendte fiskeriministeren den 27. november 1985 bekendtgørelse nr. 525, hvorefter det i 1986 er tilladt at opfiske op til 34.000 tons blåmusling i Vadehavet.
Fiskeriet efter blåmuslinger i det danske Vadehav har i mange år ligget på et relativt lavt niveau.
I perioden 1967-82 er der eksempelvis i Havneby på Rømø landet ca. 1.200 tons om året varierende fra 0 til 4.800 tons om året.
I 1983 blev der landet ca. 14.000 tons, i 1984 ca. 29.000 tons og i 1985 ca. 31.000 tons.
Beregninger foretaget af Danmarks Fiskeri- og Havundersøgelser viser, at den årlige produktion af blåmuslinger i det danske Vadehav udgør ca. 25.000 tons.
Endvidere er det oplyst fra Vildtbiologisk Station, at fødebehovet for den nuværende bestand af edderfugle svarer til ca. 15.000 tons blåmuslinger.
Sammenholdes disse tal med den af fiskeriministeriet tilladte fangstkvota, ses det tydeligt, at der ikke er nogen sammenhæng, heller ikke selv om produktionstallet og størrelsen af edderfuglenes fødebehov ifølge sagens natur er behæftet med nogen usikkerhed.
Det er forslagsstillernes opfattelse, at fødegrundlaget for Vadehavets fugle og specielt edderfugle vil forsvinde eller blive drastisk forringet, hvis den fastsatte fangstkvota udnyttes.
Det skal i den forbindelse bemærkes, at Vadehavet i medfør af landbrugsministeriets bekendtgørelser af 5. juli 1984 og 21.
august 1984 er udlagt som vildtreservat, og at det i medfør af naturfredningslovens § 60 ved bekendtgørelse nr. 162 fra miljøministeren af 21. april 1982, som ændret ved bekendtgørelse nr. 382 af 15. juli 1985, har status som naturreservat.
Området er desuden udpeget som EF-fuglebeskyttelsesområde, og det forventes, at det også bliver optaget på den danske liste til Ramsar-konventionen senest 1987.
Baggrunden for disse initiativer er, at Vadehavet udgør det vigtigste område for vandfugle i Nordvesteuropa.
Denne erkendelse står efter forslagsstillernes opfattelse i skærende modsætning til den af fiskeriministeriet tilladte fangstkvota for 1986.
Forslagsstillerne har naturligvis bemærket, at det rent faktisk har været muligt at fiske de angivne store mængder i 1984 og 1985 uden nedgang for blåmuslingefangsten.
Dertil kan anføres, at der i 1983 og 1984 i det niedersachsiske Vadehav, der er noget større end det danske Vadehav, blev fisket ca. 25.000 tons, men at der i 1985 kun blev opfisket ca. 5.000 tons, og at antallet af både faldt fra 20 til 6. Dette fald tilskrives en overfiskning i de forudgående år.
Samtidig må det bemærkes, at 1983 og 1984 har været gode år for blåmuslingerne.
Det store fiskeri i det danske Vadehav er derfor sandsynligvis startet på et gunstigt tidspunkt.
Deraf følger efter forslagsstillernes opfattelse, at den tilladte fangstkvota er sat ud fra et for højt begyndelsesniveau.
Det bemærkes i øvrigt, at formanden for Rømø Fiskeriforening, Oluf Steenrøjl Kristensen, ifølge dagbladet »Der Nordschleswiger« den 15. april 1986, ikke mener, at man er i stand til at opfiske mere end 12.000 tons blåmuslinger i 1986.
Alt i alt mener forslagsstillerne, at den af fiskeriministeriet meddelte fangstkvota på 34.000 tons blåmuslinger i 1986 bør nedsættes til 10.000 tons.
