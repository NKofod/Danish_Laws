Fremsat den 3. februar 2012 af Kristian Pihl Lorentzen (V), Martin Geertsen (V), Kim Christiansen (DF), Jørgen Dohrmann (DF), Lars Barfoed (KF) og Benedikte Kiær (KF) Forslag til folketingsbeslutning om en VVM-redegørelse om en betalingsring ved København Folketinget pålægger regeringen at lade udarbejde en VVM-redegørelse om den påtænkte etablering af en betalingsring ved København.
Bemærkninger til forslaget Regeringens ønske om at etablere en betalingsring ved København er en dårlig idé, og beslutningsprocessen er præget af et hidtil uset hastværk.
Det kan i værste fald betyde, at væsentlige oplysninger om betalingsringens miljømæssige, økonomiske og trafikale konsekvenser ikke kommer til Folketingets og offentlighedens kendskab, inden en endelig beslutning træffes.
 En af landets førende forskere i miljøret, professor Peter Pagh, Københavns Universitet, har i dagspressen slået fast, at man i forbindelse med beslutningsprocessen for en betalingsring ved København ikke kan komme uden om en VVM-redegørelse.
Vejdirektoratet har udgivet rapporten »Trængselsafgift i Hovedstaden«, men denne rapport er mangelfuld.
I rapporten gives eksempelvis ikke tilstrækkelig gode svar på betalingsringens konsekvens for bl.a. trafikstrømmene i myldretiden, den forøgede rejsetid for pendlere, konsekvensen for pendlere i de enkelte kommuner i hovedstadsområdet, samfundsøkonomiske konsekvenser, de miljømæssige konsekvenser forbundet med etablering af parkeringspladser ved stationer og andre anlægsarbejder samt konsekvenserne, hvis der er udsigt til færre grønne områder.
 Vejdirektoratets rapport kan ikke betegnes som et detaljeret beslutningsgrundlag, som partierne i trafikforliget ellers er enige om at tilvejebringe, inden der træffes beslutning om et så stort projekt med så store konsekvenser som betalingsringen.
 Derfor mener forslagsstillerne, at regeringen skal lade udarbejde en VVM-redegørelse, og at etableringen af betalingsringen skal stilles i bero, indtil denne VVM-redegørelse foreligger.
Skriftlig fremsættelse Kristian Pihl Lorentzen (V) Som ordfører for forslagsstillerne tillader jeg mig herved at fremsætte:
 Forslag til folketingsbeslutning om en VVM-redegørelse om en betalingsring ved København.
(Beslutningsforslag nr.
B 36) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
