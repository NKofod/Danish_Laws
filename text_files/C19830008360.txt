INDLEDNING I en tid med begrænsede ressourcer er det nødvendigt, at ressourcerne  

 bruges på den rigtige måde.
Dette stiller større krav til udformningen af de  

 ydelser, som det offentlige stiller til rådighed for borgerne, først og  

 fremmest i form af større fleksibilitet.
På det sociale område er der derfor behov for en omstilling, som må søges  

 fremskyndet mest muligt.
De ret stive institutionsformer må opblødes, og man  

 må gennem nytænkning søge imod løsninger, der kan dække skiftende behov.
I  

 denne omstillingsproces er det vigtigt, at den enkelte, grupper af personer  

 og frivillige organisationer inddrages, for at der kan skabes en større  

 ressourcebevidsthed og ansvarlighed hos brugerne.
Dette kan ske gennem  

 iværksættelse af alternative foranstaltninger på de sociale serviceområder og  

 gennem anvendelse af bistandslovens forsøgsbestemmelser.
Der er den 29. juni  

 1983 af socialministeriet udsendt en vejledning om adgang til at etablere  

 forsøg efter bistandslovens § 138 b og om finansiering af forsøg.
Der  

 skitseres heri eksempler på typer af forsøg, som det vil være ønskeligt at få  

 iværksat.
Det understreges endvidere i forsøgsvejledningen, at forsøgene i  

 sig selv bliver en del af strukturomlægningen, idet samme forsøgsside eller  

 forsøgstype kan afprøves i forskellige kommuner.
For yderligere at fremme omstillingsprocessen, er temaet »Fornyelse  

 af indsatsen for småbørn og småbørnsfamilier« indgået i den sociale og  

 sundhedsmæssige planlægning i den planrunde, der blev indledt i kommunerne og  

 amtskommunerne i slutningen af 1982, det vil sige planerne for 1984 og  

 følgende år.
Tilsvarende er det i forbindelse med omstillingsprocessen på  

 ældreområdet besluttet, at der i den planrunde, der indledes i slutningen af  

 1983, det vil sige planerne for 1985 og følgende år, skal indgå temaet  

 »Omlægning og fornyelse af indsatsen for ældre«.
Socialstyrelsen  

 vil i tilknytning til temaet i efteråret 1983 udsende en vejledning med en  

 række eksempler på, hvorledes man kan anvende alternative foranstaltninger  

 for ældre.
 Socialministeriet finder anledning til at understrege, at det på de  

 sociale serviceområder er kommunalbestyrelser og amtsråd, der i første række  

 ud fra sociale og økonomiske hensyn endeligt fastlægger omfanget og  

 standarden af serviceforanstaltninger også i tilfælde, hvor der efter aftale  

 eller praksis forudsættes forhandlinger med organisationer med flere.
 Det har således bl.a. været hensigten med socialministeriets cirkulære af  

 24. november 1982 om kommunalbestyrelsernes beslutningsgrundlag inden for  

 dagforanstaltningsområdet at gøre kommunerne opmærksom på, hvor store  

 variationsmuligheder, der er på daginstitutionsområdet for kommunernes adgang  

 til at fastsætte finansieringsform, standard m.v., herunder hvilket  

 personale, der skal ansættes.
 For så vidt angår private, selvejende institutioner, som  

 kommunalbestyrelsen indgår overenskomst med, f.eks. legesteder, eksisterer de  

 tilsvarende variationsmuligheder.
 I cirkulære af 24. november 1982 om begrænsning af ressourceforbruget på  

 de sociale serviceområder kom socialministeriet med henstillinger til  

 kommunalbestyrelserne om, at der ikke i 1983 iværksattes nybyggeri af de  

 traditionelle former for daginstitutioner for børn, og at personaletallet i  

 disse institutioner søgtes bragt ned på niveauet for de summariske  

 maksimumsgrænser, og at der i det hele taget skete en nøje overvejelse af  

 ansættelse af yderligere personale på dette område.
 På plejehjemsområdet henstillede socialministeriet, at kommunalbestyrelser  

 med et højt forbrug af plejehjemspladser og personale søgte dette forbrug  

 tilpasset det niveau, der er gældende for landets kommuner i almindelighed,  

 og at der i øvrigt ikke bevilges personaleforbrug ud over, hvad der er  

 indgået i kommunernes plan- og budgetlægning.
 Gennemførelsen af den nødvendige omstillingsproces er betinget af, at  

 kommunalbestyrelser og amtsråd ikke fastholder den hidtidige struktur og  

 dermed fastlåser ressourceanvendelsen.
 For yderligere at understøtte omstillingsprocessen har socialministeriet  

 fundet det nødvendigt at komme med skærpede henstillinger til  

 kommunalbestyrelserne på disse serviceområder.
I.
Nybyggeri BØRNEOMRÅDET 1. Det HENSTILLES KRAFTIGT til kommunalbestyrelser og  

 amtsråd indtil videre at forlænge det gældende STOP for nybyggeri af  

 daginstitutioner for børn og unge og at undlade at etablere nye  

 daginstitutionspladser.
Det HENSTILLES, at nytilkomne børn i videst muligt  

 omfang søges placeret i alternative og mindre ressourcekrævende  

 foranstaltninger.
ÆLDREOMRÅDET 2. Det HENSTILLES KRAFTIGT til kommunalbestyrelser og  

 amtsråd at indføre STOP for etablering af nye plejehjemspladser, indtil  

 omstillingsplanlægningen er gennemført.
II.
Dagforanstaltninger for børn og unge 3. Socialministeriets cirkulære af 24. november 1982  

 om begrænsning af ressourceforbruget på de sociale serviceområder er for så  

 vidt angår dagforanstaltninger for børn og unge med enkelte ændringer i  

 hovedtræk indarbejdet i dette afsnit som punkterne 4-9.
PERSONALEFORBRUGET I DAGINSTITUTIONER 4. Det HENSTILLES, at kommunalbestyrelser tager  

 personaleforbruget i daginstitutioner op til nøjere overvejelse.  

 Kommunalbestyrelsen bør herved være opmærksom på, om personaleforbruget er  

 særlig højt i enkelte institutioner eller institutionstyper inden for  

 kommunen, eller om niveauet generelt er højt i forhold til andre tilsvarende  

 kommuner.
 Socialministeriet skal i denne forbindelse UNDERSTREGE, at det  

 personaleforbrug, der indgår i beregningen af de summariske maksimumsgrænser  

 for refusionsberettigende udgifter, er et forsvarligt udgangspunkt for den  

 konkrete vurdering af de særlige stedlige forhold, som kan begrunde en højere  

 eller lavere personalenormering ved kommunens daginstitutioner som helhed  

 eller ved den enkelte institution.
For kommuner, hvor personaleforbruget ved dagforanstaltninger som helhed  

 er højere end det niveau, der ligger til grund for beregningen af de  

 summariske maksimumsgrænser, skal det STÆRKT HENSTILLES til  

 kommunalbestyrelsen, at den tager initiativ til en reduktion af  

 personaletallet.
Dette kan også ske ved, at der indskrives flere børn i  

 institutionen.
Tilsvarende HENSTILLES det til kommunalbestyrelser, der  

 planlægger et højere personaleforbrug, end det, der ligger til grund for  

 beregningen af de summariske maksimumsgrænser, at en sådan forhøjelse ikke  

 gennemføres.
 Også for kommuner, hvis personaleforbrug ikke ligger over det nævnte  

 niveau, skal det HENSTILLES, at der ikke generelt foretages forbedringer af  

 personalestandarden.
FORØGET ANVENDELSE AF INSTITUTIONERS PLADSKAPACITET 5. I socialministeriets cirkulære af 22. december 1982  

 om maksimumsgrænser for de refusionsberettigende udgifter for  

 daginstitutioner er fastsat maksimumsgrænser vedrørende størrelsen af  

 udgifter, hvoraf statens tilskud til daginstitutioner for børn og unge  

 beregnes.
Grundlaget for beregningen af de summariske maksimumsgrænser er i  

 cirkulæret ændret fra normerede pladser og institutionens åbningstid til  

 antal af indskrevne børn og indskrivningstimer.
Om de nærmere regler henvises  

 til cirkulæret.
 Gennem denne omlægning søges der tilskyndet til størst mulig udnyttelse af  

 den enkelte institutions pladskapacitet, således at det også herigennem kan  

 sikres, at de begrænsede ressourcer kommer så mange børn til gode som muligt.
FLEKSIBEL INSTITUTIONSANVENDELSE 6. Med udgangspunkt i den stedlige viden om det  

 faktiske fremmøde-mønster ved kommunens daginstitutioner for børn, det vil  

 sige børnenes faktiske benyttelse/tilstedeværelse i institutionen over  

 året/ugen/dagen HENSTILLES det til kommunalbestyrelsen at søge udnyttelsen af  

 institutionskapaciteten forbedret gennem størst mulig fleksibilitet i  

 anvendelsen.
Der kan f.eks. peges på:
a.
Fleksibel anvendelse af deltidspladser bl.a. med sigte på tider, hvor  

 børnefremmødet i øvrigt er lavt.
Kommunalbestyrelsen bør fremme dette gennem  

 tilrettelæggelsen af forældrebetalingen, således at taksten varierer i  

 forhold til det timetal, børnene indskrives til.
Samtidig undgås det, at  

 forældrene nødsages eller tilskyndes til at indskrive børnene til et  

 væsentligt højere timetal, end de faktisk regner med at benytte.
b.
Kombineret anvendelse af daginstitutioner til forskellige  

 aldersgrupper, f.eks. til skolebørn om eftermiddagen og til mindre børn om  

 formiddagen.
c.
Samordnet tilrettelæggelse af ferieafvikling mellem institutioner  

 indbyrdes, eventuelt også med dagplejen, så ferieafviklingen i videst muligt  

 omfang kan ske ved hel eller delvis lukning af institutioner.
d.
Samarbejde mellem de respektive forvaltninger f.eks. omkring  

 fastlæggelse af åbningstider i daginstitutioner og skemalægningen i skolerne.  

 Herved kan hensynet til udnyttelsen af daginstitutionerne indgå i  

 skemalægningen, og daginstitutionerne kan få bedre mulighed for at udnytte  

 ledig kapacitet under børnenes skolegang.
e.
Tilpasning af den enkelte institutions, eventuelt afdelings åbningstid  

 sådan, at man undgår at holde flere institutioner åbne på tider, hvor  

 børnefremmødet også efter punkter a-d vil være lavt.
ANVENDELSE AF DAGPLEJEN 7. Ved cirkulæreskrivelse af 31. oktober 1980 har  

 socialministeriet henstillet til kommunalbestyrelserne at fremme anvendelsen  

 af offentlig formidlet dagpleje som ligestillet alternativ til  

 daginstitutioner for 0-2-årige.
Offentlig formidlet dagpleje vil fortsat  

 kunne anvendes for børn over denne alder.
 Der er fortsat grund til at fremhæve, at den formidlede dagpleje kan  

 frembyde fordele både økonomisk og i henseende til fleksibel anvendelse.
TILPASNING AF DAGFORANSTALTNINGERNE TIL DET FALDENDE BØRNETAL 8. Det faldende børnetal kan bevirke overkapacitet af  

 dagforanstaltninger for nogle aldersgrupper eller i dele af kommunen.
Det  

 faldende børnetal og andre befolkningsforskydninger vil ligeledes kunne  

 frigøre lokaler og andre ressourcer under andre forvaltninger, f.eks. i  

 skolevæsenet.
Det er vigtigt, at kommunalbestyrelsen er opmærksom på de muligheder, som  

 kan ligge heri for at begrænse kommunens anlægsbehov.
Dette kan f.eks. ske  

 ved at omstille foranstaltninger til andre aldersgrupper, etablere  

 aktiviteter, der kan aflaste traditionelle institutionsløsninger.
FRITIDSHJEM OG FRITIDSKLUBBER 9. Særligt for børn i de første 3-4 skoleår er  

 fritidshjem og fritidsklubber (fuldtids eller deltids) eller kombinationer  

 heraf i voksende grad blevet alternative foranstaltninger.
Opmærksomheden  

 henledes derfor særligt på, at fritidshjem bør kombineres med fritidsklub for  

 de børn, der ikke har behov for den fremmødekontrol og mere intensive  

 pædagogiske indsats, der foregår i fritidshjem.
I de senere år er der i voksende omfang indrettet fritidshjem og -klubber  

 efter bistandsloven i lokaler på eller i tilknytning til skoler, og i et  

 samarbejde mellem skole- og socialsektor.
Herudover findes forskellige former  

 for skolefritidsordninger.
Foranstaltningerne kan tilrettelægges fleksibelt  

 og varieret afhængig af de stedlige behov bl.a. med hensyn til børnenes  

 fremmøde og nødvendigheden af kontrol heraf.
Kommunalbestyrelsen bør sikre  

 den nødvendige samordning mellem fritidshjem, fritidsklubber m.v., herunder  

 at beslutninger om etablering af institutioner træffes på det fornødne  

 sammenhængende grundlag.
III.
Foranstaltninger for ældre 10. Som det er fremhævet i den ældrepolitiske  

 redegørelse i december 1982 til folketinget, er det noget centralt i  

 ældrepolitikken, at de ældre, der ønsker det, skal have mulighed for at kunne  

 blive længst muligt i eget hjem.
Det er derfor nødvendigt at bestræbe sig på  

 at etablere et større udbud af egnede boliger til ældre, og navnlig af  

 boliger med varierende grader af bistand.
I de seneste år er sket en vækst i plejehjemspersonalet udover hvad den  

 beskedne vækst i antal af plejehjemspladserne kan begrunde.
Socialministeriet  

 har derfor i forbindelse med gennemgangen af kommunernes udbygningsplaner for  

 1982-87 i en række tilfælde direkte opfordret kommunerne til at tage det  

 eksisterende og planlagte ressourceforbrug på plejehjemsområdet op til  

 fornyet overvejelse.
 En overdimensioneret plejehjemssektor med et stort personaleforbrug kan  

 virke hindrende for en ønskelig udvikling i retning af, at der i højere grad  

 satses på alternative boligformer, hvortil der kan knyttes en mere fleksibel  

 og behovsorienteret bistand.
11. Man skal henlede opmærksomheden på forskellige  

 publikationer, der er udsendt af socialstyrelsen.
Det drejer sig om  

 »Vejledning om bedre ressourceanvendelse i ældresektoren« fra 1980  

 og hæftet »Ældre«, der blev udsendt til samtlige kommuner og  

 amtskommuner i november 1982 i forbindelse med tilbagemeldinger på  

 udbygningsplanerne 1982-87. Der peges heri på forskellige forhold, der har  

 betydning for en sammenhængende ældrepolitik.
Endvidere skal peges på den i  

 juni 1983 udsendte pjece »Døgnberedskab-hjemmehjælp«.
PERSONALE På ÆLDREOMRÅDET 12. For at opnå den bedste anvendelse af kommunernes  

 begrænsede personaleressoucer inden for ældreområdet HENSTILLES det til  

 kommunalbestyrelserne, at FORDELINGEN af det samlede personaleantal mellem  

 institutionerne og andre foranstaltninger overvejes nøje.
Man skal  

 understrege, at brugen af hjemmehjælpere, omsorgsmedarbejdere m.v. vil øge  

 den kommunale handlefrihed på ældreområdet.
Man skal derfor HENSTILLE til kommunalbestyrelser i kommuner, der har et  

 relativt højt forbrug af personale på plejehjem, at dette forbrug søges  

 tilpasset til det niveau, der er gældende for landets kommuner i  

 almindelighed.
Det skal endvidere KRAFTIGT HENSTILLES til  

 kommunalbestyrelserne, at de ikke øger personaleforbruget ved plejehjem, så  

 længe omstillingsplanlægningen ikke er gennemført.
 Særligt skal det KRAFTIGT HENSTILLES til amtsrådene, ikke at forøge  

 personaleforbruget ved plejehjem, som drives af amtskommuner efter  

 bistandslovens § 79, jfr. § 80.
IV.
Ophævelse af cirkulære 13. Samtidig med udsendelsen af denne vejledning  

 ophæves socialministeriets cirkulære af 24. november 1982 om begrænsning af  

 ressourceforbruget på de sociale serviceområder.
