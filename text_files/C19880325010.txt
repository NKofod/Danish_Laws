I.
Orientering.
1. Ny retningslinier I denne At-cirkulæreskrivelse fastsættes ny retningslinier for kredsenes  

 afgivelse af påbud og indstilling om tiltalerejsning, se afsnit II,  

 Instruktion.
Retningslinierne er resultatet af overvejelserne i direktoratet  

 og kredsene vedrørende kontrolfunktionens udøvelse.
 Formålet med de ny retningslinier er at opnå størst mulig ensartethed og  

 konsekvens i kontrolfunktionens udøvelse og en stramning af praksis ved  

 indstilling om retslig tiltale.
Begrundelsen er dels hensynet til retssikkerhed og -enhed på området, dels  

 ønsket om at anvende påbud og tiltale på den mest effektive måde i indsatsen  

 for en forbedring af arbejdsmiljøet.
Desuden betyder  

 forvaltningsprocesreformen ny krav til påbudsafgivelse.
2. Forholdet mellem vejledning og kontrol Arbejdstilsynets opgave i forhold til den enkelte virksomhed er at vejlede  

 og kontrollere, jf. arbejdsmilhøloven § 72, nr. 1 og 6.
Det skal understreges - at vejledning og kontrol ikke i loven er prioriteret i forhold til  

 hinanden - at vejledning og kontrol ikke er alternative metoder eller redskaber - at vejledning og kontrol skal indgå i tilsynsarbejdet uden at være i  

 konflikt med hinanden.
3. Ændringer i forhold til tidligere praksis Det væsentligste i de ny retningslinier er - at Arbejdstilsynets overordnede prioritering skal være styrende for  

 kontrolfunktionen - at afgivelse af påbud begrænses til de tilfælde, hvor manglende  

 efterkommelse af lovgivningen har en sådan karakter, at Arbejdstilsynet vil  

 anvende de fornødne ressourcer til at gennemtvinge kravet om nødvendigt ved  

 indstilling om retslig tiltale - at tilsynsrapporten opdeles i en påbudsblanket og en vejledningsblanket - at der normalt kun afgives påbud een gang om samme forhold - at der sker konsekvent opfølgning af de afgivne påbud, og at der ved  

 manglende efterkommelse af påbud indstilles til retslig tiltale - at sanktionerne søges skærpet.
4. Påbud 4.1. Grundlag for påbud Arbejdstilsynet kan give påbud om forhold, der strider mod loven,  

 bekendtgørelser eller afgørelser efter loven (administrativ praksis), jf.  

 arbejdsmiljøloven § 77, stk. 1.
 De fleste bestemmelser i loven og bekendtgørelserne har karakter af  

 generelle funktionskrav eller helt almindelige forsvarlighedsbestemmelser.
 Påbud efter sådanne bestemmelser fastslår uoverensstemmelse med  

 lovgivningens krav og præciserer, hvad der i det enkelte tilfælde skal  

 ændres.
Et påbud kan desuden bestå i et forbud, fx et forbud mod, at personer  

 opholder sig i en farezone, at brugen af en maskine, redskab, stof eller  

 materiale eller arbejde i øvrigt fortsættes.
Betingelsen er, at  

 Arbejdstilsynet skønner dette nødvendigt til afværgelse af en overhængende,  

 betydelig fare for de ansattes eller andres sikkerhed eller sundhed, jf.  

 arbejdsmiljøloven § 77, stk. 2.
4.2 Påbud i forhold til forvaltningsprocesreformen Som forvaltningsmæssig afgørelse er påbud omfattet af forvaltningsloven  

 (lov nr. 571 af 19/12-85). De skal derfor afgives i overensstemmelse med  

 dennes bestemmelser om - partshøring (§§ 19-21) - begrundelse m.v. (§§ 22-24) og - klagevejledning (§ 25) Ifølge § 6, stk. 1, i lov om offentlighed i forvaltningen (lov nr. 572 af  

 19/12 1985) har Arbejdstilsynet pligt til at gøre notat om oplysninger  

 vedrørende faktiske omstændigheder, der er af betydning for påbudets  

 afgivelse, når sådanne oplysninger er givet mundtligt eller af anden grund  

 ikke fremgår af skriftligt materiale i sagen.
4.3 Påbudsblanket For at klargøre, hvad der er påbud og hvad der er vejledning fra kredsen  

 til en virksomhed, indføres der to ny blanketter - en påbudsblanket og en  

 vejledningsblanket - til brug ved tilsynsbesøg.
Påbudsblanketten har fortrykt klagevejledning og oplysning om det  

 strafferetlige ansvar.
Den er desuden forsynet med kopi til brug for  

 sikkerhedsorganisationen/ansatte samt blanket til brug for virksomhedens  

 tilbagemelding til kredsen.
5. Opfølgning af påbud og rejsning af tiltale Med de ny retningslinier tilstræbes en konsekvent opfølgning af afgivne  

 påbud og tiltalerejsning, når påbud ikke efterkommes.
 Der tilstræbes en ensartet praksis for rejsning af tiltale for  

 overtrædelser af arbejdsmiljølovgivningen, med skærpelse af sanktionerne på  

 en sådan måde, at de kommer i et rimeligt forhold til forseelsernes art og  

 grovhed og således, at overtrædelse ikke kan betale sig.
II.
Instruktion.
1. Vejledning eller påbud Kredsen skal, når den finder arbejdsmiljømæssige forhold, der bør ændres,  

 vurdere, om der skal reageres med påbud eller vejledning til virksomheden.
 Påbud skal og må kun gives i de tilfælde, hvor kredsen - på baggrund af  

 Arbejdstilsynets overordnede prioritering og efter en vurdering af de  

 konkrete arbejdsmiljømæssige forhold - finder, at en tilsidesættelse af  

 påbudet skal medføre retslig tiltale.
2. Påbud 2.1 Afgivelse af påbud Inden et påbud afgives, skal sagen være tilstrækkeligt oplyst.
 Det sker fortrinsvis gennem den tilsynsførendes egne iagttagelser.  

 Derudover kan det - afhængig af forholdets karakter - være nødvendigt at få  

 sagen belyst gennem samtaler på virksomheden og undersøgelser, evt. ved  

 særligt sagkyndige.
Samtaler skal omfatte både arbejdstager- og arbejdsgiversiden.
Alle  

 oplysninger, der er væsentlige for påbudets afgivelse, skal foreligge  

 skriftligt i sagen.
Der skal derfor gøres notat om egne iagttagelser,  

 målinger o.lign. samt mundtlige oplysninger, der indgår i grundlaget på  

 påbudet.
 Indgår der i sagen væsentlige oplysninger, som det må antages, at  

 virksomheden eller andre, der har interesse i påbudet, ikke ved, at  

 Arbejdstilsynet har kendskab til, skal disse oplysninger forelægges de  

 pågældende til udtalelse, inden påbudet gives.
2.2 Påbudets indhold Et påbud skal for at opfylde forvaltningslovens krav og være egnet som  

 bevismateriale i en eventuel tiltalesag indeholde følgende:
1. Beskrivelse af de faktiske omstændigheder: Der skal  

 i påbudet gives en beskrivelse af de faktiske forhold på stedet, der har  

 betydning for påbudet.
Det skal sikres, at den indeholder oplysninger til  

 identifikation af det pågældende forhold (maskine, arbejdsproces, lokale  

 eller lign.) og angivelse af, hvori problemet består.
 2. Arbejdstilsynets krav: Påbudet skal klart angive,  

 hvad der skal ændres ved det pågældende forhold.
 Der gives funktionspåbud, medmindre bestemmelserne foreskriver en bestemt  

 metode.
 Samtidig med et funktionspåbud skal der i nødvendigt omfang vejledes om,  

 hvorledes påbudet kan efterkommes for at opfylde Arbejdstilsynets krav.  

 Virksomheden kan vælge en anden løsning, blot denne er lige så forsvarlig.
 Vejledningen kan gives i form af eksempler eller beskrivelse af metoder  

 eller henvisning til At-anvisning, At-meddelelse, der samtidig vedlægges,  

 eller evt. til andet materiale.
 Der skal altid i selve påbudet gives oplysning om den vejledning, der er  

 givet.
 3. Begrundelse:
 Som hovedregel vil de under 1 og 2 nævnte oplysninger være en  

 fyldestgørende begrundelse for påbudet.
 I visse tilfælde, som fx ved ny regler, kan det imidlertid være  

 nødvendigt, at påbudet - som et selvstændigt punkt - indeholder en nærmere  

 begrundelse for, at forholdene skal ændres.
4. Hjemmel for kravet Påbudet skal indeholde en henvisning til de bestemmelser, der giver  

 hjemmel for påbudet.
 Er forholdet fyldestgørende dækket af en bekendtgørelse, henvises til  

 denne og evt. særligt relevante bestemmelser heri og ellers til relevante  

 bestemmelser i arbejdsmiljøloven.
 Ved påbud om at lade særlige undersøgelser foretage henvises til  

 arbejdsmiljøloven § 21, evt. til særlige bestemmelser herom, som fx § 18 i  

 bekendtgørelsen om arbejdets udførelse, der omfatter forholdet.
 Ved forbud henvises til arbejdsmiljøloven § 77, stk. 2.
5. Efterkommelsesfrist Et påbud skal altid indeholde en frist med angivelse af dato for, hvornår  

 påbudet senest skal være efterkommet.
Dette gælder dog ikke forbud.
Det skal efterkommes straks.
 En frist må hellere være for lang end for kort, idet der ved manglende  

 efterkommelse normalt reageres med retslig tiltale.
 Før fristen fastsættes er det hensigtsmæssigt, at virksomhedens ledelse og  

 sikkerhedsorganisation/ansatte har haft lejlighed til at udtale sig om,  

 hvornår kravet kan gennemføres.
 Fristen kan undtagelsesvis senere forlænges, hvis løsningen forsinkes,  

 uden at virksomheden er skyld heri.
 En forlængelse skal altid gives skriftligt med begrundelse og  

 klagevejledning og vedlægges kopi til sikkerhedsorganisationen.
6. Tilbagemeldingsfrist Et påbud skal indeholde krav om, at virksomheden skal melde tilbage til  

 kredsen om, hvorledes påbudet er efterkommet.
Der gives normalt en frist for  

 tilbagemelding på 7 dage efter efterkommelsesfristen.
 Ved forbud skal der kræves tilbagemelding straks.
 Ved langvarige efterkommelsesfrister kan det være hensigtsmæssigt at kræve  

 en foreløbig tilbagemelding, hvori virksomheden skal redegøre for, hvorledes  

 den vil opfylde påbudet.
7. Klagevejledning Et påbud skal indehold vejledning om klageadgangen efter arbejdsmiljøloven  

 § 81.
Kredsen skal være opmærksom på, om forholdet er af en sådan karakter, at  

 evt. klage ikke bør have opsættende virkning.
Det vil fx kunne være  

 tilfældet, hvor en opsættelse ganske ville forspilde formålet med påbudet.  

 Kredsen skal i så fald angive i påbudet, at den i tilfælde af klage  

 indstiller til direktoratet, at klage over påbudet fratages opsættende  

 virkning i medfør af § 81, stk. 3.
 Et forbud skal altid angive, at klage ikke har opsættende virkning.
 8. Oplysning om konsekvenser af manglende  

 efterkommelse.
 Det skal i et påbud oplyses, at manglende efterkommelse vil kunne medføre,  

 at der rejses tiltale for overtrædelse af arbejdsmiljølovgivningen.
2.3 Påbudets form Påbud skal være skriftlige.
De kan afgives på stedet eller sendes  

 efterfølgende.
Forbud skal dog altid gives på stedet.
 Afgives påbud på stedet, skal påbudsblanketten benyttes.
 Ved brug af påbudsblanketten kan den individuelle klagevejledning og  

 oplysning om konsekvenser ved manglende efterkommelse undlades, da blanketten  

 har fortrykt tekst herom.
2.4 Adressat for påbud Det skal angives i påbudet, hvem det retter sig til.
 Er påbudsmodtageren en afdeling i en større virksomhed eller en  

 institution under en kommunal/statslig myndighed, skal påbudet stiles til  

 afdelingen/institutionen, og kopi sendes til virksomhedens øverste ledelse,  

 henholdsvis den kommunale/statslige myndighed.
2.5 Opfølgning af påbud Opfølgning skal ske i umiddelbar tilknytning til tilbagemeldingsfristens  

 udløb.
Der skal derfor i kredsen etableres en administrativ rutine, der sikrer  

 opfølgning med henblik på at afgøre - om tilbagemelding er sket og er fyldestgørende - om der skal foretages kontrolbesøg.
Har virksomheden ikke tilbagemeldt, sendes en rykker med ganske kort frist  

 og oplysning om, at manglende tilbagemelding er en overtrædelse af  

 bekendtgørelsen om tilsynsbog og tilsynsrapporter.
Reagerer virksomheden ikke  

 herpå, skal der foretages kontrolbesøg senest 4 uger efter fristens udløb.
Tilbagemeldingen skal vurderes med henblik på at afgøre, om der er behov  

 for kontrolbesøg.
Vejledende kan bl.a. være om tilbagemeldingen er uden  

 påtegning fra en repræsentant for de ansatte.
 Kontrolbesøg foretages endvidere i de tilfælde, hvor der som led i en  

 særlig indsats er planlagt kontrolbesøg i form af stikprøvekontrol.
 Herudover skal de tilsynsførende efter konkret skøn også stikprøvevis  

 kontrollere, om påbudene er efterkommet i overensstemmelse med  

 tilbagemeldingen.
 Ved forbud og andre påbud, der skal efterkommes straks, skal  

 kontrolbesøget ske senest 1-2 dage efter.
Hvis virksomheden har klaget rettidigt over påbudet, må opfølgning afvente  

 klageinstansens afgørelse.
Dette gælder dog ikke i tilfælde, hvor klagen ikke  

 har opsættende virkning.
 Hvis det ved et kontrolbesøg viser sig, at påbud ikke er efterkommet, skal  

 den tilsynsførende sikre sig dokumentation for forholdene på  

 kontroltidspunktet.
Sådan dokumentation kan bestå i notater om egne iagttagelser og  

 oplysninger fra samtaler på virksomheden samt i fotos, skitser, tegninger og  

 rapporter.
Påbudet er udgangspunkt for hvilken dokumentation, der skal  

 tilvejebringes.
Det er derfor vigtigt, at der allerede ved påbudets afgivelse  

 gennem notater m.v. er sikret et tilstrækkeligt grundlag herfor, jf. ovenfor,  

 II, pkt. 2.1 og 2.2.
3. Indstilling om retslig tiltale 3.1 Overtrædelser Der indstilles til anklagemyndigheden om tiltalerejsning 1. i tilfælde hvor påbud ikke er efterkommet 2. i tilfælde hvor der konstateres en overtrædelse af  

 klare, velkendte regler eller praksis på et område, hvor der er en  

 dokumenteret risiko for tilskadekomst eller sundhedsskadelig påvirkning.  

 Dette gælder, uanset om der i det konkrete tilfælde er afgivet påbud, sket en  

 ulykke eller anden skade.
 Forudsætningerne i øvrigt for at gennemføre en tiltale jf. 3.3, skal være  

 opfyldt.
 Indstilling undlades kun i tilfælde, hvor særlige konkrete omstændigheder  

 taler herfor.
 Ved særligt grove overtrædelser bør anklagemyndigheden gøres opmærksom på,  

 at forholdet eventuelt tillige berettiger anvendelsen af straffelovens  

 bestemmelser om forsætlig fareforvoldelse, samt forsætlig eller uagtsom  

 betydelig legemsskade eller manddrab (jf. straffeloven §§ 241, 249 eller  

 252).
3.2 Kompetence Indstilling om retslig tiltale indgives til den stedlige anklagemyndighed  

 af kredsen.
Sagerne om retslig tiltale behandles af kredsens jurist.
 Dog skal tiltalespørgsmål på følgende sagsområder behandles i  

 direktoratet:
1. Bestemmelserne om køre- og hviletider i  

 landevejstranport 2. Ferieloven 3. Bestemmelserne om anmeldelse af arbejdsulykker og  

 forgiftningstilfælde 4. Sagsområder, der i øvrigt efter særlig instruks  

 behandles centralt, som fx reglerne om naturgasanlæg og genteknologi, samt  

 visse leverandørsager.
3.3 Forberedelse af indstillingen Inden kredsen indgiver indstilling om tiltale, skal sagen være gennemgået  

 med henblik på at afgøre, om den er fornødent forberedt og oplyst til  

 gennemførelse af en tiltale.
Der skal herunder tages stilling til - om det formelle grundlag er i orden Det skal vurderes, om der er fornødent retsgrundlag for en tiltale,  

 herunder om et påbud har fornøden hjemmel og er korrekt udformet og afgivet.
- om der er fyldestgørende beviser og dokumentation i sagen Det er afgørende, at den tilsynsførende ved kontrolbesøg forud for  

 tiltalerejsningen har sørget for at skaffe tilstrækkelig dokumentation for  

 forholdene på dette tidspunkt.
 Der kan desuden i særlige tilfælde være grund til at overveje, om der er  

 behov for yderligere dokumentation, som fx særlige målinger,  

 ekspertudtalelser o.lign., til underbyggelse af kredsens krav.
- hvem tiltalen som rette ansvarlig bør rettes mod Hvem der er strafansvarlig afgøres efter reglerne i arbejdsmiljølovens  

 kap. 4, Almindelige pligter, og kap. 15, Straf, samt eventuelle særlige  

 bestemmelser om pligter og ansvar i bekendtgørelser.
Strafansvar kan gøres gældende for overtrædelser, der er begået forsætligt  

 eller uagtsomt.
Dog er arbejdsgiverens ansvar for visse dele af lovgivningen  

 objektivt, d.v.s. at han kan straffes for overtrædelse heraf, selv om der  

 ikke bevises at foreligge forsæt eller uagtsomhed hos ham.
 Det er fortsat praksis, at tiltale mod en arbejdsleder kun bør indstilles  

 i tilfælde, hvor denne har handlet selvstændigt og forsætligt eller groft  

 uforsvarligt inden for sit arbejdsområde.
 Mod andre ansatte bør tiltale kun rejses, når den pågældende har handlet  

 selvstændigt og forsætligt eller groft uforsvarligt inden for sit  

 arbejdsområde og under forudsætning af, at pågældende har haft en reel  

 mulighed for at handle forsvarligt.
 Normalt skal der kun rejses tiltale mod en arbejdsleder eller anden ansat  

 i forening med tiltale mod arbejdsgiveren.
 Der skal normalt ikke rejses tiltale mod en ansvarlig, der er kommet til  

 skade, eller har forårsaget skade på nært pårørende.
 - hvilke sanktioner der findes relevante.
 Ved overvejelse af sanktionsmulighederne skal følgende lægges til grund:
1. Frihedsstraf Der indstilles kun til hæftestraf over for arbejdsgiveren eller en person,  

 der har en lignende selvstændig stilling, og hvor der er tale om grovere  

 eller gentagne overtrædelser.
2. Bødestraf Udgangspunktet er, at det ikke skal kunne betale sig at overtræde  

 arbejdsmiljølovgivningen.
 Bødeforslaget fastsættes ud fra overtrædelsens grovhed og farlighed - hvor  

 stor en risiko - samt virksomhedens økonomiske formåen.
 Det tilstræbes, at bøden får en ensartet virkning i forhold til  

 virsomheder, der har begået samme lovovertrædelse:
 Udgangspunktet bør være bødeforslag mellem 10.000,- kr. og 100.000,- kr.  

 Afhængig af en konkret vurdering kan bødeforslag reguleres opad og efter  

 omstændighederne nedad.
 Er sagen af principiel karakter eller kompliceret, fastsættes  

 bødepåstanden i samarbejde med anklagemyndigheden.
Samtidig skal virksomhedens eventuelle besparelse indregnes i  

 bødeforslagets størrelse.
Besparelser opgøres efter en konkret vurdering i  

 hvert enkelt tilfælde, og beregningen medsendes tiltaleindstillingen som  

 særskilt bilag.
3. Tvangsbøder Ved manglende efterkommelse af påbud skal der normalt altid indstilles, at  

 der nedlægges påstand om tvangsbøder efter retsplejelovens § 997, stk. 3. De  

 kan blive pådømt, såfremt påbudet på domsforhandlingstidspunktet endnu ikke  

 er efterkommet.
Til konstatering heraf skal der foretages et kontrolbesøg  

 umiddelbart før det første retsmøde.
4. Konfiskation Såfremt der kan dokumenteres en besparelse/fortjeneste af væsentlig  

 økonomisk betydning, bør der indstilles, at der nedlægges påstand om, at  

 besparelsen/fortjenesten inddrages til fordel for statskassen, jf.  

 straffelovens § 75.
 I sådanne tilfælde skal der foretages beregninger, der bevismæssigt kan  

 klare en kritisk revision under retssagen.
3.4 Forelæggelse for direktoratet Inden der gives indstilling til anklagemyndigheden skal der ske  

 forelæggelse for direktoratet, hvis der i sagen er - indstilling om hæftestraf, eller - tvivl om tiltale skal indstilles, herunder tvivl om tiltalens indhold  

 eller bødens størrelse.
3.5 Indstillingen Indstillingen skal indeholde en angivelse af de relevante  

 straffebestemmelser og de materielle bestemmelser, der er overtrådt, beskrive  

 gerningsindholdet og henføre de konkrete forhold hertil.
 Der skal gives en beskrivelse af de konkrete forhold med forklaring på,  

 hvori faren består generelt og konkret, suppleret med fornøden dokumentation.
 I indstillingen gives et begrundet forslag til sagens afgørelse.
Der medsendes relevant domspraksis.
Der lægges særlig vægt på  

 landsretsafgørelser.
 Der medsendes relevant bilagsmateriale, der underbygger sagens påstand,  

 ligesom den tilsynsførendes beskrivelser og fotos er særdeles relevante.
 Samtidig med tiltaleindstillingen underrettes den/de pågældende om, at  

 Arbejdstilsynet har anmodet anklagemyndigheden om at rejse tiltale for  

 overtrædelse af arbejdsmiljølovgivningen.
Vedrører sagen en arbejdsulykke, bør tilskadekomne/efterladte underrettes  

 med opfordring til at opgøre sit eventuelle erstatningskrav og sende kravet  

 til anklagemyndigheden, da kravet evt. kan medtages under straffesagen.
Hvis  

 tilskadekomne/efterladte gives en sådan underretning, orienteres  

 anklagemyndigheden herom.
 Indstillingen til anklagemyndigheden skal normalt afsendes inden 4 uger  

 efter kontrolbesøget.
 Kopi af tiltaleindstillingen og senere kopi af dommen sendes til  

 direktoratet.
3.6 Domsforhandling Kredsen skal drøfte sagen løbende med anklagemyndigheden og være til  

 rådighed som »bisidder« for anklagemyndigheden under retsmøder.
3.7 Anke af domme Hvis en dom resulterer i en mindre straf end påstået eller i frifindelse,  

 skal det overvejes, om sagen skal ankes.
 Det skal herunder bl.a. tages i betragtning, om sagen er af principiel  

 betydning, om en straf er fastsat væsentlig lavere end påstanden uden  

 begrundelse, om sagen er afgjort ud fra nogle særlige, konkrete  

 betragtninger, om den har vist sig at være dårligt oplyst eller væsentligt  

 har ændret karakter under domsforhandlingen.
 Dommen og dens præmisser gennemgås nøje, før der træffes beslutning om  

 indstilling af anke, og sagen drøftes herunder med anklageren, direktoratet  

 og statsadvokaturen.
Ankeindstillingen udarbejdes normalt af kredsen efter samråd med  

 direktoratet.
Ankefristen er 14 dage fra domsafsigelsen.
 Anke til Højesteret vil sjældent forekomme.
 Principielle sager kan dog søges prøvet af Højesteret, hvis der er behov  

 for, at udmålingsprincipperne og retsanvendelsesprincipperne fastlægges af  

 Højesteret.
 Sådanne sager forelægges for Rigsadvokaten af direktoratet, normalt efter  

 indstilling fra kredsen.
Direktoratet udfærdiger ankeindstillingen.
Ankefristen er 14 dage, og der  

 skal indhentes tredieinstansbevilling fra Justitsministeriet.
3.8 Kontrol med dommes efterlevelse Når en virksomhed er blevet dømt, og dommen har fået retsvirkning, skal  

 kredsen følge den op med et kontrolbesøg.
 Efterlever virksomheden ikke dommen, gives indstilling om ny tiltale og  

 forhøjet straf.
Er virksomheden idømt tvangsbøder, skal den aflægges et kontrolbesøg  

 umiddelbart efter udløbet af den af retten fastsatte frist for at konstatere,  

 om de krævede foranstaltninger er gennemført.
Såfremt dette ikke er  

 tilfældet, anmodes politimesteren om at tage skridt til inddrivelse af de  

 forfaldne tvangsbøder.
III.
Ikrafttræden.
 Straks.
