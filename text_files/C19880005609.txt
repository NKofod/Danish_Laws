 Regeringen har på ministermøde den 15. december 1987 besluttet, at de  

 enkelte ministre inden for deres respektive ministerområde senest pr. 1. juli  

 1988 gennemfører foranstaltninger til sikring af røgfri miljøer i statslige  

 lokaler, transportmidler og lignende efter følgende retningslinier:
 § 1.  På statslige arbejdspladser er tobaksrygning  

 ikke tilladt i lokaler, som udgør arbejdsstedet for mere end een ansat, samt  

 i fælles opholdslokaler og lignende for de ansatte.
 Stk. 2.  Tobaksrygning er dog tilladt i de lokaler, der  

 er nævnt i stk. 1, såfremt de ansatte, der har arbejdssted i sådanne lokaler,  

 erklærer sig indforstået hermed, eller såfremt det gennem effektive  

 foranstaltninger sikres, at ingen af de ansatte generes af tobaksrygningen.
Stk. 3.  Tobaksrygningen er endvidere tilladt i  

 særskilte lokaler, der er direkte bestemt for rygere.
I tilfælde, hvor det er  

 overordentlig vanskeligt eller kostbart at indrette særskilte lokaler til  

 tobaksrygning, kan tobaksrygning tillades i særligt markerede områder,  

 såfremt der træffes effektive foranstaltninger til at hindre gener for  

 ikke-rygere.
 § 2.  Tobaksrygning er ikke tilladt under møder i den  

 statslige forvaltning, herunder møder i offentlige råd, nævn og kommissioner,  

 medmindre samtlige mødedeltagere er enige om at tillade tobaksrygning.
 § 3.  I den statslige forvaltning er tobaksrygning  

 ikke tilladt i lokaler, hvortil der er adgang for offentligheden.
 Stk. 2.  Tobaksrygningen er dog tilladt i særskilte  

 lokaler, der er indrettet for rygere.
 § 4.  Tobaksrygning er ikke tilladt på statslige  

 hospitaler, dag- og døgninstitutioner og uddannelsesinstitutioner.
Stk. 2.  Tobaksrygning er dog tilladt i særskilte  

 lokaler, der er indrettet for rygere.
Patienter på hospitaler m.v., som ikke  

 har mulighed for at benytte særskilte lokaler for rygere, kan få tilladelse  

 til tobaksrygning i øvrige lokaler, såfremt der samtidig træffes  

 foranstaltninger, der kan sikre andre patienter mod ulemper ved  

 tobaksrygningen.
 § 5.  Tobaksrygning er ikke tilladt i statslige  

 transportmidler i fast rutefart inden for landets grænser.
 Stk. 2.  Tobaksrygning er dog tilladt i sådanne  

 transportmidler, såfremt der er truffet foranstaltninger, der sikrer, at  

 ingen mod sin vilje generes af tobaksrygningen.
 § 6.  Uanset bestemmelserne i §§ 1-5 kan tobaksrygning  

 undtagelsesvis tillades, hvor der er særlige hensyn, der taler imod et forbud  

 mod tobaksrygning, og hvor det kan ske uden ulempe for andre.
 § 7.  Det skal sikres, at vedkommende myndigheder  

 gennem skiltning og lignende oplyser om reglerne om tobaksrygning i de  

 pågældende lokaler og transportmidler.
