Grundet vandindtrængning i 1984-1985 i den del af en bygning -opført i  

 1978-1980-der var dækket med et fladt paptag, afholdtes der syn og skøn.  

 Reparationer i papbeklædningen betød en stor fugtophobning, der forårsagede  

 bevægelser med brud til følge.
Pga forældelse frifandtes arkitektfirmaet.
Da  

 sagen i givet fald involverede et regresopgør, hvor forældelse ikke kunne  

 gøres gældende, tog Voldgiftsretten stilling til ansvarsgrundlaget.  

 Hovedårsagen til skaderne måtte søges i lameltagpladens uheldige egenskaber,  

 der på tidspunktet for byggeriets projektering og tagbeklædningsentreprisens  

 udførelse endnu ikke var således konstateret eller på anden måde bekendt, at  

 de indklagede som teknisk sagkyndige burde have valgt et-andet-egnet  

 materiale.
Ansvaret kunne derfor ikke pålægges den projekterende for valg af  

 pladetypen eller entreprenøren for ikke at have advaret mod anvendelsen af  

 pladetypen.
Endvidere fandtes det ikke godtgjort, at gældende anvisninger var  

 blevet tilsidesat, eller at tilsynet havde været utilstrækkeligt eller på  

 anden måde havde svigtet, hvorefter de indklagede frifandtes.
KENDELSE i Voldgiftssag nr.
C 1749 K Kommune mod 1. Arkitektfirmaet A, x-by og 2. B ApS I tiden fra slutningen af 1978 til midten af 1980 lod klageren, K Kommune,  

 som bygherre opføre en ny administrationsbygning på adressen y-vej i,  

 beliggende ved havnen i z-by.
 Projektet hertil var udarbejdet af indklagede 1, Arkitektfirmaet A, x-by,  

 der tillige udførte overtilsyn og fagtilsyn med de enkelte entrepriser.  

 Udførelsen af tagdækningsentreprisen blev overdraget til indklagede 2, B ApS.
I efteråret 1984 konstateredes vandindtrængning i mindre omfang visse  

 steder i den del af bygningen, som er dækket med fladt tag.
Indklagede 2  

 foretog i den anledning udbedring.
I løbet af foråret og sommeren 1985  

 accelererede skadesomfanget imidlertid trods løbende udbedring af opståede  

 revner i tagpapdækningen.
Klageren begærede derfor afholdt syn og skøn.
Efter  

 modtagelsen af skønsmandens rapporter og efter resultatløse forhandlinger  

 parterne imellem har klageren ved klageskrift af 9. april 1986 indbragt sagen  

 for en voldgiftsret, der er nedsat i henhold til »Regler for behandling  

 af sager ved Voldgiftsretten for Bygge- og Anlægsvirksomhed«.
Voldgiftsrettens medlemmer har været arkitekt m.a.a.
Jacob Blegvad og civilingeniør Keld Stovgaard med højesteretsdommer Palle Kiil  

 som formand.
 Klageren, der har opgjort de nu afholdte udbedringsomkostninger til i alt  

 2.046.225 kr. excl. moms, har nedlagt endelig påstand om, at de indklagede  

 principalt in solidum, subsidiært alternativt tilpligtes at betale til  

 klageren 953.652,04 kr. med procesrente fra klagens indgivelse, til betaling  

 sker, subsidiært et mindre beløb.
 Indklagede 1, der i første række har gjort gældende, at kravet mod firmaet  

 er forældet, har påstået frifindelse, subsidiært mod betaling af et beløb  

 mindre end 300.000 kr. med procesrenter fra klagerens faktiske afholdelse af  

 udgifterne til reparationsarbejdet.
 Indklagede 2, der har protesteret mod klagerens forhøjelse af den  

 oprindelige påstand på 732.000 kr har ligeledes påstået frifindelse,  

 subsidiært mod betaling af et mindre beløb efter voldgiftsrettens skøn.
 De indklagede, der har bestridt at være solidarisk hæftende, har endvidere  

 gensidigt i det indbyrdes forhold påstået et eventuelt ansvar pålagt den  

 anden part fuldt ud.
 Sagens nærmere omstændigheder er efter det oplyste følgende: Den 13.  

 oktober 1978 indgik klageren og indklagede 1 en af C A/S, udformet  

 »Arkitektoverenskomst« vedrørende byggeriet, hvori det bl.a.  

 hedder:
 »Overenskomsten er iøvrigt underkastet Danske Arkitekters  

 Landsforbunds vedtægter for arkitektvirksomhed, vedtaget 13.06.70. . . . . .
 For udførelse af samtlige de med programmering, projektering, udbud,  

 overtilsyn, fagtilsyn samt øvrige under arkitektarbejde normalt hørende  

 funktioner er aftalt et fast honorar på  kr. 910.000,- . . . . .
 Arkitekten er orienteret om, at det rådgivende ingeniørfirma, D, . . . .  

 z-by, påtager sig de med opførelsen af administrationsbygningen forbundne  

 ingeniørarbejder. . . . . .
 Bygherren vil i samtlige byggeriets faser være repræsenteret ved et  

 byggeudvalg samt C A/S.
Eventuelle tvistigheder afgøres i overensstemmelse med »Almindelige  

 betingelser for arbejder og leverancer »72, pkt. 30 og 31«.' I vedtægterne for arkitektvirksomhed som vedtaget den 13. juni 1970 med  

 ændring den 10. juni 1978 hedder det bl.a.:
 »§ 14. Ansvar.
 Stk. 1. Arkitekten er ansvarlig efter dansk rets almindelige  

 erstatningsregler - med de nedenfor anførte afvigelser - for skader, der  

 opstår i forbindelse med arbejde, han har påtaget sig, når de skyldes hans  

 eller hans folks mangel på fornøden faglig dygtighed eller omhu (f.eks. ved  

 tilsidesættelse af en kontraktlig tilsynspligt). Arkitekten hæfter således  

 ikke for skader, der opstår som følge af forhold, der ikke kan betragtes som  

 almindeligt kendte inden for fagkredsen, eller for hændelige skader, og ej  

 heller for fejl begået af klienten eller af andre af denne engagerede. . . .  

 . .
 Stk. 3. Er foruden arkitekten en eller flere af byggeriets parter  

 ansvarlig over for klienten for et af denne lidt tab, hæfter arkitekten kun  

 for så stor en del af dette tab, som svarer til den del af den samlede skyld,  

 der er udvist af arkitekten.
 Stk. 4. Arkitektens ansvar kan ikke overstige kr. 300.000 for tingskade  

 for hvert skadetilfælde, medmindre anden aftale er truffet.
Stk. 5. Såfremt klienten vil gøre arkitekten ansvarlig for et klienten  

 påført tab, skal klienten fremsætte skriftlig krav herom, så snart skaden er  

 sket og inden 3 år efter, at arkitekten har afsluttet den del af arbejdet,  

 skaden vedrører.
Fremsætter klienten ikke sit krav inden de nævnte frister,  

 mister han sit erstatningskrav mod arkitekten. . . . . .« Den 16. februar og den 22. marts 1979 underskrev henholdsvis indklagede 2  

 og bygherren en af C udformet entreprisekontrakt vedrørende  

 tagdækningsentreprisen, hvori det bl.a. hedder:
 »1. Entreprisesum: Entreprisesummen er fastsat til kr. 631.000,00  

 excl. moms . . . . .
2. Kontraktgrundlag: Denne kontrakt er indgået på grundlag af  

 udbudsmateriale udarbejdet af Arkitektfirmaet A, . . . . .
 Rådgivende ingeniør D, . . . . .
 herunder i dette anførte »Særlige betingelser«, og i øvrigt på  

 grundlag af »Almindelige betingelser for arbejder og leverancer  

 »72« i det omfang, nedenstående bestemmelser ikke ændrer disse, og  

 entreprenørens tilbud af 23.01.79, samt entreprenørens pligt til på enhver  

 måde at overholde bygningsmyndighedernes forskrift. . . . . .
 3. Forbehold: . . . . .
 Standardforbehold:
 Danske Tagdækkermestres Brancheforening.
 4. Tidsfrister: Med sigte på den samlede byggeopgaves endelige  

 færdiggørelse inden udgangen af maj 1980 forpligter entreprenøren sig til at  

 medvirke ved udarbejdelse af tidsplan, ligesom han erklærer sig indforstået  

 med at medvirke til en eventuel korrektion heraf med den dermed følgende  

 pligt til at rette sig efter de derved trufne beslutninger.
5. Fast tid/pris: Entreprenøren erklærer sig indforstået med, at byggeriet  

 udføres efter reglerne om fast tid/ pris, jfr.
Boligministeriets på  

 udbudsdagen gældende regler om fast pris og tid.
 Samtlige de med overholdelsen af disse regler forbundne omkostninger er  

 indeholdt i den i punkt 1 anførte pris.
 Den samlede byggeopgave skal være afsluttet ultimo maj »80. . . . . .
8. Tvistigheder: Eventuelle tvistigheder afgøres i overensstemmelse med  

 »Almindelige betingelser for arbejder og leverancer »72.« 9. Bygherrerepræsentation: Bygherren vil under sagens gennemførelse og  

 afslutning være repræsenteret af:
C A/S, y-by.' Danske Tagdækkermestres Brancheforenings standardforbehold indeholder  

 bl.a. følgende bestemmelse i punkt 6:
 »Når arbejdet skal udføres i tiden fra den 1. oktober til den 30.  

 april under forhold, der gør det nødvendigt at foretage is-, snerydning eller  

 tørring af taget, udføres dette som ekstraarbejde for bygherrens regning.  

 Tidsbegrænsningen gælder ikke, såfremt der på grund af uhensigtsmæssig  

 taghældning står vand på taget, eller for arbejder på Færøerne og Grønland.
 Omfanget af tagdækningsentreprisen fremgår af den af indklagede 1  

 udarbejdede beskrivelse s. 85-87, hvor det bl.a. hedder:
13.0 TAGDÆKNING 13.1 Entreprisen omfatter.
 Tagdækningen omfatter paptagene på de lave bygninger, se tagplan nr. 1.203  

 og snit 1:20.
 13.2 Garanti.
Der forlanges 10 års garanti på tæthed, gældende såvel for tagbelægningen,  

 inddækningerne som for isolering.
Papdækkeren skal godkende udluftningen af  

 isoleringen.
Det projekterede omfang fremgår af tagplanen.
 13.3 Materialer.
 Alle materialer skal godkendes af byggeledelsen, men entreprenøren har det  

 fulde ansvar for de anvendte materialers egnethed, og der skal på den fabrik,  

 som leverer materialerne, være løbende laboratoriekontrol med disse.
 13.4 Lameltagplader.
 200 mm E lameltagplader 900 x 600 mm.
 13.5 Trekantlister.
 E trekantlister med katete 45 x 45 mm.
 13.6 Trykudligningshætter.
 Icovent type A, diameter 5 cm.
 13.7 Ovenlys.
Domex type CAG i henholdsvis 85 og 100 cm diameter.
Alle ovenlys forsynes  

 med lysskakte Domes type LS i special længde, se tagplan 1.203 samt snit  

 1:20.
 13.8 Tagdækning.
 3 lags built-up som specifikation 22.
13.9 Klæbemasse skal være varmtflydende og svare til tagpappet og være fra samme fabrik.  

 Forbruget af klæbemasse skal være 11/4 11/2 kg pr. m2 for klæbning på  

 henholdsvis glatte og ru overflader.
 Koldtflydende klæbemasse kan efter aftale med byggeledelsen tillades  

 anvendt, hvor varmtflydende klæbemasse undtagelsesvis ikke lader sig anvende.
13.10 Søm skal være varmtforzinkede stålpapstifter, 25/25. ARBEJDETS UDFØRELSE 13.11 Almengyldige anvisninger.
Tagfladen skal af entreprenøren overtages plan og fri for ujævnheder samt  

 rengjort.
Eventuelle fejl og mangler ved tagfladen påhviler det den  

 entreprenør, som har udført tagfladen, at udbedre.
 Tagfladen skal under dækningsarbejdet være tør, og arbejdet må ikke  

 udføres i fugtigt vejr eller ved temperaturer under +5 grader C.
 Under arbejdets udførelse skal underlaget holdes renfejet.
 Papbaner skal afskæres med en skarp kniv, således at der fremkommer rene  

 snit.
Alle stød skal udføres i regelmæssigt forbandt.
Asfalt på dragere og mur  

 bør undgås.
 Såfremt dette alligevel fremkommer, skal det fjernes under denne  

 entreprise.
 Af hensyn til en hurtig lukning af bygningen skal 1 lag Sicoral fastklæbes  

 kontinuerligt med oplægningen af tagplader.
 Afløbene skal tilsluttes dette første lag sicoral.
 13.12 Membran.
 På samtlige flade tage udføres der en membran.
 Betonfladerne og kanterne grundes med Icodon hydrogrunder, herefter  

 pålægges 1 lag Sicoral.
 Man har under denne entreprise det fulde ansvar for membranens tæthed.
 13.13 Lameltagplader.
Samtlige flade tage isoleres med 200 mm E tagplader uden pap.
De  

 nødvendige udskæringer samt tildannelser medregnes under entreprisen.
Langs  

 betonbjælke i ovenlys, se bl.a. snit 1:20 tegn. nr. 1.301, isoleres der i  

 kanten af bjælken mod tagfladen med en strimmel pladebatts nr. 2 80 x 220 mm  

 i hele ovenlysets længde.
Lameltagpladerne oplægges og fastgøres efter  

 fabrikkens anvisninger, mekaniske fastgørelser accepteres ikke.
 13.14 Trekantlister.
 Langs alle kanter nedlægges der trekantlister med katete 45 mm.
 13.15 Ovenlys og lysninger.
De på tagplanen viste antal ovenlys leveres og nedlægges i de angivne  

 størrelser.
Samtlige ovenlys forsynes med lysningspaneler.
 13.16 Tagdækningen.
 Tagdækningen skal udføres som en 3 lags built-up, specifikation nr. 22 med  

 afsluttende stenlag i søral, kornstørrelse nøddesten.
 Tagdækningen tilsluttes omkring alle gennemføringer.
Stenene må først oplægges, når samtlige arbejder omkring taget er  

 afsluttet.
Tidspunktet aftales endeligt med tilsynet.
 13.17 Murkamme.
 Samtlige murkamme vil blive afdækket med en 19 mm douglasplade (tømrer).  

 På disse plader skal der, når kobberkanterne (blikkenslager) er oplagte,  

 påsvejses en 4-5 mm Icopal ID sort skifer, pappen forbindes med tagfladerne.
 13.18 Tagnedløb.
 Afvanding af tagfladerne vil blive udført af anden entreprenør, men  

 tilslutninger medregnes under denne entreprise.
13.19 Tagventilation (trykudligningshætter) udføres med Icovent type A 5 cm diameter, som leveres og skæres igennem  

 tagfladen under denne entreprise.
Omfang fremgår af tegn. nr. 1.203. . . . . .« Om de i beskrivelsen anførte lameltagplader var der givet nærmere  

 oplysninger i en brochure fra E dateret januar 1978. Det hedder heri bl.a.:
 »Indledning.
Energiforbruget i bygninger skal i de kommende år nedsættes væsentligt på  

 grund af energiknaphed og dermed stadigt stigende energipriser.
Det betyder  

 stærkt øgede isoleringstykkelser i alle former for nybyggeri.
I  

 Bygningsreglement 77 angives de nye k - værdi krav, som kræves fra 1. februar  

 1979 i forskellige bygningskonstruktioner.
I forhold til det tidligere  

 Bygningsreglement er der tale om en betydelig forøgelse af  

 isoleringstykkelsen.
En effektiv isolering stiller store krav til isoleringsmaterialet.  

 Materialet skal have en høj isoleringsevne, forblive uændret i bygningens levetid, have veldokumenterede egenskaber.
 Disse krav opfyldes med E Tagplader.
 Udvendig tagisolering. . . . . .
 E A/S fremstiller idag et sortiment af tagplader, som er udviklet specielt  

 med henblik på at opfylde nuværende og kommende krav til isoleringsprodukter.
 Sortiment:
 E Lameltagplade . . . . .
De enkelte produkters anvendelse er nærmere beskrevet på de følgende  

 sider.
E Tagplader har været anvendt gennem flere år og er udlagt i millioner  

 m2 såvel i Danmark som i en række andre europæiske lande.
Erfaringer, som er indhøstet i de seneste år, er indarbejdet i denne  

 brochure.
Ved at følge brochurens anvisninger sikres en effektiv, tidsvarende  

 og fremtidssikker isolering.
PRODUKTBESKRIVELSE E Lameltagplade.
E Lameltagplader er fremstillet af stive fugt- og vandafvisende E  

 mineralulds lameller, påklæbet en 3 mm trykfordelende træfiberplade.
Fibrene  

 står vinkelret på dennes plan.
E Lameltagplader kan leveres med et lag  

 tagpap.
Evt. med overlapninger på 2 sider.
 Dimensioner. . . . . .
 Emballering.
 E Lameltagplader leveres på paller med vejrbeskyttende plastovertræk. . .  

 . . .
 Produktfordele.
 Konstruktionsløsningerne i denne brochure er baseret på praktiske  

 erfaringer fra projekter, hvor E Tagplader har været anvendt, samt praktiske  

 forsøg på vor anvendelsestekniske afdeling. . . . . .
 Fugt.
 Ved at følge anvisningerne i brochuren sikres tagkonstruktionen mod  

 fugtophobning. . . . . .
 Membran.
For at undgå fugtophobning i tagkonstruktionen er det vigtigt i visse  

 konstruktioner at etablere en effektiv membran.
Nedenfor er angivet, hvilke  

 tagtyper, der kræver membran, og hvilke tagtyper, der ikke kræver membran.
En  

 eventuel fugtophobning i tagkonstruktionen forårsaget af fugtbevægelser i  

 underlaget kan medføre revnedannelser i tagpappen. . . . . .
 Eksempler på membraner: . . . . .
 50-60% RF: Bitumenpap med glasvæv ca. 2000 PAM. . . . . .
Erfaringerne viser, at det er af stor betydning, at membranen, udover at  

 have den nødvendige PAM-værdi, er udført fuldstændig lufttæt.
Det er specielt  

 vigtigt ved de gennemføringer, der forekommer i en tagkonstruktion - f.eks.  

 ovenlys og aftrækskanaler, samt overgangen fra tag til væg eller sten.
Alle gennemføringer og tilslutninger skal være etableret, inden membranen  

 udlægges.
Denne skal klæbes til gennemføringer, mur eller sten, således at  

 der opnås fuldstændig lufttæthed.
 Membran påkrævet . . . . .
 2. Over jernbetondæk støbt på stedet. . . . . .
 Trykudligning.
For at sikre, at en eventuel fugtighed, der diffunderer op i  

 tagkonstruktionen, kan fjernes, skal der monteres trykudligningshætter.
Dette  

 gælder kun, hvor der er lufttæt mellem isolering og underliggende lokaler. .  

 . . . .
ARBEJDSUDFØRELSE Udlægning.
 Arbejdsudførelse.
 Alt arbejde med tagafslutninger, gennembrydninger i taget til ovenlys m.v.  

 skal udføres, inden membranen og isoleringen udlægges.
 Ved tilslutninger til begrænsninger af trælægter og lign. skal højden på  

 disse være ca. 3 mm mindre end isoleringstykkelsen for at forhindre, at  

 tagpappen revner ved overgangen mellem de forskellige materialer.
 Underlaget.
 Inden udlægning af isoleringen skal underlaget opfylde følgende krav  

 udover de rent statiske: . . . . .
 3. Beton- og letbetonplader.
Underlaget skal være jævnt og rent inden udlægningen, så ødelæggelse af  

 membranen undgås.
Spring mellem elementerne udjævnes.
 Iøvrigt henvises til Danske Tagpapfabrikanters Brancheforenings  

 bestemmelser vedr. underlag.
 Membranen skal udlægges efter tagpapfabrikanternes anvisninger. . . . . .
Tagkonstruktionen må, under udlægningen, ikke udsættes for nedbør.
Der bør  

 derfor ikke udlægges for store arealer ad gangen. . . . . .« Til supplering af brochurens oplysninger om E's lameltagplader har  

 indklagede 1 fremlagt en skrivelse af 6. september 1978 fra E til det  

 rådgivende ingeniørfirma F i ø-sted.
I skrivelsen, der ikke vedrører  

 nærværende sag, men var foranlediget af oplysninger fremkommet under et  

 minisymposium om flade tagkonstruktioner, hedder det:
» Vedr.: Minisymposium om flade tagkonstruktioner Vi har erfaret, at der i F's »Tekniske Meddelelser« er udsendt  

 et par gode råd om flade tage fra minisymposiet.
I dette står bl.a., »I den nye udgave af tagdækningsspecifikationerne  

 vil tagdækninger på træfiberplader og spånplader derfor være udgået.
Med  

 andre ord, man kan fremover ikke mere få garanti for disse  

 specifikationer«.
 Det bemærkes, at dette også gælder for E Lameltagplader, som jo er  

 forsynet med en hård træfiberplade på oversiden som trykfordelende lag,  

 uanset at der til dato ikke er påvist skader ved denne plade.
Med hensyn til, at tagdækningsfirmaerne ikke vil give garanti på E,  

 Lameltagplader, må De have misforstået dette, idet direktør G fra H, som  

 talte om underlagsplader, og som også svarede på spørgsmålet vedrørende  

 isoleringsmaterialer med træfiberplader, oplyste, at man var gået bort fra  

 Polystyren med træfiberplader på grund af for mange skader.
Hvorimod man ikke  

 havde haft dårlige erfaringer ved anvendelse af E, Lameltagplader og fortsat  

 vil anvende disse.
 Denne udtalelse er drøftet igennem med direktør G, som vil få tilsendt  

 kopi af dette brev.
 Vi ved, at tagpapentreprenørerne idag giver den normale garanti ved tage  

 udført med E Lameltagplader.
Det kan endvidere oplyses, at E, Lameltagplader har været anvendt i ca. 15  

 år og udlagt i adskillige millioner m2 uden problemer.
De problemer, der har  

 været med træfiberplader i forbindelse med andre isoleringsmaterialer, må  

 tilskrives faktorer, som ikke forefindes ved den af E A/S anvendte  

 træfiberplade, i forbindelse med E-fibre.
 Vi håber, efter at have modtaget dette brev, at De vil indrykke et dementi  

 i Deres orientering »Tekniske Meddelelser« om ovenstående.
Såfremt De skulle have spørgsmål vedrørende anvendelse af E  

 Lameltagplader, står vi fortsat gerne til Deres disposition.' Ifølge fremlagte byggemødereferater foregik hovedparten af  

 tagdækningsarbejdet i tiden fra august 1979 til midten af januar 1980.  

 Enkelte arbejder afsluttedes dog først i løbet af maj 1980. Ved nogle af  

 byggemøderne gav udførelsen af tagdækningsarbejdet anledning til  

 bemærkninger, der imidlertid ikke er gentaget i senere byggemødereferater og  

 således må formodes at være resulteret i, at påtalte mangler eller fejl er  

 blevet rettet.
I byggemødereferat nr. 4 fra den 26. september 1979 er anført  

 følgende: »Tagdækker udskifter våd tagisolering ved afsnit 2. Omfang  

 fastlægges ved optagning.« I referatet fra et bygherremøde den 19.  

 december 1979 er anført: »Tagdækning er fortsat en smule forsinket på  

 grund af vejret, men under forudsætning af godt vejr vil taget være tæt  

 fredag.« Byggeriet blev gennemgået den 9. juni 1980 med henblik på  

 aflevering den 18. s.m og der påtaltes ved gennemgangen enkelte ting ved  

 tagdækningen, som skulle udbedres.
 Af nogle til brug for sagen tilvejebragte regnlister fra station z-by for  

 månederne oktober 1979 - januar 1980 inklusive fremgår, at nedbøren i form af  

 regn navnlig i november og december lå betydeligt over gennemsnittet for de  

 pågældende måneder.
 Af nogle af indklagede 2 fremlagte ugerapporter dækkende perioderne fra  

 den 15. oktober til den 16. december 1979 og fra den 7. januar til 27. januar  

 1980 fremgår, at der - i overensstemmelse med standardforbeholdets punkt 6 -  

 er afkrævet bygherren og accepteret af denne som ekstraarbejde i alt 1821/2  

 »tørretimer« og 102 timer »vandsugning« samt et hertil  

 svarende gasforbrug.
Som tidligere nævnt begærede klageren udmeldt syn og skøn inden indgivelse  

 af klageskriftet.
Den udmeldte skønsmand, civilingeniør Per.
H.
Villadsen,  

 Aalborg, foretog besigtigelse den 22. august og 30. september 1985 og påny  

 den 23. januar, den 6. maj og den 17. juni 1986 og har herefter besvaret en  

 række spørgsmål fra parterne i erklæringer af 29. oktober 1985, 11. februar  

 1986, 7. januar 1987 og 4. august 1988. I forbindelse med besigtigelserne,  

 hvoraf de to sidste fandt sted i forbindelse med renoveringen af taget, er  

 optaget en række fotos, der er fremlagt i tilknytning til erklæringerne.
Fra  

 disse skal citeres følgende spørgsmål og svar:
»Spørgsmål 1: Hvad er årsagen til, at der i foråret 1985 opstod  

 utætheder i det flade tag, samt at utæthederne accelererede i sommeren 1985? Svar ad 1: Når utæthederne tilsyneladende accelererede i sommeren 1985,  

 hænger det efter skønsmandens opfattelse hovedsageligt sammen med, at  

 fugtophobningen i tagkonstruktionen på dette tidspunkt havde nået et stade,  

 hvor den udlagte membran under tagisoleringen ikke længere kunne hindre  

 nedsivning ved membranens gennembrydninger ved f.eks. tagbrønde og ovenlys.
 Det er efter skønsmandens opfattelse sandsynligt, at der er sket en  

 forholdsvis pludselig tiltagen af utætheder i tagpapdækningen forud for den  

 konstaterede acceleration i gennemsivningernes antal, idet revner på et fladt  

 tag som det foreliggende kan give anledning til nedsivning af betydelige  

 vandmængder.
 På grund af det flade tag og den udlagte membran vil en utæthed i pappen  

 kunne give anledning til en meget udbredt fugtighed i konstruktionen, således  

 at få utætheder vil kunne bevirke, at isoleringen over hele tagfladen vil  

 blive gennemfugtet.
Det har ikke ved besigtigelsen været muligt at fastslå det faktiske omfang  

 af revner i tagpapdækningen.
Det kan derimod med stor sandsynlighed fastslås,  

 at tagisoleringen over hele tagfladen er kraftig opfugtet, og det må på  

 grundlag af de udtagne prøver formodes, at der står frit vand stort set  

 overalt på membranen.
Tagkonstruktionen er opbygget på et 15 cm jernbetondæk og består af - dampspærre - 200 mm lameltagplade med træfiberplade - tagdækning af 3 lag GF-pap - stenafdækning.
Det er et velkendt fænomen, at træfiberplader er fugtfølsomme og derfor  

 »arbejder« med den relative fugtighed.
Når træfiberpladerne har  

 »arbejdet« et stykke tid, opstår der mulighed for papsprængninger,  

 idet den anvendte tagpapdækning med glasflisindlæg er meget sprød og ikke  

 modstandsdygtig over for bevægelser i underlaget.
Det er ikke muligt i dag at  

 pege på, hvad der oprindelig har sat »mekanismen« igang, men med de  

 første utætheder er der kommet yderligere fugt til konstruktionen, som på  

 grund af den forholdsvis diffusionsåbne isolering efterhånden har bredt sig i  

 hele taget.
Hvor lang tid der går, fra den første opfugtning af konstruktionen til  

 sprængningerne sker, er afhængig af såvel klimatiske - som bygningsmæssige -  

 og materialemæssige forhold.
Den eskalering af utæthederne, som kunne  

 konstateres i løbet af 1985, kan efter skønsmandens opfattelse forklares ud  

 fra, at opfugtningen har været udbredt i store dele af tagkonstruktionen  

 igennem en tilstrækkelig lang periode til, at papsprængninger får mulighed  

 for at opstå over hele tagfladen.
Spørgsmål 2: Såfremt der er mangler ved tagdækningen eller  

 tagkonstruktionen, bedes det oplyst, om disse mangler er a) af konstruktiv karakter b) af håndværksmæssig karakter c) af materialemæssig karakter.
 Svar ad 2: Der er efter skønsmandens opfattelse mangler ved taget.  

 Manglerne kan opstilles i 3 punkter:
 - Utætheder i tagdækningen.
 - Manglende isoleringsevne som følge af fugtig isolering.
 - Utætheder i dampmembranen.
Ved besigtigelsen blev der observeret en kraftig revnedannelse i  

 tagpapdækningen over stødet i de underliggende træfiberplader.
Revnen var  

 blotlagt over en længde af ca. 3 m.
Revnen forløb på tværs af  

 bygningskroppen.
 Det var ikke muligt ved besigtigelse af tagfladen generelt at konstatere  

 revnedannelserne i tagpapdækningen, da taget er dækket af sten.
Det blev oplyst under besigtigelsen af tagdækker I og bekræftet af betjent  

 J, at den ved besigtigelsen blotlagte revne var typisk for de revnedannelser,  

 der tidligere var blevet repareret.
Der kunne konstateres flere reparationer,  

 som forløb på tværs af bygningskroppen.
Det er skønsmandens opfattelse, at revnedannelserne i tagpapdækning  

 skyldes bevægelserne i den underliggende træfiberplade, og som sådan er af  

 materialemæssig karakter.
På den anden side er bevægelserne i træfiberpladen  

 betinget af fugt i konstruktionen, som fra starten kan skyldes den  

 håndværksmæssige udførelse.
 Den manglende isoleringsevne er udelukkende en følge af utæthederne i  

 tagpapdækningen.
Utæthederne i membranen er ikke direkte konstateret af skønsmanden, men  

 nedsivningerne langs ovenlys og tagbrønde kunne tyde på, at dampmembranen  

 ikke er tilstrækkelig forseglet disse steder, hvilket er en mangel, der kan  

 give anledning til optrængning af fugtig rumluft i tagkonstruktionen.
Det kan  

 ikke afvises, at denne mangel kan have været medvirkende årsag til de  

 begyndende revnedannelser.
Utæthed i membranen er en håndværksmæssig mangel.
 Spørgsmål 3: Det bedes oplyst, hvorledes manglerne kan udbedres, og hvad  

 en udbedring må antages at ville koste.
 Svar ad 3: Udbedring af utæthederne i tagpapdækningen kan udføres ved  

 pålægning af nyt pap.
 Efter fjernelse af stenene fra taget pålægges 2 lag polymer pap (APP)  

 eller tilsvarende pap med stor rivestyrke, som punktklæbes til underlaget.  

 Håndværkerudgifterne skønnes at beløbe sig til kr. 600.000,00 excl. moms i  

 d.d priser.
Vedrørende fugt i lameltagpladerne er der kun en sikker måde til at fjerne  

 dette på, nemlig udskiftning.
Da dette er en meget bekostelig sag, skal der  

 efter skønsmandens opfattelse først foretages en »kortlægning« af  

 fugtforholdene i lameltagpladerne.
En sådan konstatering af fugt gennem en  

 ikke-destruktiv undersøgelse vil kunne gennemføres for ca. kr. 20.000,00  

 excl. moms.
På grundlag af denne undersøgelse kan omfanget af vand i tagkonstruktionen  

 fastlægges og evt. metoder til fjernelse af vand undersøges.
Såvidt  

 skønsmanden har kunnet få oplyst, findes der ikke i dag en afprøvet metode  

 til fjernelse af vand i lameltagplader.
Der er gjort flere forsøg, men uden  

 godt resultat.
 På grund af det betydelige beløb for en udskiftning bør der efter  

 skønsmandens opfattelse foretages forsøg med dræning/udtørring som indledning  

 til reparationsarbejderne.
Erfaringsmæssigt kan vandet stige 8-10 cm op i lameltagpladerne, hvilket  

 kunne konstateres i de udtagne prøver.
Såfremt dette billede er generelt for  

 hele taget, er det så betydelige vandmængder, der indesluttes, at en  

 fordampning efter udbedring af tagpapdækningen næppe kan antages at foregå.
Kortlægningen af vand i lameltagpladerne kan også være med til at belyse  

 omfanget af eventuelle utætheder i dampmembranen ved ovenlys, tagbrønde og  

 faldstammer m.v.
Det må formodes, at der tillige skal foretages en opskæring  

 ved gennembrydningerne af membran til konstatering af utæthedernes omfang.  

 Udbedring af membranen bør foretages forud for retablering af  

 tagpapdækningen.
 Spørgsmål 4: Det bedes oplyst, hvad det antagelig vil koste at udbedre  

 skader opstået som følge af vandindtrængning gennem det flade tag, d.v.s.  

 skader på tæpper, forsænkede lofter og lignende.
 Svar ad 4: På grundlag af de registrerede skader på tæppebelægningen  

 skønnes en udskiftning af skadede partier at beløbe sig til ca. kr. 27.000,00  

 excl. moms i d.d. priser.
 Det er forudsat, at udskiftningen foretages i hele baner a 2 m's bredde.
 Malerreparation af lofter incl. udskiftning af skadede plader skønnes at  

 beløbe sig til kr. 10.000,00 excl. moms.
Spørgsmål 5: Ville skaden være opstået uanset eventuel byggefugt i  

 tagkonstruktionen, eller uanset om der var tilstedeværelse af eventuel vand  

 på betondækket ved iværksættelsen af tagentreprisens udførelse? Svar ad 5: Som omtalt under besvarelsen af spørgsmål 1 er det  

 tilstedeværelsen af fugt, der er årsagen til bevægelserne i træfiberpladerne  

 og dermed til sprængning af tagpappen.
 Såfremt alle former for fugt kunne holdes ude fra konstruktionen i såvel  

 udførelsesfasen som i det permanente byggeri, ville der ikke være opstået  

 skader.
 Bortses fra byggefugt eller eventuel vand på betondækket under arbejdets  

 udførelse, kan evt. opstrømmende fugtig rumluft være medvirkende årsag til  

 skadernes opståen.
Spørgsmål 6: Kan der ske en fugtophobning i isoleringsmaterialet på grund  

 af temperatursvingninger? Svar ad 6: Der vil kunne ske fugtophobning i isoleringsmaterialet i  

 begrænset omfang som følge af temperatursvingninger.
Dette skyldes, at  

 dampspærren ikke er 100% tæt for vanddamp, samt at udeluften via  

 ventilationshætter er i forbindelse med isoleringsmaterialet.
Denne  

 fugtophobning er for det meste sæsonbestemt og giver normalt ikke anledning  

 til større koncentrationer, end hvad der kan udlignes over året: altså ingen  

 resulterende fugtophobning.
Spørgsmål 7: Kan denne fugt være årsagen til den konstaterede fugtighed? Svar ad 7: Efter skønsmandens opfattelse kan temperatursvingninger alene  

 ikke være årsag til den konstaterede fugtighed i tagisoleringen.
De ved  

 synsforretningen udtagne prøver indeholdt betydelige mængder vand, som kun  

 kan forklares ud fra utætheder i tagdækningen.
 Spørgsmål 8: Skønsmanden bedes oplyse, om den af skønsmanden foreslåede  

 kvalitet pap set i forhold til den pap, der er foreskrevet i  

 udbudsmaterialet, er en forbedring af tagets kvalitet.
 Svar ad 8: Den af skønsmanden anførte kvalitet pap (APP) til renovering af  

 papbelægningen er af en bedre kvalitet end den, der er foreskrevet i  

 udbudsmaterialet (GF-pap). Specielt vedrørende deformationer i underlaget er  

 GF-papper meget sårbare, og der findes i dag flere paptyper, som har  

 betydelig bedre deformationsegenskaber.
Spørgsmål 9: Ville udbedring af utæthederne kunne udbedres ved at  

 punktklæbe et lag GF-2000 pap, plus et lag PF-4000 pap påsvejset, og hvad  

 ville prisen herfor være? Svar ad 9: En udbedring som nævnt bestående af et lag punktklæbet GF-2000  

 pap samt et lag PF-4000 påsvejset er et alternativ til skønsmandens forslag.  

 Der findes naturligvis flere forslag, og hvilket, der bringes til udførelse,  

 må afhænge af detailprojekteringen.
Materialeprisen ved ovennævnte løsning er  

 mindre end ved skønsmandens forlæg.
Differencen ligger dog inden for  

 usikkerheden på totalbeløbet, således at skønsmanden ikke finder anledning  

 til at ændre beløbsstørrelsen for reparationsarbejdet.
 Spørgsmål 10: Skønsmanden bedes oplyse, om den konstaterede fugt i  

 lameltagpladerne kan forsvinde af sig selv ved naturlig fordampning.
 Svar ad 10: Det er skønsmandens opfattelse, at det er nødvendigt at kende  

 omfanget af indesluttet vand i konstruktionen mere præcist for at kunne  

 vurdere muligheden for fjernelse af fugtigheden ved naturlig fordampning.
 De ved synsforretningen konstaterede vandindhold er efter skønsmandens  

 opfattelse så betydelige, at såfremt de udtagne prøver er repræsentative, vil  

 en naturlig fordampning alene næppe være tilstrækkelig.
 Spørgsmål 11: Skønsmanden bedes oplyse, om der kunne være foreskrevet  

 andet isoleringsmateriale uden træfiberplade.
11a.
Såfremt bekræftende, bedes skønsmanden oplyse, om man ved anvendelsen  

 af dette materiale ville have undgået sprængninger i øverste lag tagpap.
 Svar ad 11: Efter skønsmandens opfattelse tænkes der i spørgsmålet på et  

 alternativ med polystyrolplader, som på opførelsestidspunktet kunne leveres  

 uden træfiberplade.
Det er ikke muligt for skønsmanden at udtale sig om, i hvilken udstrækning  

 anvendelse af polystyrolplader ville have givet anledning til  

 papsprængninger.
Det siger sig selv, at sprængninger som følge af  

 træfiberpladen er udelukket, men det bør nævnes, at isoleringsmaterialet  

 polystyrol har andre uheldige egenskaber, som kan give anledning til  

 utætheder i tagdækningen.
 Spørgsmål 12: Skønsmanden bedes oplyse, om isoleringsmateriale med  

 træfiberplade anvendes i dag.
12a.
Såfremt dette spørgsmål besvares benægtende, bedes skønsmanden oplyse  

 årsagen til, at materialet ikke anvendes i dag.
12b.
Var denne viden konstaterbar i 1979? Svar ad 12a: Isoleringsmateriale med påklæbet hård træfiberplade anvendes  

 ikke idag til almindelige tagdækningsarbejder.
 Årsagen hertil er, at træfiberpladens materiale ikke er formstabilt.  

 Materialet er hygroskopisk, det vil sige, det kan optage og afgive vanddamp  

 samtidig med, at der sker bevægelser i pladens plan.
Svar ad 12b: E lameltagplader svarende til de i nærværende sag anvendte  

 var i gængs brug gennem 1970'erne.
Det fremgår af specifikationer af E  

 lameltagplader, at man i 1983 udskifter træfiberpladen med en  

 mineraluldsplade.
 Spørgsmål 13: Skønsmanden bedes oplyse, om det var forsvarligt at anvende  

 den foreskrevne tagpap på en træfiberplade i 1979.
Svar ad 13: Foranlediget af et stigende antal reklamationer som følge af  

 papsprængninger drøftede papbranchen i 1977 forholdene vedrørende GF-pappen.  

 I 1979 var specifikationerne for tagdækningen revideret, således at den  

 tilsvarende opbygning, som i nærværende sag, var ændret for overpappens  

 vedkommende.
Det er skønsmandens opfattelse, at der fra 1976/1977, hvor den  

 udførte konstruktion til tagisolering og tagdækning var en almindelig anvendt  

 og anerkendt konstruktion, sker en gradvis ændring først i specifikationerne  

 af tagdækningen og senere vedrørende isoleringsmaterialet.
Spørgsmål 14: Ville sprængninger være forekommet, såfremt der var anvendt  

 polyesterarmeret tagpap? Svar ad 14: Såfremt tagdækningen var blevet opbygget af polyesterarmeret  

 tagpap, er det skønsmandens opfattelse, at papsprængninger i den form, som er  

 konstateret på stedet, kunne have været undgået.
Spørgsmål 15: Var polyesterarmeret tagpap almindelig anvendt på  

 opførelsestidspunktet? Svar ad 15: Anvendelse af polyesterarmeret tagpap begynder i 1977 som  

 følge af ændrede specifikationer.
Det er skønsmandens opfattelse, at der går  

 et par år, inden man kan karakterisere polyesterarmeret tagpap som et  

 almindelig anvendt produkt.
 Spørgsmål 16: Skønsmanden opfordres til at oplyse antallet og placeringen  

 af de besigtigede revnedannelser i tagpappet i det tidligere tag på K  

 Kommunes administrationsbygning.
 Skønsmanden opfordres derhos til at oplyse, hvorvidt de konstaterede  

 revnedannelser fulgte samlingerne i de underliggende isoleringsplader, eller  

 om dette ikke var tilfældet.
 Endvidere opfordres skønsmanden til at oplyse, hvorvidt den i  

 tagkonstruktionen konstaterede fugt kan skyldes sprængninger i pappet som  

 følge af isdannelser med deraf følgende isrivninger.
Svar ad 16: I forbindelse med skønsmandens besigtigelse af taget den 6.  

 maj 1986, hvor arbejderne med omlægning af taget var påbegyndt, kunne  

 omfanget af revnedannelser og reparationer på den ene fløj konstateres, idet  

 stenene her var fjernet.
På denne fløj var der foretaget 5-10 reparationer  

 efter revnedannelser i pappet.
 Skønsmanden har ikke på noget tidspunkt foretaget en minutiøs gennemgang  

 af hele tagfladen for at konstatere revnedannelsernes omfang og antal, idet  

 taget har været dækket af et stenlag.
 Alle de konstaterede revnedannelser fulgte samlingerne i de underliggende  

 isoleringsplader, enten vinkelret på facaden eller parallel med denne, hvor  

 sidefløjen støder op mod hovedfløjen.
Det er skønsmandens opfattelse, at den i konstruktionen konstaterede fugt  

 altovervejende skyldes revnedannelser forårsaget af bevægelser i  

 træfiberpladen.
Det kan ikke afvises, at der også kan være sket sprængninger  

 i pappet som følge af isdannelse.' Skønsmanden har vedstået de fremlagte erklæringer og supplerende  

 forklaret, at de første 8 fotos i fotomappen er optaget under den første  

 besigtigelse, da der blev udtaget en prøve af tagdækningen.
Efter pedellens  

 anvisning blev stenafdækningen fjernet på et mindre område af taget.
Der  

 konstateredes her en revne i paplaget, således som det fremgår af billede nr.  

 1. Efter fjernelse af en firkant af lameltagpladen nedenunder kunne det  

 konstateres, at der stod vand over membranen, således som det ses på billede  

 nr. 4. Lameltagpladen var opfugtet til en højde af 8-10 cm og måtte betegnes  

 som gennemblødt.
Man måtte herefter formode, at der kunne være vand over det  

 meste af det flade tag.
Om årsagen til, at de store skader med betydelig vandindtrængning i  

 bygningen først indtraf så relativt længe efter byggeriets afslutning, har  

 skønsmanden forklaret, at der tidligere var blevet repareret adskillige  

 revner i papbeklædningen.
Dette betyder, at der efterhånden må være sket en  

 stor ophobning af fugt, som indtil videre har kunnet bindes i konstruktionen,  

 men som har forårsaget sådanne bevægelser i træfiberpladerne og det påklæbede  

 paplag, at der med tiden er sket træthedsbrud med deraf følgende øget risiko  

 for indtrængning af vand i konstruktionen.
Om spørgsmålet diffusion nedefra  

 har skønsmanden udtalt, at dette ikke skulle give anledning til problemer,  

 hvis membranen er intakt.
Heller ikke temperatursvingninger kan forklare den  

 konstaterede store ophobning af fugt i konstruktionen.
Normalt vil den fugt,  

 som kan opstå i forbindelse med temperatursvingninger, forsvinde af sig selv  

 med årstidsvariationerne.
Hvis man havde anvendt armeret pap til  

 tagbeklædningen, havde den nok holdt bedre end GF-pappet, men det er  

 tvivlsomt, om anvendelse af armeret pap i det lange løb ville have været  

 tilstrækkeligt til at undgå skader.
Anvendelse af denne paptype bevirker  

 større tæthed, hvilket kan give problemer, idet der også sker en vis  

 fugttransport via ventilationshætterne.
Man har således kunnet konstatere  

 skader på tilsvarende tagbeklædninger andetsteds, selv om der ikke har kunnet  

 konstateres mangler ved membranen.
Det kan ikke betegnes som uforsvarligt at  

 udføre et tagdækningsarbejde som det her beskrevne i våde perioder, blot man  

 tager de fornødne forholdsregler til sikring mod fugt, medens arbejdet  

 udføres.
Hvis lameltagpladerne havde været uden træfiberpladen, var skaderne  

 sandsynligvis ikke indtruffet.
Det er en erkendelse, man er kommet til,  

 efterhånden som skaderne har vist sig.
På daværende tidspunkt var det  

 imidlertid stadig almindeligt at benytte disse lameltagplader.
Stadsingeniør X har forklaret, at kommunens teknikere selv lavede det nye  

 projekt til renovering af taget.
Man turde ikke løbe an på, at man kunne  

 nøjes med at lægge nyt pap oven på lameltagpladerne.
Man »skovlede«  

 derfor hele konstruktionen af og indbyggede vandrender i det nye projekt,  

 ligesom man ændrede radikalt ved ovenlyskuplerne.
Man bibeholdt den  

 oprindelige membran.
Efter renoveringen har der ikke været problemer med  

 vandindtrængen.
Indklagede 2's direktør L har forklaret, at selskabet forud for det her  

 udførte arbejde havde lagt mange tilsvarende tage, som ikke havde givet  

 anledning til problemer.
Man har også senere brugt lameltagplader som de her  

 anvendte til tagdækningsarbejder.
Nogle af disse tage har senere givet  

 problemer svarende til problemerne her.
Da man udførte arbejdet, var vejret  

 ikke for godt.
Man sørgede imidlertid for at suge vandet op og tørre taget  

 mellem bygerne.
Lamelpladerne blev derefter lagt ud på det klargjorte afsnit  

 og straks dækket med pap.
Pladerne er således ikke blevet våde ved  

 udlægningen.
Tørringen blev foretaget med flammekaster, efter at membranen  

 var udlagt.
Udlægningen i den omhandlede våde periode blev drøftet med  

 tilsynet, fordi tilsynet var utilfreds med de mange tørretimer, der skulle  

 betales som ekstraarbejde.
Arbejdet blev indstillet, hvis vejret gjorde det  

 uforsvarligt at fortsætte.
Om den i byggemødereferat nr. 4 fra den 26.  

 september 1979 anførte bemærkning om udskiftning af våd tagisolering ved  

 afsnit 2 har afhørte forklaret, at der var kommet en byge, hvorfra vand løb  

 ind under isoleringen.
Man måtte derfor udskifte ca. 150 m(2), hvilket blev  

 godkendt af ingeniør M.
Arkitekt hos indklagede 1 N har forklaret, at valget af materialer til  

 byggeriet ikke gav anledning til problemer.
Byggeriet forløb ganske normalt.  

 Ved byggemøderne blev eventuelle fejl og mangler påtalt.
Man havde de bedste  

 forventninger til indklagede 2 og har kun det bedste at sige om det arbejde,  

 som firmaet udførte.
Der var pænt afdækket under pålægningen af  

 isoleringslaget og papbeklædningen.
Leverandøren af de anvendte lameltagplader, direktør O, har forklaret, at  

 han tillige driver virksomhed som tagentreprenør og selv har brugt materiale  

 svarende til det her anvendte ved tagbeklædningsentrepriser såvel før som  

 efter udførelsen af byggeriet i z-by.
Forud herfor havde man ikke haft  

 dårlige erfaringer med disse plader.
Der har imidlertid senere vist sig  

 problemer af samme slags som problemerne her såvel med tidligere som senere  

 lagte plader.
Skaderne skyldes, at træfiberpladen er meget fugtfølsom, og at  

 tagpappen klæber for godt til pladen, således at den må følge pladens  

 bevægelser.
Klageren har til støtte for påstanden anført, at skønsmanden i sine  

 erklæringer og under afhjemlingen har peget på forskellige muligheder som  

 årsag til revnedannelserne i papbeklædningen.
Blandt disse har de indklagede  

 valgt at sige, at årsagen er mangler eller svigt ved de anvendte materialer,  

 som ikke var erkendt på det tidspunkt, da byggeriet blev projekteret og  

 udført.
Dette er imidlertid ikke klagerens opfattelse, idet det såvel af E's  

 brochure fra januar 1978 som af skrivelsen af 6. september 1978 fra E til det  

 rådgivende ingeniørfirma F fremgår, at alle på dette område teknisk  

 sagkyndige allerede dengang var bekendt med problemet fugtfølsomhed.
Der er  

 derfor ikke tale om nogen mangel ved det anvendte materiale, men spørgsmålet  

 er, om de indklagede henholdsvis som projekterende og tilsynsførende arkitekt  

 og som udførende entreprenør har været tilstrækkelig agtpågivende og  

 tilstrækkelig opmærksomme på, hvad der kunne ske, hvis man ikke sørgede for  

 at gøre membranen tæt og var omhyggelig nok med nedlægningen af pladerne.  

 Nedlægningen foregik i en periode med ekstraordinær megen nedbør i form af  

 regn, hvilket må give mistanke om, at man ikke har kunnet undgå, at pladerne  

 blev fugtige under arbejdets udførelse.
Ved en enkelt lejlighed måtte man  

 således udskifte ca. 150 m2 af isoleringen, fordi denne var blevet våd.  

 Ansvaret må påhvile de indklagede in solidum, også selv om  

 arkitektoverenskomsten henviser til § 14 i Danske Arkitekters Landsforbunds  

 vedtægt fra 1970, som erkendes at være gældende for retsforholdet mellem  

 klageren og indklagede 1. Ganske vist er ansvaret efter § 14, stk. 3, et pro  

 rata-ansvar, men da det ikke er muligt at fastslå graden af den udviste skyld  

 for henholdsvis arkitekten og entreprenøren, må resultatet blive, at  

 arkitekten hæfter i samme omfang som entreprenøren, der er fuldt ansvarlig.  

 Der er derfor tale om et solidarisk ansvar for de indklagede.
Klageren har videre anført, at også andre omstændigheder end de allerede  

 påpegede tyder på, at der er begået fejl under arbejdets udførelse.
Man har  

 således foreskrevet og anvendt en papkvalitet, hvis modstandskraft over for  

 revnedannelser som følge af bevægelser i underlaget var beskeden.
Dette burde  

 have givet anledning til, at man i udførelsesfasen havde udvist langt større  

 påpasselighed, end tilfældet kan have været, når man tager skadernes omfang i  

 betragtning.
Man har heller ikke ved udlægningen af membranen sikret sig, at  

 denne blev fuldstændig tæt.
Under byggeriets gang skete der således flere  

 gange påtale i anledning af konstaterede utætheder.
Henset hertil og til de  

 oplysninger om de foreskrevne materialers fugtfølsomhed, som entreprenøren  

 havde ved arbejdets udførelse, må det påhvile denne at godtgøre, at han ikke  

 har begået fejl.
Bevisbyrden må med andre ord være omvendt.
Specielt i forhold til indklagede 1 har klageren videre anført, at  

 påstanden opretholdes fuldt ud uanset ansvarsbegrænsningen til 300.000 kr. i  

 vedtægtens § 14, stk. 4. En tilsvarende begrænsning gælder ikke for  

 entreprenørens ansvar eller i forholdet mellem denne og arkitekten.
Når disse  

 hæfter solidarisk, og entreprenøren vil gøre regres mod arkitekten, har det  

 derfor intet formål at påberåbe sig ansvarsbegrænsningen over for klageren.  

 Selv om der er forløbet mere end 3 år fra det tidspunkt, da arkitekten  

 afsluttede sit arbejde, inden kravet om erstatning blev fremsat skriftligt,  

 bestrides det, at kravet kan anses for forældet.
Dels er der tale også om  

 tilsynsfejl, hvor den 3-årige forældelse efter vedtægtens § 14, stk. 5, ikke  

 kan være gældende, dels må principperne i forældelsesloven fra 1908 føre til,  

 at forældelsesfristen tidligst kan begynde at løbe fra det tidspunkt, da  

 skaden og dermed kravet opstod.
 Klageren har endelig fremsat bemærkninger til de poster, som indgår i  

 erstatningskravet, og nærmere begrundet den foretagne begrænsning af dette i  

 forhold til de faktisk afholdte udgifter.
Indklagede 1 har i første række gjort gældende, at kravet er forældet  

 efter vedtægtens § 14, stk. 5, hvortil der henvises i arkitektoverenskomsten,  

 og som ubestridt er gældende i forholdet mellem klageren og indklagede 1.  

 Klageren har erkendt, at de 3 år var forløbet, da der blev fremsat skriftligt  

 krav om erstatning.
Det ligger herefter klart, at forældelse er indtrådt.
I anden række har indklagede 1 gjort gældende, at der hverken kan pålægges  

 indklagede ansvar for projekteringsfejl eller for mangelfuldt tilsyn.
På  

 projekteringstidspunktet anså man således anvendelsen af E's lameltagplader  

 med træfiberplader for et egnet materiale til tagbeklædningsarbejder.
I  

 modsat fald ville E have standset produktionen af sådanne plader, som man  

 tværtimod i skrivelsen af 6. september 1978 til det rådgivende ingeniørfirma  

 F omtalte som plader, der ikke havde givet anledning til problemer, og som  

 man fortsat ville producere.
Efter praksis påhviler der ikke de projekterende  

 ansvar for den mangelfulde tekniske viden, der resulterer i produktion af  

 materialer, der senere viser sig uegnede.
Hvad tilsynet angår, viser  

 byggemødereferaterne, at der er ført det fornødne tilsyn og sket påtale af de  

 fejl og mangler, som konstateredes under byggeriets gang.
 Indklagede 1 har endelig anført, at der i givet fald alene påhviler  

 indklagede et pro rata-ansvar, jf. vedtægtens § 14, stk. 3, og at ansvaret er  

 begrænset til 300.000 kr. efter vedtægtens § 14, stk. 4. Kravet må iøvrigt  

 reduceres skønsmæssigt under hensyn til, at klageren nu har fået et helt nyt  

 tag.
Indklagede 2 har anført, at de indtrufne skader udelukkende eller i alt  

 væsentligt skyldes uheldige egenskaber ved det materiale, der i  

 overensstemmelse med beskrivelsen er anvendt til tagbeklædningen.
På  

 daværende tidspunkt var disse uheldige egenskaber ikke kendt for indklagede,  

 der først hen i 80-erne fik kendskab hertil.
Tidligere voldgiftskendelser om  

 skader ved anvendelse af helt identiske materialer er da også resulteret i  

 frifindelse.
Det er ikke godtgjort, at der er begået fejl ved udførelsen af  

 arbejdet, der er blevet godkendt af tilsynet.
Omtalen i skønserklæringerne af  

 de mulige skadesårsager konkluderer i virkeligheden, at det er produktets  

 uheldige egenskaber, som er den egentlige årsag til de opståede skader.
I  

 givet fald må kravet reduceres skønsmæssigt som følge af de forbedringer,  

 renoveringen har givet.
 Voldgiftsretten skal udtale:
 Som erkendt af klageren medfører henvisningen i arkitektoverenskomsten  

 mellem klageren og indklagede 1 til Danske Arkitekters Landsforbunds vedtægt  

 for arkitektvirksomhed, at indklagede 1's ansvar må bedømmes med hensyntagen  

 til vedtægtens § 14, herunder dennes stk. 5, hvorefter klienten skal  

 fremsætte skriftligt krav inden 3 år efter, at arkitekten har afsluttet den  

 del af arbejdet, som skaden, for hvilken han gøres ansvarlig, vedrører.  

 Klageren har ikke bestridt, at denne frist er overskredet, og da det af  

 klageren iøvrigt anførte ikke kan føre til andet resultat, er kravet mod  

 indklagede 1 forældet, således at denne indklagede allerede som følge heraf  

 frifindes, jf. den i Kendelser om fast ejendom 1986.119 gengivne kendelse af  

 6. april 1986 i sag C 1670.
 Blandt andet under hensyn til, at sagen i givet fald også involverer et  

 regresopgør mellem de to indklagede, hvor forældelse ikke kan gøres gældende,  

 har voldgiftsretten imidlertid fundet at burde tage stilling også til det af  

 indklagede 1 i anden række anførte vedrørende et eventuelt ansvarsgrundlag.
 Ved bedømmelsen heraf og af indklagede 2's eventuelle ansvar lægger  

 voldgiftsretten i overensstemmelse med skønserklæringerne til grund, at  

 hovedårsagen til de opståede skader må søges i den anvendte  

 lameltagplades uheldige egenskaber, og at disse på tidspunktet for  

 byggeriets projektering og tagbeklædningsentreprisens udførelse endnu ikke  

 var således konstateret eller på anden måde bekendt for de indklagede, at  

 disse som teknisk sagkyndige burde have valgt et andet - egnet - materiale.  

 Ansvar kan derfor hverken pålægges indklagede 1 som projekterende for valget  

 af den omhandlede pladetype eller indklagede 2 som entreprenør for ikke at  

 have advaret mod anvendelsen af pladetypen.
Som sagen iøvrigt foreligger oplyst - og efter så lang tids forløb har  

 kunnet oplyses, - finder voldgiftsretten det endvidere ikke godtgjort, at  

 udførelsen af tagentreprisen er sket med tilsidesættelse af de anvisninger,  

 som fandtes i E's brochure fra januar 1978 eller under arbejdets gang blev  

 givet af tilsynet.
Da der heller ikke er grundlag for at antage, at tilsynet  

 med entreprisens udførelse har været utilstrækkeligt eller på anden måde har  

 svigtet, kan ingen af de indklagede gøres erstatningsansvarlige for de  

 indtrufne skader.
De indklagede frifindes derfor.
 T H I B E S T E M M E S:
De indklagede, Arkitektfirmaet A og B frifindes i denne sag.
I sagsomkostninger skal klageren, K Kommune, inden 14 dage efter denne kendelses modtagelse betale 45.000 kr. til hver af de indklagede.
 Klageren skal endvidere betale voldgiftsrettens omkostninger.
København, den 7. april 1989 Jacob Blegvad Palle Kiil Keld Stovgaard P.v.c.
