Skriftlig fremsættelse (27. januar 2022) Justitsministeren (Nick Hækkerup):
 Herved tillader jeg mig for Folketinget at fremsætte:
Forslag til lov om ændring af straffeloven, retsplejeloven og udlændingeloven (Styrket indsats mod menneskeudnyttelse) (Lovforslag nr.
L 111) Der skal være ordenlige løn- og arbejdsvilkår på det danske arbejdsmarked.
Derfor har regeringen sat bredt ind mod social dumping.
Det er særlig vigtigt, at der sættes ind over for situationer, hvor sårbare udenlandske arbejdstagere udnyttes groft.
Regeringen vil ikke acceptere, at denne form for udnyttelse finder sted på danske arbejdspladser.
Regeringen besluttede efter sin tiltræden i juni 2019 på baggrund af en række eksempler på grov udnyttelse af udenlandsk arbejdskraft på det danske arbejdsmarked at videreføre den tværministerielle arbejdsgruppe om beskyttelse af sårbare arbejdstagere med et nyt opdrag.
Arbejdsgruppen har i september 2021 afgivet en fælles afrapportering med den tværministerielle arbejdsgruppe om bekæmpelse af menneskehandel.
Det fremgår bl.a. af rapporten, at det i dag er vanskeligt at retsforfølge bagmænd bag menneskehandel til tvangsarbejde, da det er svært at løfte bevisbyrden for, at der reelt har været tale om tvangsarbejde.
Der er således aldrig faldet dom for menneskehandel til tvangsarbejde, særligt fordi domstolene på grund af konkrete omstændigheder ikke har fundet grundlag for at fastslå, at der har foreligget tvang med henblik på udnyttelse af de pågældende til tvangsarbejde.
I en række af sagerne er gerningsmændene i stedet blevet dømt for åger af særlig grov beskaffenhed efter straffelovens § 282, jf. § 286, stk. 1.
 På den baggrund foreslås det i rapporten, at der indføres en ny selvstændig bestemmelse i straffeloven, der kriminaliserer udnyttelse af andre til arbejde under åbenlyst urimelige forhold.
 Lovforslaget har til formål at følge op på denne anbefaling.
 Med lovforslaget foreslås det for det første, at der indsættes en ny selvstændig bestemmelse i straffeloven om menneskeudnyttelse, som skal styrke det strafferetlige værn mod udnyttelse af sårbare arbejdstagere  såvel udenlandske som danske.
 Det foreslås for det andet, at forurettede i sager om menneskeudnyttelse  på samme måde som f.eks. forurettede i sager om menneskehandel  skal have ret til at få beskikket en bistandsadvokat.
 For det tredje foreslås det, at politiet i sager om menneskeudnyttelse efter den foreslåede bestemmelse får samme mulighed for at foretage indgreb i meddelelseshemmeligheden samt hemmelige ransagninger som i sager om bl.a. menneskehandel efter straffelovens § 262 a.
 Endelig forslås det for det fjerde, at den foreslåede bestemmelse om menneskeudnyttelse omfattes af § 9 j, stk. 7, i udlændingeloven om en 10-årig karensperiode, der gælder ved ansøgninger om au pair-ophold.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
