Nr BSF 3 Forslag til folketingsbeslutning om privatisering af Dansk Olie og  

 Naturgas A/S Fremsat af Kim Behnke (FP) Aage Brusgaard (FP) Ole Donner (FP) Kirsten  

 Madsen (FP) den 22. oktober 1991 Folketinget pålægger regeringen i indeværende folketingssamling at fremsætte de lovforslag, der er nødvendige for at gennemføre en total privatisering af Dansk Olie og Naturgas A/S (DONG A/S) ud fra følgende retningslinier:
1) Statens beholdning af aktier i DONG A/S afhændes ved frit udbud til  

 højeste pris, subsidiært med mindst muligt tab.
DONG A/S og dets  

 datterselskaber kan sælges som koncern eller enkeltvis.
Eneste begrænsning i  

 køberkredsen gælder helt eller overvejende offentligt ejede selskaber.
 2) Statens indirekte subsidiering af naturgassektoren stoppes gennem en  

 afvikling af forskellene i energiafgifter på naturgas og øvrige brændsler.
 3) DONG A/S og dets datterselskaber fratages samtlige monopolprivilegier.
 4) Samtlige statens kautioner og/eller garantier for DONG A/S og dets  

 datterselskabers låneportefølje afvikles efter aftale med den/de nye ejere,  

 dog således at samtlige statens forpligtelser er ophørt senest 5 år efter  

 privatiseringens fuldbyrdelse.
5) Den/de nye ejere af DONG A/S og/eller dets datterselskaber skal  

 forpligtes til fortsat at tilbyde naturgasleverancer til de regionale  

 naturgasselskaber.
De regionale naturgasselskaber skal dog ikke være  

 forpligtet til at aftage gas fra den/de nye ejere.
Bemærkninger til forslaget Tidligere forslag om ændring af DONG's status Forslagsstillerne har tidligere fremsat følgende forslag:
Beslutningsforslag nr.
B 44 i folketingsåret 1980-81 om afvikling af  

 naturgasfejltagelsen, se Folketingstidende 1980-81, forhandlingerne sp. 2256  

 og 4148 samt tillæg A sp. 1889 og beslutningsforslag nr.
B 2 i folketingsåret  

 1981-82, 1. samling, om afvikling af Dansk Olie & Naturgas A/S, se  

 Folketingstidende 1981-82, 1. saml., forhandlingerne sp. 438 og 1334 samt  

 tillæg A sp. 773.
DONG's historie DONG's historie startede i maj 1971, hvor daværende handelsminister i  

 VKR-regeringen Knud Thomsen (K) nedsatte udvalget vedrørende energipolitiske  

 spørgsmål.
Et af udvalgets resultater blev stiftelsen den 22. marts 1972 af  

 det statslige aktieselskab Dansk Naturgas A/S, der senere ændredes til Dansk  

 Olie og Naturgas A/S.
I juni 1979 blev det af såkaldte »forsyningssikkerhedsmæssige  

 årsager« under den daværende regering bestående af Socialdemokratiet og  

 Venstre og med handelsminister Arne Christiansen som ansvarlig vedtaget at  

 indføre naturgas i Danmark.
Det skete efter lange forhandlinger mellem de to  

 regeringspartier i april 1979. Der var principiel enighed om en vis grad af  

 tilslutningspligt for 200.000-250.000 husstande.
Den samlede investering var  

 anslået til at blive på 6,25 mia. kr., hvoraf kommunerne skulle afholde 2  

 mia. kr.
For loven stemte Socialdemokratiet, Venstre, CD, Kristeligt  

 Folkeparti og Det Radikale Venstre.
Retsforbundet og SF undlod at stemme.  

 Imod stemte Konservative, Kommunisterne, VS og Fremskridtspartiet.
En af grundforudsætningerne for at indføre naturgas i Danmark var, at man  

 regnede med, at de daværende oliepriser på ca. 37 dollars pr. tønde ville  

 holde sig i mange år.
Den faktiske udvikling siden 1979 har imidlertid vist,  

 at olieprisen i hovedparten af tiden har ligget på 20 dollars eller derunder.
Konsekvensen af, at den væsentligste økonomiske forudsætning for  

 indførelsen af naturgassen var fejlvurderet fra starten, har været, at  

 naturgasprojektet under eet, inkl. de regionale naturgasselskaber, har  

 opbygget en samlet kæmpegæld over de første 10 års virke.
Gælden var ifølge  

 energiminister Jens Bilgrav-Nielsen (RV) nået op på 32,6 mia. kr. den 24.  

 november 1989.
 Der var på daværende tidspunkt tale om en forværring af økonomien det  

 seneste år på hele 7,5 mia. kr.
Allerede i 1979 var der mange advarsler mod naturgasprojektet.
Således  

 skrev Århus Stiftstidende den 4. maj 1979, at Akademiet for Fremtidsforskning  

 direkte advarede mod at indføre naturgas i Danmark.
Det sagde bl.a.: ».  

 . .naturgasprojektet er alt for mangelfuldt belyst. . .« og ». .  

 .investeringerne i naturgasnettet vil binde store økonomiske ressourcer, som  

 i høj grad kan vanskeliggøre løsningen af langsigtede energiproblemer. .  

 .« Akademiet anbefalede, at Danmark solgte naturgassen til udlandet.
Hele DONG's sørgelige historie vidner om, at den beslutning, som blev  

 truffet i 1979 om indførelse af naturgas, skulle gennemføres, koste hvad det  

 ville.
Det ville være et alt for stort politisk prestigetab at erkende, at  

 man tog fejl, at man beregnede forkert, og at man påførte det danske samfund  

 en tocifret milliardgæld uden historisk sidestykke.
Derfor har DONG's og  

 naturgassens historie været præget af mange aftaler, politiske forlig og ny  

 lovgivning, der alt sammen har haft det ene formål at ommøblere den danske  

 energipolitik til fordel for naturgassen.
Den lange tragiske historie om, hvordan politikere og embedsmænd i 12 år  

 har søgt at skjule århundredets største fejlinvestering, må stoppe.
I stedet  

 må der sættes et kvalificeret punktum, hvorved naturgasprojektet og med dette  

 forslag DONG gøres op og realiseres.
DONG's økonomiske historie Den 22. marts 1972 stiftedes aktieselskabet »Dansk Naturgas  

 A/S« med en aktiekapital på 5 mio. kr.
Det fremgik dog af oplysningerne  

 i Folketinget, at aktiekapitalen skulle udvides med 150-200 mio. kr., når  

 først naturgasaktiviteterne kom i gang.
Oliekrisen i 1973 fik den daværende socialdemokratiske regering til at  

 ændre Dansk Naturgas A/S til Dansk Olie og Naturgas A/S, hvorved staten også  

 kunne deltage i handel med olie.
Dansk Naturgas A/S var herefter et  

 datterselskab til varetagelse af gasvirksomheden.
Argumentet var, at det  

 danske samfund ikke skulle være i lommerne på de multinationale  

 olieselskaber.
 Den 3. december 1973 (dagen før folketingsvalget) vedtog et enigt  

 Finansudvalg (S, V, K, RV, SF) at yde en statsgaranti for det nye selskab på  

 200 mio. kr.
I maj 1974 blev lånegarantien udvidet med 200 mio. kr.
Allerede i maj 1974  

 viste det sig, at staten ville få tab på sin oliehandel.
Derfor bevilgede  

 Finansudvalget den 4. juni 1974 et tilskud på 20,1 mio. kr. til DONG (kun FP  

 stemte imod).
 Den 15. december 1976 blev DONG's aktiekapital udvidet med 10 mio. kr.  

 (kun FP og KF stemte imod). Den 29. september 1977 blev aktiekapitalen  

 udvidet endnu en gang med 10 mio. kr. (kun FP stemte imod). DONG's  

 aktiekapital var nu oppe på 25 mio. kr.
Allerede to måneder efter, den 16. november 1977, blev aktiekapitalen  

 udvidet med 30 mio. kr. (kun FP stemte imod). Den 31. maj 1978 blev  

 aktiekapitalen udvidet endnu en gang.
Denne gang med 20 mio. kr. og fortsat  

 kun med FP's stemmer imod. 11 dage senere, den 31. maj 1978, blev  

 aktiekapitalen udvidet med 7 mio. kr.
Aktiekapitalen blev fortrinsvis omsat i statsobligationer.
Den 9. maj 1979  

 fik DONG tilladelse til, at også forrentningen af aktiekapitalen måtte  

 anvendes til løbende opskrivning af aktiekapitalen.
Det næste store skridt blev foretaget af SV-regeringens handelsminister  

 Arne Christiansen (V), der gennem vedtagelse af lov nr. 232 af 8. juni 1979  

 fik tilført 865 mio. kr. i aktiekapital: Se om behandlingen af lovforslaget,  

 L 205, fra Folketingsåret 1978-79 i Folketingstidende 1978-79,  

 forhandlingerne sp. 9467, 9508, 11597, 11764, samt tillæg A sp. 3473, tillæg  

 B sp. 1515 og tillæg C sp. 655. Lovforslaget vedtoges med 99 stemmer for, 43  

 stemmer imod (FP, KF, DKP og VS), mens 13 undlod at stemme.
DONG's  

 aktiekapital var nu næsten 1 mia. kr.
 Den 28. marts 1980 fik energiminister Poul Nielson (S) flertal (S, SF, RV  

 og DR) til at udvide statsgarantien til 1 mia. kr. således, at man kunne  

 indgå »den klokkerene olieaftale« med Saudi Arabien (FP og KF  

 stemte imod). Den 18. april 1980 blev aktiekapitalen udvidet med 1 mio. kr.
 Den 18. september 1980 udvidedes DONG's aktiekapital, denne gang med 27  

 mio. kr. (FP og KF stemte imod).
Den 27. maj 1981 blev aktiekapitalen udvidet med 30 mio. kr. (FP og KF  

 stemte igen imod). I 1981 nåede aktiekapitalen op på 1.005 mio. kr.
Den 9.  

 marts 1982 blev aktiekapitalen udvidet med 32 mio. kr.
Den 10. juni 1982 blev  

 aktiekapitalen udvidet med 7,5 mio. kr.
Den 25. maj 1982 blev der givet et  

 statstilskud på 49,7 mio. kr.
I 1982 nåede aktiekapitalen op på 1.006 mio.  

 kr.
Dertil kom så særfinansieringer af datterselskabsaktiviteter.
I januar 1983 var aktiekapitalen i DONG nået op på 1.014 mio. kr.
Dertil  

 kom så aktiekapital i datterselskaberne og de betydelige lånegarantier og  

 periodiske tilskudsydelser.
I maj 1984 blev der fremlagt et aktstykke i Finansudvalget om  

 rekonstruktion af det danske naturgasprojekt, hvorefter staten garanterede  

 kapitaltilførsel til projektet, hvis det blev nødvendigt.
Der kunne blive  

 tale om at yde helt op til 4,1 mia. kr. i kapitaltilførsel til DONG i  

 perioden 1985 til 2005. Aktiekapitalen var nu nået op på 1.585 mio. kr.
I 1985 var aktiekapitalen i DONG nået op på 2.013,6 mio. kr.
I slutningen  

 af 1985 blev der tilført ny aktiekapital på 40,1 mio. kr. til drift af Dansk  

 Olie- og Gasproduktion A/S, hvis aktiekapital nu nåede op på 141,6 mio. kr.  

 Dansk Naturgas A/S' aktiekapital var på 905 mio. kr.
Dansk Olierør A/S og  

 Dansk Olieforsyning A/S havde hver 1 mio. kr. i aktiekapital.
 DONG-koncernen havde i 1985 en samlet gæld på 10,2 mia. kr.
I 1986 fik koncernen tilført yderligere aktiekapital på 35 mio. kr. og  

 nåede ved udgangen af 1986 op på 2.049 mio. kr. i aktiekapital.  

 Kapitaltilførslen gik fortrinsvis til Dansk Olie- og Gasproduktion.
Den  

 samlede gæld var i alt 9,6 mia. kr.
I 1987 blev der med udgangspunkt i 1984-aftalen ydet et lån på 138 mio.  

 kr. til Dansk Naturgas.
Den samlede aktiekapital nåede op på 2.084 mio. kr.  

 Den samlede gæld var nu på 9,4 mia. kr.
Værdien af afgiftsfritagelsen blev  

 opgjort til ca. 1,5 mia. kr.
1988 sluttede med en aktiekapital på 2.094 mio. kr.
Det indirekte tilskud  

 fra afgiftsfritagelsen nåede op på 1,6 mia. kr., og gælden i koncernen var på  

 9,8 mia. kr.
I 1989 havde DONG en aktiekapital på 2.114 mio. kr.
Gælden nåede 9,7 mia.  

 kr., og afgiftsfritagelsen beløb sig til 1,8 mia. kr.
År 1990 sluttede med en aktiekapital på 2.114 mio. kr.
Gælden var faldet  

 til 9,2 mia. kr., mens afgiftsfritagelsen fortsat bidrog med næsten 2 mia.  

 kr. i indirekte tilskud til naturgassektoren.
1991 blev året, hvor energiminister Anne Birgitte Lundholt (KF) i en  

 redegørelse den 14. august kunne oplyse, at der ikke var behov for at yde  

 DONG tilskud i form af nye kapitalindskud.
Det skyldtes fortrinsvis en ny  

 gasleveringsaftale med DUC (Dansk Undergrunds Consortium) fra 1990 og et  

 stigende salg af gas til udlandet.
Driftstilskud/afgiftsfritagelse Naturgasøkonomien er konstrueret således, at der hvert år sker en meget  

 betydelig subsidiering af projektet.
Det sker direkte gennem skæve  

 afregningspriser og indirekte gennem afgiftsfritagelsen.
De skæve afregningspriser opstår derved, at der er forskel på, hvilke  

 priser DANGAS (datterselskab af DONG) sælger til, når de udenlandske kunder  

 køber, når regionale gasselskaber køber, når elværker køber, eller når store  

 industrikunder køber.
Hver enkelt kunde forhandles selektivt, og priserne  

 offentliggøres aldrig.
Det betyder, at den private villakunde ofte betaler  

 langt mere pr. kubikmeter gas end f.eks. de udenlandske kunder.
Derved opnår  

 DONG (DANGAS) et skævt sammensat indtjeningspotentiale på trods af, at alle  

 kunder køber det samme produkt.
Langt værre er det dog med afgiftsfritagelsen.
Systemet fungerer på den  

 måde, at en naturgaskunde skal betale det samme for naturgassen, som det  

 ville have kostet kunden at bruge f.eks. olie eller kul.
Kunden oplever altså  

 ingen umiddelbar prisændring ved at skifte fra f.eks. oliefyr til den  

 afgiftsfrie naturgas.
Da naturgassen ikke er belagt med energiafgift som alle  

 andre energiformer, opnår naturgassektoren et indirekte statstilskud,  

 eftersom kunderne afregner »energiafgiftpriser« til  

 naturgasselskaberne.
 I november 1989 kunne Energiministeriet i rapporten  

 »Naturgasprojektets økonomi« opgøre afgiftsfordelen til at have  

 været på 4,6 mia. kr. i 1988. Frem til projektperiodens udløb vil det i alt  

 beløbe sig til 25 mia. kr. i 1989-værdi.
 I 1986 havde viceborgmester i Odense Lennart Larson (V) opgjort det  

 indirekte tilskud til naturgassen i form af afgiftsfritagelsen til 1 mia. kr.  

 om året ved et salg på 1,5 mia. m3. Altså et kæmpe statstilskud til det  

 projekt, der i 1979 blev kaldt for »en gennemsund forretning«.  

 Ifølge sammes opgørelser ville naturgasprojektet ved sin afslutning have  

 opnået 70 mia. kr. i direkte og indirekte tilskud.
Naturgasselskaberne lægger ikke skjul på denne afgiftsfordel.
I DONG's  

 årlige redegørelser fortæller man gerne, at der gennem afgiftsfritagelsen i  

 f.eks. 1989 blev opnået et indirekte tilskud på 1,7 mia. kr.
I Jyllands-Posten for den 25. april 1987 sagde DONG's formand, Holger  

 Lavesen, det meget direkte: »For DONG er det ligegyldigt, om der er tale  

 om et direkte tilskud eller et indirekte tilskud i form af afgiftsfritagelse.  

 På et eller andet tidspunkt ville det alligevel være nødvendigt at tilføre os  

 et tilsvarende beløb.« Naturgas og tvangstilslutning Lige fra starten har det ligget fast, at den eneste måde, hvorpå man  

 kunne få afsat naturgas, var ved tilslutningspligt og tvang.
I april 1979 -  

 før vedtagelsen af naturgasloven - lå det fast, at man påregnede at  

 tvangstilslutte 200.000-250.000 husstande.
Det lå også fast, at et lignende  

 antal husstande ville blive omfattet af tilslutningspligt i form af pligt til  

 at aftale fjernvarme fra kraftvarmeanlæg, der igen var pligtige til at aftage  

 naturgas.
Ikke alle har været lige ærlige, når det gjaldt  

 tilslutningspligten.
Dog kunne man i Jyllands-Posten for den 23. april 1989  

 læse den klare melding fra formanden for KOMGAS, Axel Jørgensen, »Vi kan  

 ikke få balance i økonomien, medmindre anlæggene udnyttes mere effektivt.  

 Derfor foreslår jeg en tvangs-tilslutning«.
Det politiske mod har dog aldrig været til stede på Christiansborg til at  

 melde klart ud og erkende, at man vil have kunderne tvangstilsluttet.
For de  

 private kunder har man ladet kommunerne udføre det »beskidte«  

 arbejde ved at lade kommunernes engagement i de regionale naturgasselskaber  

 sikre kommunernes aktive deltagelse i at sikre nye kunder.
Det er sket dels  

 gennem tinglysning af aftagepligt på nye byggegrunde, dels gennem  

 dumpingkampagner fra de regionale selskaber, dels gennem tvangstilslutning  

 til fjernvarmenet, der igen er tilsluttet gasforsyningen.
Ofte har man brugt politiske »trusler« som magtmiddel over for  

 genstridige kunder.
Politiske flertal har villigt udtalt, at hvis ikke  

 særlige kundegrupper, varmeværker eller elværker, frivilligt  

 »forhandlede« gasaftaler med gasselskaberne, ville man lovgive og  

 påbyde gastilslutning.
Under indtryk af disse »trusler« har man  

 således opnået tilslutning fra en lang række varmeværker. 31 kulfyrede  

 fjernvarmeværker blev med en aftale fra marts 1990 mellem regeringen og  

 Socialdemokratiet pligtige til at overgå til gas.
Langt mere genstridig var  

 elværkerne.
Det tog mange år og mange politiske puf fra sidelinien før dagspressen den  

 21. marts 1991 kunne oplyse, at nu var der indgået en aftale mellem DONG og  

 elværkerne.
Igen var der helt klart tale om »frivillig tvang«.  

 Elværkerne ønskede ikke aftalen, men blev truet med politisk påbud, hvis de  

 ikke indgik en aftale.
Det er forstemmende, hvordan politiske flertal har søgt at skjule  

 naturgasprojektets skandaløse økonomi og manglende rentabilitet gennem  

 direkte og indirekte tvungen tilslutning af nye kunder.
Magen til planøkonomi  

 skal man lede længe efter.
Jyllands-Posten brugte den 11. juni 1990 lederen til meget rammende at  

 beskrive situationen: »Dansk energipolitik er ikke længere et spørgsmål  

 om at sikre borgerne den billigst mulige energi, men om at afbøde fortidens  

 fejltagelser.
Desværre er der bred politisk enighed om den seneste  

 dækmanøvre, der også omfatter tvangstilslutning af de kraft/varme-værker, som  

 er placeret ved gasnettets hovedledninger.« DONG og EF Der er flere forhold omkring det tættere EF-arbejde, der maner til  

 løftede øjenbryn i DONG.
For det første er der afgiftspolitikken.
Hvis der skal gennemføres en  

 harmonisering af energiafgifterne, vil det betyde en forværring af DONG's  

 økonomi på mellem 8 og 10 mia. kr.
Der er dog næppe tvivl om, at DONG  

 målbevidst satser på, at politiske flertal på Christiansborg nok skal redde  

 gasøkonomien gennem lange afviklingsordninger eller andet typisk dansk  

 forhalings- og strudsepolitik i forhold til EF-samarbejdet.
Langt mere alvorligt tager man EF's planer om at bryde DONG's monopol på  

 at anvende gasrørsnettet til transmission af naturgas.
EF ønsker fri  

 bevægelighed for varer og tjenesteydelser.
Det betyder, at en dansk kunde til  

 naturgas fra f.eks.
Ruhrgas i Tyskland skal have lov til at få gassen  

 transporteret via det danske gasnet mod betaling af en transitafgift.
Det er  

 fælles EF-regler om såkaldt Common Carriage, som vil give danske  

 gasforbrugere mulighed for at købe gas i udlandet.
Når et sådant EF-direktiv  

 giver anledning til langt mere alvor i DONG, skyldes det, at det er meget  

 sværere at få lov til at fortsætte dansk monopolpolitik på et sådant område  

 end at fortsætte den vanvittige energiafgiftspolitik.
Dybest set er EF uinteresseret i, om Folketinget skatteplager sin egen  

 befolkning, når bare ikke der indføres handelshindringer samtidig.
Derimod er  

 EF ikke tilsvarende fleksibelt, når det gælder andre landes adgang til de  

 danske kunder på naturgasnettet.
Derfor tager man Common Carriage-sagen meget  

 alvorligt.
Problemet for DONG vil være, at de kunder, som kan se en økonomisk fordel  

 ved at købe gas i udlandet, vil være mistede kunder for DONG og dermed en  

 yderligeare udsættelse af det økonomiske balancetidspunkt.
Ligesom køb i  

 udlandet vil blotlægge sundheden i den danske naturgassektor.
DONG's økonomiske fremtid Det er oprindelig planlagt, at der i år 2005 skal være balance i  

 naturgasprojektets økonomi.
Nu regner man dog ikke med, at balancen er  

 frembragt før i år 2015 eller 2017.
Tager vi først udgangspunkt i år 2005, så vil situationen være stærkt  

 afhængig af tre forhold: For det første er olieprisen af vital betydning for  

 naturgasprojektet.
For det andet vil en dansk sænkning af vores  

 energiafgifter påvirke projektet.
 For det tredje vil EF kunne forlange, at vi sidestiller andre brændsler  

 med naturgassen set i forhold til afgiftsniveau.
Det første punkt er selvfølgelig det mest vanskelige.
Hvordan vil  

 oliepriserne udvikle sig frem til år 2005? Naturgasprojektet vil sikkert håbe  

 på oliekrise og mellemøstkrige, eftersom høje oliepriser giver god  

 naturgasøkonomi.
Hvis derimod olien i gennemsnit ligger på f.eks. 16 dollars,  

 vil de regionale selskaber fortsat have et undaerskud på 5,2 mia. kr. i år  

 2005. DONG vil have et underskud på 1,6 mia. kr.
 Det andet punkt: Sænkes vores energiafgifter til f.eks. kulafgift-niveau  

 pr. 1. januar 1993 (EF-indre marked), vil det betyde, at regionerne har 5,3  

 mia. kr. i underskud og DONG 3,2 mia. kr. i underskud i år 2005.
 Bliver det tredje punkt gennemført, at EF pålægger os at afpasse  

 afgifterne til Kommissionens forslag pr. 1.januar 1993, vil regionerne have  

 et underskud på 5,1 mia. kr. og DONG et underskud på hele 10 mia. kr.
 Tager vi udgangspunkt i de tre situationer og i stedet beregner, hvilket  

 år der bliver balance, d.v.s. hvornår al gæld er tilbagebetalt, så viser det  

 sig, at oliepriser på 16 dollars vil gøre regionerne gældfrie i år 2017 og  

 DONG gældfri i år 2015. Hvis derimod vi skal tilpasse vores afgifter til  

 kulafgiften, vil regionerne fortsat kunne være gældfrie i år 2017, mens DONG  

 aldrig bliver gældfri, eftersom alene forrentning og afdrag af den indskudte  

 egenkapital vil få DONG til at lide rentedøden inden år 2030. Det samme vil  

 være tilfældet, hvis EF-Kommissionens forslag bliver gennemført.
Det er derfor bestemt ikke lyse udsigter, man kan beskrive for DONG.
Der  

 er derfor brug for meget markant ændring i DONGs driftmåde og virkemåde.  

 Privatisering er det eneste alternativ til, at selskabet må likvideres og  

 skatteyderne lide et giganttab.
DONG og privatisering Allerede lige efter Schluter-regeringens magtovertagelse i 1982 foreslog  

 afdøde professor, cand. polit.
Poul Sveistrup fra Aalborg Universitets  

 Center, at man tog »skraldet« og gennemførte en privatisering af  

 DONG.
Det havde imidlertid ikke interesse, og derfor skete der ikke mere.
 Næstformanden for ELSAM, Karl Pedersen, udtalte den 20. november 1989, at  

 såfremt DONGs gæld kunne nulstilles, ville elværkerne gerne overtage DONG og  

 forpligte sig til at drive selskabet videre.
Formanden for Danske Elværkers Forening, Jacob L.
Hansen, udtaler den 16.  

 december 1989, at ville staten overtage gælden i DONG, så var ELSAM og  

 ELKRAFT villige til at overtage DONG's andel af naturgasnettet og drive det  

 videre.
I oktober 1990 kunne f.eks.
Jyllands-Posten oplyse, at der blev forhandlet  

 mellem Energiministeriet og DONG om en privatisering af DONG.
Salget skulle  

 ske, så snart økonomien i DONG var i orden.
Der blev gættet på et tidspunkt  

 omkring 1993. Det oplystes,. at det ikke var umuligt at finde interesserede  

 investorer.
Således ejede f.eks. olieselskabet Shell aktier i en række  

 europæiske naturgasselskaber.
Erfaringer fra privatisering af statslige  

 gasselskaber i Europa viser, at private investorer er interesserede i at købe  

 aktier.
Den 23. august 1991 skrev dagbladet Information, at nu skulle DONG  

 privatiseres.
Energiministeren oplyste i den anledning, at naturgasprojektet  

 fortsat var helt afhængigt af de indirekte statssubsidier, og at en  

 privatisering derfor ikke var lige om hjørnet.
I Søndagsavisen for 30. december 1990 udtalte Flemming Kofod-Svendsen  

 (Krf): »Jeg ønsker nogle smidigere forretningsgange for DONG, akkurat  

 som med Københavns Lufthavn.
Ved en privatisering slipper man simpelt hen  

 nogle fornyede kræfter løs«.
I samme avis udtalte Lennart Larson (V): »Privatisering kan kun lade  

 sig gøre i det omfang, man kan sælge gas til den faktiske pris.  

 Forudsætningen for at privatisere DONG og de kommunale gasselskaber er, at  

 omkostningsniveauet er så rimeligt, at de kan konkurrere.
Staten må frigøre  

 selskaberne for den enorme gæld«.
 EF presser dog meget på, og Danmark har således modtaget en såkaldt  

 »åbningsskrivelse«, hvori det fastslås, at den danske  

 energipolitiks monopolisme er uforenelig med realiseringen af EF's indre  

 marked fra den 1. januar 1993. I den anledning skrev Børsen den 29. august,  

 at det måske blev EF-krav, som i den sidste ende vil gennemtvinge en  

 privatisering af DONG.
 Dette forslag har bl.a. til formål at tage udviklingen i egen hånd og ikke  

 først konstant komme haltende bagefter med paniske løsninger, når kravene er  

 blevet stillet.
Bemærkninger til de enkelte punkter Ad 1 Det er vurderingen, at DONG A/S bedst kan sælges som et samlet  

 koncernselskab.
Det må så være op til de/den nye ejerkreds at afgøre,  

 hvorvidt man vil fastholdae den nuværende struktur og de nuværende  

 datterselskaber i DONG.
Er det ikke muligt, lægges der op til, at de enkelte  

 datterselskaber kan sælges enkeltvis eller i portioner, efter hvilke  

 købsmuligheder der byder sig.
Aktierne skal sættes til salg ved frit udbud, således at alle (også  

 udenlandske) investorer har mulighed for at byde på aktierne.
Det vil være  

 uden problemer for forslagsstillerne, såfremt der i den forbindelse  

 reserveres en portion aktier til ledelse og medarbejdere i den nuværende  

 DONG-koncern.
Eneste begrænsning i kredsen af købere gælder helt eller  

 overvejende offentligt ejede selskaber, herunder også fonde som ATP, LD m.v.  

 Der ønskes fra forslagsstillernes side en ægte privatisering og ikke blot, at  

 et nyt offentligt selskab overtager DONG-koncernen.
Der er taget højde for den situation, at aktierne ikke kan indbringe hele  

 deres pålydende (ca. 2,1 mia. kr.). I givet fald må staten bære det  

 engangstab, der derved opnås.
Det vil både på lidt længere og på langt sigt  

 være langt mere fordelagtigt for staten at komme ud af sin  

 eneaktionærposition med et kendt nutidigt tab end at forblive eneaktionær i  

 et foretagende, hvis fremtid i offentligt regi er tvivlsomt.
Ad 2 En ægte fri konkurrencesituation for naturgassen opnås først, når den  

 indirekte subsidiering af gasprojektet med nu næsten 2 mia. kr. om året i  

 form af afgiftsfritagelse ophører.
Derfor må en del af dette forslags vedtagelse være en plan for afviklingen  

 af det urimelige afgiftsspænd mellem naturgas og andre energiformer.
Der må  

 ved denne afgiftsudligning tages grundige hensyn til, hvorledes  

 afgiftsstrukturen forventes at blive i det øvrige EF.
Ad 3 Samtlige de monopolrettigheder, DONG og dets forskellige datterselskaber  

 nyder godt af, skal fjernes.
Det gælder f.eks. eneretten på gasleverancer til  

 danske kunder, enerettighederne vedrørende aftagning af kulbrinter fra  

 Nordsøen, eneretten til at bruge det overordnede rørnet(der skal indføres  

 Common Carriage) og øvrige lovbestemte enerettigheder.
Til gengæld må de/den  

 nye ejerkreds overtage de kontraktlige aftaler, DONG og/eller  

 datterselskaberne har opnået.
Ad 4 Samtlige de kautioner og/eller garantier, staten har stillet for DONG og  

 dets datterselskaber, skal afvikles.
Det skal dog ske efter særlig aftale  

 mellem den/de nye ejere.
Derved lægges op til, at afviklingen kan ske gradvis  

 og i en form, hvorved det også er realistisk muligt for den/de nye ejere at  

 få økonomi i selskaberne.
Den anførte tidsfrist for ophør af statens  

 forpligtelser på 5 år efter privatiseringens fuldbyrdelse, er en tidsfrist,  

 som uden problemer kan forhandles inden for rimelighedens rammer.
Ad 5 Dette forslag lægger ikke direkte op til en ændring af de regionale  

 naturgasselskabers status.
De regionale selskaber er ejet af  

 naturgaskommunerne i form af I/S-selskaber.
Det er derfor i første omgang en kommunal opgave at få de regionale  

 selskaber gjort økonomiske og driftsdygtige gennem hurtig eller gradvis  

 privatisering.
Dermed er det ikke udelukket, at der med lovindgreb kan ændres  

 på ejerformen i de regionale selskaber i retning af privatisering.
Det anses  

 imidlertid for mest hensigtsmæssigt at starte med den statslige del - DONG.
De regionale selskaber vil fortsat have brug for de gasleverancer, som  

 DANGAS (DONG) har sikret.
Derfor skal den/de nye ejere tilpligtes at levere  

 gas til de regionale selskaber, såfremt disse fortsat ønsker at være kunder.  

 De regionale selskaber skal have frihed til at vælge andre gasleverendør(er),  

 såfremt det nye privatiserede DONG/datterselskaberne ikke er  

 konkurrencedygtige.
Derved opnås ikke et nyt privat gasmonopol, men derimod  

 et frit marked med god konkurence.
 Nærværende forslag er indeholdt i Fremskridtspartiets Lovkatalog 1991-92,  

 udgivet af Fremskridtspartiets folketingsgruppe oktober 1991, forslag nr.  

 103. (ISBN nr. 87-89766-00-8.
