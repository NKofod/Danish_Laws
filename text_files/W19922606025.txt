Nævnet giver afslag med den begrundelse, at ansøgerens programprofil  

 (ungdomsstof) minder om de øvrige radioers.
På baggrund af en indhentet  

 supplerende udtalelse fra nævnet, om hvorledes nævnet konkret finder at  

 ansøgerens programplaner minder om øvrige radioers, fandt udvalget ikke  

 grundlag for at kritisere de af nævnet anvendte kriterier og gav på den  

 baggrund ikke klager medhold.
Udvalget har på sine møder den 11. februar og 17. marts 1992 behandlet en  

 klage fra Foreningen Ung i 1'eren v/Brian Andersen, Århus, over en afgørelse  

 om afslag på ansøgning om sendetilladelse til lokalradiovirksomhed.  

 Afgørelsen er truffet af Lokalradio- og TV-nævnet i Århus kommune og meddelt  

 i brev af 2. december 1991. Udvalget vedr.
Lokal Radio og TV har behandlet  

 sagen på grundlag af følgende oplysninger: I brev af 2. december 1991  

 begrunder nævnet afslaget med, at man har afvejet de enkelte programplaner i  

 forhold til hinanden og herefter har konstateret, at ansøgers programprofil  

 minder om de øvrige radioers.
På denne baggrund besluttede nævnet at meddele  

 afslag på ansøgningen om sendetilladelse, idet alsidighedskravet i loven  

 efter nævnets opfattelse er sikret hos de øvrige radioer.
I klagers brev af  

 27. december 1991 anføres det at foreningen står uforstående over for nævnets  

 beslutning, idet netop ungdomsskoler/ungdomsklubber har givet udtryk for  

 manglende muligheder for at ytre sig i lokalradioerne.
Ud fra denne  

 betragtning mener klager, at nævnet ikke har læst ansøgningen godt nok, men  

 kun har lagt indstillingen fra nævnssekretariatet til grund for afgørelsen.  

 Det er samtidig til megen undren for klager, at en anden ansøger »Ungt  

 FM« 2 gange tidligere ikke har vist sig økonomisk levedygtig.
Lederen af  

 Ungt FM er Clement Kjærsgaard.
Klager mener, at nævnet har lagt vægt på, at  

 Clement Kjærsgaard er søn af en af byens spidser.
Ungt FM's og Ung i l'erens  

 programprofiler er vidt forskellige.
Ligeledes har de andre radioer ingen  

 ungdomsradio, der dækker Ung i 1'erens profil.
Klager mener også, at det er  

 forkert af nævnet at give Avisradioen sendetilladelse, når Avisradioen ejes  

 af Århus Stiftstidende og programmerne kun indeholder overskrifter fra Århus  

 Stiftstidende.
Programmerne bliver sendt fra 12.00-14.00 og har kun et  

 formål, nemlig at forøge avissalget.
Samtidig bliver Radio 8, Avisradioen og  

 Århus Nærradio drevet under en radio kaldet »Nærradioerne i Århus«.  

 Det betyder, at efter den 1. april 1992 har Nærradioerne i Århus 91 timer ud  

 af 168 timer ugentlig.
Klager undrer sig i den forbindelse over, hvorfor  

 nævnet kun har givet en sendetilladelse, i stedet for 3. Klager mener  

 endelig, at det er forkert, at nævnet tildeler alt for meget sendetid til de  

 enkelte radioer, da der alligevel er tom æter nogle nætter om ugen.
I nævnets  

 udtalelse af 13. januar 1992 fastholdes afslaget, idet det oplyses, at nævnet  

 forud for opslag om sendetilladelse til lokalradio i Århus havde besluttet,  

 at sendefladen på de to kanaler i Århus skulle fordeles, således at den  

 første kanal forbeholdes de eksisterende radioer, der har udvist seriøsitet  

 og samarbejdsvilje, medens den anden kanal fortrinsvis skal forbeholdes nye  

 radioer og radioer med en begrænset målgruppe.
Nævnet oplyser endvidere, at  

 der i alt var 20 ansøgere med ønske om tilsammen 595 timer, men at der kun er  

 336 timer pr. uge til rådighed på de 2 kanaler.
Nævnet måtte herefter, ud fra  

 et ønske om alsidighed i programudbuddet, foretage et skøn over hvilke  

 ansøgere, der skulle have sendetilladelse.
På det foreliggende grundlag mente  

 nævnet at have foretaget en sammensætning af de to sendeflader, som  

 efterlever lovens krav.
Nævnet bemærker supplerende, at man er bekendt med,  

 at en enkelt sendetilladelseshaver ikke udnytter den tildelte sendetid om  

 natten, hvilket vil blive drøftet på et kommende nævnsmøde, såfremt  

 sendevirksomheden forinden ikke er genoptaget.
I klagers kommentar af 20.  

 januar 1992 fastholdes kritikpunkterne fra den oprindelige skrivelse af 27.  

 december 1991. Udvalget besluttede på mødet den 14. februar 1992 at udsætte  

 den endelige behandling, idet man ville udbede sig en uddybende udtalelse fra  

 nævnet om følgende klagepunkter fremsat i klagers skrivelse af 27. december  

 1991: a) Under hensyn til de foreliggende støtteerklæringer fra ungdomsskoler  

 og -klubber bedes det oplyst, hvilke andre radioer, der efter nævnets  

 opfattelse sender programmer, der svarer til ansøgerens planer. b) Klager  

 anfører, at nævnet har anvendt usaglige hensyn ved tildelingen af  

 sendetilladelse til en anden ansøger: Ungt FM. c) Klager nævner, at der er  

 sket en kunstig opsplitning i 3 sendetilladelser til en radio, der optræder  

 samlet under betegnelsen »Nærradioerne i Århus«, og som vil få  

 tildelt 91 timer ud af en samlet programflade på 168. d) Nævnet bedes oplyse,  

 hvilket resultat man er kommet til med undersøgelsen af, om der som nævnt af  

 klageren, er tom æter nogle nætter om ugen.
I nævnets svar af 28. februar  

 1992, har man svaret udvalget således: I nævnets svar på udvalgets første  

 spørgsmål (a) fastslås det indledningsvist, at Kanal 2 i Århus er afsat til  

 nye radioer og til radioer med begrænset målgruppe.
Imødekommelse af  

 klagerens ansøgning skulle i givet fald ske indenfor denne kanals rammer.
I  

 forvejen genansøgte 3 religiøse radioer og en station, der kun sender  

 jazzmusik.
Herudover har den kommunalt støttede radio Det åbne Båndværksted  

 (DÅB) de fleste af sine sendetimer på denne kanal.
Ved behandlingen var  

 nævnet ikke i tvivl om, at disse 4 stationer skulle have sendetilladelsen  

 fornyet, hvorfor der kun var forholdsvis få timer til overs til nye  

 stationer.
Nævnet besluttede derfor at lade 3 nye radioer få sendetilladelse,  

 nemlig en radio der vil koncentrere sig om familie og sundhedsforhold (Århus  

 Familieradio), en der ville sende ungdomsstof (Ungt FM), og en der ville  

 sende kvindestof (Radio Øst). Den sidste radio opgav efterfølgende at sende  

 som følge af det tildelte sendetidspunkt.
Radioens timetildeling overførtes  

 herefter til Århus Kristne Radio, der uanset nævnets tilbud herom ikke  

 ønskede at afvikle en del af sine timer på Kanal 1. Beslutningen i nævnet  

 indebar, at der ikke var plads til Ung i 1'eren uanset den store opbakning  

 fra en række klubber og ungdomsskoler.
Det er ligeledes nævnets vurdering, at  

 den indholdsmæssige programplan blev dækket af Ungt FM, og at f.eks. det  

 ønskede musikstof så rigeligt dækkes også af stationerne på Kanal 1. Hvis  

 klubber eller ungdomsskoler, der i øvrigt får finansieret deres virksomhed af  

 Århus kommune, selv ønsker at lave programmer, vil det kunne ske på DÅB, hvis  

 hele virksomhed tilsvarende dækkes af Århus kommune.
Til det andet af  

 udvalgets spørgsmål (b) afviser nævnet, at der er skelet til, at en af  

 initiativtagerne til stationen er søn af lederen af et af byens 9 museer.  

 Noget sådant har ikke indgået i nævnets overvejelser, og det bemærkes at  

 påstanden i øvrigt er uden dokumentation.
Til det tredie af udvalgets  

 spørgsmål (c) bekræfter nævnet, at 3 radioer, Århus Nærradio, Radio 8 og  

 Avisradioen har et samarbejde omkring fælles studiefaciliteter og i  

 reklamesammenhæng »sælger« sig som »Nærradioerne i  

 Århus«.
Imidlertid har nævnet ved flere lejligheder beskæftiget sig med  

 de 3 radioers programpolitik, og nævnet er af den opfattelse, at de godkendte  

 og forskelligartede programplaner overholdes, og at der ikke praktiseres en  

 fælles programpolitik, hvorfor der ikke er grundlag for påstanden om, at der  

 er tale om en kunstig opsplitning i 3 sendetilladelser.
Til det fjerde af  

 udvalgets spørgsmål (d) oplyses det, at på nævnets møde den 30. januar 1992,  

 blev det pålagt Radio 2 + 4 at genoptage udnyttelsen af sin natsendetid  

 senest den 15. februar 1992. Radioen besvarede pålægget ved at stille en  

 række nye spørgsmål, og udnyttelsen blev ikke genoptaget.
Som følge heraf er  

 de øvrige radioer på kanalen forespurgt om, hvorvidt de ønsker at gøre brug  

 af timerne.
Dette har ikke været tilfældet.
På nævnets møde den 27. februar  

 1992 tog man dette til efterretning, idet nævnet beklagede Radio 2 + 4's  

 vægring mod at udnytte den tildelte sendetid.
Nævnet konstaterede herefter,  

 at betingelserne for at inddrage Radio 2 + 4's sendetilladelse var opfyldt,  

 men at man ville afstå herfra som følge af den korte frist frem til udløbet  

 af radioernes sendetilladelse den 31. marts 1992. Efter denne dato er alle  

 sendetimer på Kanal 1 fordelt ifølge nævnets beslutning af 6. januar 1992.  

 Klageren har kommenteret nævnets seneste svar i en udtalelse modtaget i  

 udvalget den 16. marts 1992. Udvalget vedr.
Lokal Radio og TV skal herefter  

 udtale: Således som sagen nu er oplyst, er der ikke grundlag for at kritisere  

 de af nævnet ved sagsbehandlingen anvendte kriterier, ligesom der ikke er  

 grundlag for at kritisere det udøvede skøn.
Udvalget lægger herved vægt på,  

 at der er givet tilladelse til en anden ansøger, »Ungt FM«, der  

 efter planerne vil sende tilsvarende stof.
Man går ud fra, at nævnet vil være  

 opmærksom på, om »Ungt FM« realiserer de opstillede planer, og  

 såfremt dette ikke er tilfældet genoptages sagen.
Udvalget skal anmode om, at  

 man pr. 1. oktober 1992 må modtage en udtalelse fra nævnet med dettes  

 vurdering af, hvordan det er gået med ungdomsstoffet, samt hvorledes  

 udviklingen har været på de 3 stationer, hvor klageren mener, der er tale om  

 en kunstig opsplitning.
Udvalget træffer herefter følgende afgørelse: Der kan  

 ikke gives klageren medhold.
Udvalget udbeder sig en udtalelse pr. 1. oktober  

 1992 fra nævnet om realisationen af programplanerne vedrørende ungdomsstof,  

 samt om udviklingen vedrørende de 3 stationer, hvor klageren mener, der er  

 tale om en kunstig opsplitning.
