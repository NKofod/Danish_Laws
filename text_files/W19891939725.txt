 Overskydende skat, der var transporteret til dækning af privat lån og  

 således ikke var til rådighed for kontanthjælpsmodtageren M, gav ikke  

 grundlag for fradrag i løbende kontanthjælp.
 Kontanthjælp burde have været ydet med tilbagebetalingspligt på grund  

 af uforsvarlig økonomi.
 REDEGØRELSE FOR SAGEN:
 M og hans hustru, der modtog løbende kontanthjælp, fik den 2. juni 1988 af  

 socialudvalget meddelelse om, at kontanthjælpen ville blive reduceret med et  

 beløb svarende til det beløb, der var blevet udbetalt til M og hans hustru i  

 overskydende skat.
 Udbetaling af kontanthjælp ville kunne genoptages, når den overskydende  

 skat var fuldt fradraget i den beregnede samlede hjælp, såfremt M fortsat  

 opfyldte betingelserne for udbetaling af kontanthjælp.
 Socialudvalget begrundede afgørelsen med, at overskydende skat i  

 bistandsloven betragtes som en indtægt.
M anførte, at han ikke havde modtaget den overskydende skat, da der var  

 gjort transport i hele den udbetalte del.
M oplyste, at han i hele 1987 havde  

 fået udbetalt for lidt i løn og derfor løbende havde været nødsaget til at  

 låne for at dække underskuddet.
Lånet blev delvist dækket ind ved transport  

 af den overskydende skat.
 Socialudvalget fandt ikke, at det forhold, at der var gjort transport i  

 beløbet, tilsidesatte bistandslovens § 38, idet der i givet fald ville være  

 tale om en direkte hjælp til gældssanering.
 AFGØRELSEN, DER KLAGES OVER:
 Amtsankenævnet tiltrådte socialudvalgets afgørelse om, at der i den  

 løbende kontanthjælp skulle fratrækkes udbetalt overskydende skat for  

 indkomståret 1987.
 KLAGEN TIL ANKESTYRELSEN:
Sagen blev anket af M.
Det blev anført, at transporten uden forbehold var  

 noteret og effektiviseret af skattemyndighederne.
Der var derfor ikke tale  

 om, at M direkte eller indirekte havde fået hjælp til gældssanering.
Der var  

 tale om nystiftet gæld til nødvendige udgifter, som det ikke havde været  

 muligt at få dækket gennem det kommunale system.
Der måtte derfor sondres  

 mellem transport for ny og gammel gæld.
 Antaget til principiel behandling:
Sagen blev antaget til principiel behandling til afklaring af praksis  

 vedrørende transport af overskydende skat efter de nye kontanthjælpsregler  

 pr. 1. juli 1987. (* 1) LOVGRUNDLAG:
 Bistandslovens § 37 og § 38.
 Socialministeriets vejledning af 5. marts 1987 om kontanthjælp efter  

 bistandsloven, pkt. 10.
 ANKESTYRELSENS AFGØRELSE:
Da M ikke havde haft den overskydende skat for indkomståret 1987 til  

 rådighed, idet denne var transporteret, havde der ikke været grundlag for at  

 fratrække et beløb svarende til overskydende skat for 1987 i den beregnede  

 hjælp efter bistandsloven, jf.
SM 0-56- 86. Der sås ikke med indførelsen af  

 nye kontanthjælpsregler pr. 1. juli 1987 at være tilsigtet en ændring af  

 praksis vedrørende fradrag i løbende kontanthjælp efter bistandsloven af  

 transporteret, overskydende skat.
 M's handlemåde blev imidlertid anset for uforsvarlig økonomi, jf.  

 bistandslovens § 26, stk. 1, nr. 1, idet han havde frataget sig muligheden  

 for i en periode at klare sig i økonomisk henseende.
 Socialudvalget burde herefter have udbetalt hjælp i henhold til  

 bistandslovens § 37 uden fradrag af den overskydende skat, der var  

 transporteret, men med tilbagebetalingspligt, for så vidt angik et beløb af  

 denne størrelse.
 Ankestyrelsen ændrede således amtsankenævnets afgørelse og hjemviste sagen  

 til socialudvalget til beregning af hjælpen efter bistandslovens § 37.
 (* 1) Praksis før 1.7.1987 er offentliggjort i SM 0-56-86, der udtalte, at  

 da ansøgeren ikke havde haft overskydende skat til rådighed på grund af  

 transport til dækning af honorar til sin revisor, kunne der ikke ved udmåling  

 af kontanthjælp fradrages et beløb svarende til den overskydende skat.
