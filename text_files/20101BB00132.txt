Fremsat den 13. april 2011 af Margrethe Vestager (RV), Anne Marie Geisler Andersen (RV) og Morten Østergaard (RV) Forslag til folketingsbeslutning om indførelse af el- og hybridbiler i taxavognparkerne i de største danske byer Folketinget pålægger regeringen i indeværende folketingsår at fremsætte de nødvendige lovforslag og foretage andre fornødne administrative ændringer, der pålægger taxabranchen i Danmarks tre største byer fremover kun at indkøbe el- eller hybridbiler, der udleder under 90 g CO2/km, til taxakørsel.
Bemærkninger til forslaget Beslutningsforslaget pålægger taxaselskaberne i de tre største byer, at de, i takt med at de alligevel udskifter vognparken, skal indkøbe enten el- eller hybridbiler, der udleder mindre end 90 g CO2/km, til taxakørsel.
 Forslaget er motiveret af to ønsker: for det første ønsket om at reducere CO2-udledningen til gavn for klimaet, for det andet ønsket om at skabe en innovativ taxabranche ved at indføre den nyeste teknologi inden for energieffektive biler og herved udvikle det danske marked inden for grønne køretøjer markant.
Den danske taxabranche sender årligt ca. 2.000 nye biler på gaden.
Disse biler bliver i dag typisk udskiftet efter at have fungeret som taxaer i en periode på 3 år.
Ved at udskifte taxaerne i de tre største byer med el- eller hybridbiler skønnes det, at der kan opnås en reduktion af CO2-udledningen på ca. 40.000-45.000 t CO2 over en 3-årig periode.
Beslutningsforslaget vil fremme den teknologiske udvikling inden for hybrid- og elbiler.
Da biltrafikken i dag står for 1/3 af CO2-udledningen i Danmark, kan taxabranchen virke som en grøn dynamo for hele den øvrige danske bilpark.
Der er inden for de seneste år sket en hastig udvikling inden for grønne køretøjer, specielt inden for hybridbiler.
Forslaget vil fremrykke udviklingen af den nødvendige infrastruktur i de større danske byer for el- og hybridbiler.
Herved bliver det fremover lettere at anskaffe sig en el- eller hybridbil som privatperson.
En omlægning af taxavognparkerne i de større byer vil sende et klart signal til bilindustrien om, at den grønne udvikling påskyndes og betaler sig.
 Beslutningsforslaget vil bidrage til den langsigtede målsætning om at frigøre Danmark for fossile brændstoffer i 2050. Forslaget ligger således i forlængelse af Klimakommissionens anbefalinger beskrevet i »Vejen mod et dansk energisystem uden fossile brændstoffer« fra september 2010. Forslaget er en konkret udmøntning af EU-Kommissionens anbefalinger om at fremme anvendelsen af el- og hybridbiler inden for transportsektoren.
Forslaget vil medføre en meromkostning for den enkelte vognmand, da hybrid- og elbiler er dyrere at anskaffe end konventionelle taxaer, der kører på benzin og diesel.
Vognmændene skal til gengæld kompenseres ved helt at fritages for at betale registreringsafgift af de biler, der indkøbes til taxakørsel.
Skatteministeriet skønner, at en afgiftsfritagelse for samtlige 2.000 nye taxaer vil koste statskassen ca. 160 mio. kr. årligt.
Det årlige skatteprovenutab vil derfor ligge et stykke under de 160 mio. kr.
Skriftlig fremsættelse Margrethe Vestager (RV) Som ordfører for forslagsstillerne tillader jeg mig herved at fremsætte:
 Forslag til folketingsbeslutning om indførelse af el- og hybridbiler i taxavognparkerne i de største danske byer.
(Beslutningsforslag nr.
B 132) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
