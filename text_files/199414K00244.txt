Nr BTL 244 Betænkning over Forslag til lov om ændring af lov om økonomisk støtte til  

 politiske partier m.v. (Forhøjelse af den offentlige partistøtte m.v.)   

 Nr L 244 1994-95, 1. samling Afgivet af Udvalget for Forretningsordenen Afgivet: 19950524 Udvalget har behandlet lovforslaget i en række møder og har herunder  

 stillet spørgsmål til justitsministeren, som denne og indenrigsministeren har  

 besvaret skriftligt.
 Der er af et mindretal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets, Det  

 Konservative Folkepartis, Det Radikale Venstres og Centrum-Demokraternes  

 medlemmer af udvalget) lovforslaget til vedtagelse uændret .
Et mindretal inden for flertallet (Det Konservative Folkepartis medlemmer  

 af udvalget) betragter de politiske partier som folkestyrets  

 centralnervesystem.
Partierne må derfor sikres de bedst mulige  

 livsbetingelser.
 Som følge af de ændrede ledelses- og bestyrelseskonstellationer i dansk  

 erhvervsliv samt den omstændighed, at et flertal i Folketinget går ind for  

 fuld åbenhed omkring partiregnskaber og bidragyderfortegnelser, er det  

 bydende nødvendigt nu at øge den offentlige støtte til de politiske partier,  

 der - med meget stort flertal - blev indført i 1986.
Partistøtteordningens kombination af en central ordning og to decentrale  

 har i den periode, der er forløbet siden 1986, betydet en væsentlig  

 saltvandsindsprøjtning til det politiske arbejde i Danmark.
I den forbindelse  

 lægger mindretallet vægt på at understrege, at ordningen ikke på noget  

 tidspunkt siden dens indførelse har givet anledning til kritik.
Tværtimod har  

 alle partier med kyshånd modtaget de midler, ordningen har givet mulighed  

 for.
Den justering af partistøtteordningen, der nu gennemføres, vil efter  

 mindretallets opfattelse give de politiske partier en højere grad af  

 uafhængighed og langt bedre muligheder for at leve op til de krav, der  

 stilles til dem i et samfund præget af meget betydelig indflydelse fra  

 græsrodsbevægelser og interesseorganisationer samt fra medierne.
De politiske  

 partier i Danmark har på det nærmeste monopolstilling, når talen er om  

 opstilling af de kandidater, der skal påtage sig ansvar i vort folkestyre.  

 Ikke mindst derfor er det vigtigt, at partiernes arbejde har et højt  

 aktivitetsniveau båret af en professionel og moderne holdning.
Efter mindretallets opfattelse er den økonomiske forudsætning for  

 partiernes arbejde en kombination af medlemskontingenter, frivillige bidrag  

 og offentlig støtte.
Vi lægger i den forbindelse afgørende vægt på, at  

 tilgangen af nye medlemmer til partierne øges væsentligt.
Efter mindretallets opfattelse vil den øgede offentlige støtte til det  

 politiske arbejde om ganske få år opleves på samme måde som i en lang række  

 af de lande, vi normalt sammenligner os med.
Den vil være en fuldstændig  

 selvfølge! Et mindretal (Venstres medlemmer af udvalget)indstiller  

 lovforslaget til forkastelse .
 Efter mindretallets opfattelse bør politiske partier være private og  

 frivillige sammenslutninger, som lever i kraft af medlemmers aktive indsats,  

 herunder indsamling af frivillige økonomiske bidrag fra sympatisører.  

 Mindretallet vil derfor ikke blot stemme imod forslaget om en firdobling af  

 statstilskuddet til de politiske partier, men vil også arbejde for at  

 afskaffe den eksisterende statsstøtte til partierne.
Efter mindretallets opfattelse vil den kraftige forøgelse af statsstøtten  

 til de politiske partier ikke gøre folkestyret mere levende og engagerende.  

 Tværtimod.
Efter al sandsynlighed vil antallet af medlemmer i partierne falde  

 yderligere.
Mange mennesker vil føle, at de ikke behøver at støtte deres  

 parti direkte med et medlemskontingent, når partiet får penge fra  

 statskassen.
Og når partierne gennem statsstøtten bliver mindre afhængige af  

 medlemskontingenter, vil de muligvis prioritere medlemstegning lavere.  

 Erfaringerne fra udlandet viser, at statsstøtte ikke har givet flere, men  

 tværtimod færre medlemmer.
Statsstøtten vil heller ikke gøre partierne til et mere livligt forum for  

 idedebat og kanalisering af borgernes synspunkter til politikerne.
Tværtimod  

 er der risiko for, at partierne bliver topstyrede og mindre interesserede i  

 medlemmernes engagement.
Partisystemet bliver selvkørende i den forstand, at det kan fungere hen  

 over hovedet på vælgerne og medlemmerne - og uden deres aktive opbakning.
Det  

 kræver kun, partierne har nogle gode mediefigurer, som kan slå stærkt igennem  

 på skærmen i de sidste par uger før valgene, således at der kan blive stemmer  

 nok til fortsat at være på finansloven.
Partierne bliver ikke  

 vælgerforeninger, men kampagneorganisationer til valgene.
I et system med statsafhængige partier bliver folkestyre forvandlet til  

 centralistisk politikerstyre.
For når partiets overlevelse bliver mere  

 afhængig af statspenge ovenfra end af frivillige medlemmers indsats, så  

 bliver topstyret vigtigere end græsrodsarbejdet.
Mindretallet erkender, at politikerne har sværere og sværere vilkår at  

 arbejde under.
Sagerne bliver mere og mere indviklede.
Der behandles flere og  

 flere love.
Men det vil være helt forfejlet at bekæmpe dette problem ved at  

 give partierne flere statspenge til at hyre flere eksperter.
Problemerne er i vidt omfang selvskabte.
Politikerne kunne hjælpe sig selv  

 ved at lovgive noget mindre, ved at lave lovene enklere og ved at blande sig  

 i færre detaljer.
Tankegangen er farlig for folkestyret, fordi den fremmer en udvikling,  

 hvor den politiske beslutningsproces bliver fjernet mere og mere fra folket.  

 Til gengæld bliver den overtaget af eksperter.
Hvis politikernes svar på et  

 påstået ekspertvælde er at omgive sig selv med en hærskare af tilsvarende  

 eksperter, så udvikles en karikatur af folkestyre, hvor eksperter taler med  

 eksperter hen over hovedet på såvel politikere som befolkning.
Kampen mod ekspertvældet kræver ikke flere penge til nye eksperter.
Der er  

 mere brug for sund fornuft, god og tæt kontakt til befolkningen og  

 selvstændig politisk tankevirksomhed.
Da det danske folkestyre opstod og udviklede sig i midten af sidste  

 århundrede, eksisterede der ikke egentlige politiske partier.
Vælgerne stemte  

 på personer, som de havde tillid til.
Folkestyret bestod i den direkte  

 kontakt mellem vælgerne og de valgte.
Der var ikke skudt partier ind som  

 mellemled.
Grundloven taler da heller ikke om partier, men kun om Folketinget  

 og medlemmer af Folketinget.
Siden opstod der politiske partier.
De udviklede sig mest som en praktisk  

 foranstaltning.
Og partierne har en både nyttig og positiv funktion i det  

 danske demokrati.
Men folkestyret står og falder ikke med partierne.
Mindretallet finder ikke, at partierne er i krise.
Og det er en  

 misforståelse at sige, at folkestyret er i krise, selv om partierne måtte  

 være i krise.
Under alle omstændigheder er det mindretallets opfattelse, at  

 partier skal kunne gå ned, hvis de gør det så dårligt, at ingen ønsker at  

 være medlemmer.
Folkestyret finder så nye former og overlever endda.
Der står  

 ingen steder skrevet, at der skal være statsgaranti for politiske partiers  

 eksistens.
Folkestyret blev født som et oprør mod enevælden og kongens forbrug af  

 borgernes skattepenge.
Og dette er netop folkestyrets inderste ide: At  

 befolkningen skal styre og kontrollere statsmagten og dens forbrug af penge.
En af politikernes vigtigste opgaver er altså på borgernes vegne at styre  

 og kontrollere statsmagten og statskassen.
Derfor er det farligt for  

 folkestyret, hvis partierne bliver afhængige af tilskud fra staten.
 Hvis partierne bliver afhængige af den statskasse, som de har til opgave  

 at kontrollere, så svækker vi politikernes muligheder for at styre de  

 offentlige udgifter.
Skridt for skridt bliver partierne statsinstitutioner.
Hvor partierne i  

 deres oprindelse var folkelige sammenslutninger, der blev dannet for at  

 støtte og deltage i kampen om indflydelse på statsmagtens anvendelse, bliver  

 de nu en integreret del af denne statsmagt.
Mindretallet vil ikke være med til en sådan cementering af de bestående  

 strukturer.
Der er ikke brug for flere statspenge til partierne.
Et levende  

 folkestyre har mere brug for engagerede mennesker, der brænder for en sag.
 Et andet mindretal (Socialistisk Folkepartis medlemmer af udvalget)  

 indstiller lovforslaget til vedtagelse med det af mindretallet  

 stillede ændringsforslag.
SF er enig i bestræbelserne på at styrke de politiske partier i forhold  

 til interesseorganisationer, erhvervslivet og statsadministrationen.
Det er  

 en fundamental del af det folkelige demokrati, at partierne kan fungere  

 uafhængigt af organisations- og erhvervsinteresser.
SF er derfor ikke  

 modstander af, at partierne bevilges statsstøtte.
Det er imidlertid svært at begrunde en firedobling af statsstøtten.
Denne  

 forhøjelse forekommer aldeles ublu, og SF har derfor stillet ændringsforslag  

 om en forhøjelse fra 5 kr. til 10 kr. pr. stemme.
Det er samtidig væsentligt, at statsstøtte til partierne sammenkobles med  

 større åbenhed omkring partiernes regnskaber.
Der er gjort et forsøg herpå i  

 L 243, men det er helt utilstrækkeligt.
Der henvises til SF's  

 betænkningsbidrag til L 243.
SF er positivt over for Enhedslistens ændringsforslag uden for  

 betænkningen om at give mere støtte til græsrodsbevægelser og lignende.  

 Græsrodsbevægelser og andre folkelige bevægelser er i lige så høj grad som  

 partierne en vigtig del af vort demokrati.
Forslaget forekommer imidlertid  

 ikke i tilstrækkelig grad gennemarbejdet til, at det bør med i lovforslaget.  

 Men SF er villig til at diskutere denne problemstilling i forbindelse med  

 finanslovsforhandlingerne til efteråret.
 Et tredje mindretal (Fremskridtspartiets medlemmer af udvalget)  

 indstiller lovforslaget til forkastelse og kan ikke støtte de stillede  

 ændringsforslag.
 Det er Fremskridtspartiets opfattelse, at den nuværende lov om økonomisk  

 støtte til politiske partier skal ophæves, hvorfor partiet flere gange siden  

 1986 i Folketinget har stillet forslag om at stoppe denne gaveuddeling af  

 skatteydernes midler.
Fremskridtspartiet mener ikke, at det er rimeligt, at de politiske partier  

 bevilger kæmpe millionbeløb som gave til sig selv, men med skatteyderne som  

 betalere.
Derfor skal vi kraftigt vende os imod den firedobling af støtten,  

 som lovforslaget lægger op til.
Fremskridtspartiet vil fortsat modtage de offentlige tilskud, eftersom en  

 afvisning vil betyde, at partiets politiske arbejde vil blive klart amputeret  

 i forhold til de øvrige partier.
En afvisning af at modtage tilskud vil ej  

 heller betyde, at Fremskridtspartiets vælgere opnår en skattereduktion på et  

 tilsvarende beløb.
Vores vælgere forventer selvfølgelig, at vi optimalt  

 arbejder for de synspunkter, vi er indvalgt på.
Ændringsforslag Til § 1Af et mindretal (SF):
 1) Nr. 1 affattes således:
»1. I § 2, stk. 1 og 2 , ændres "5  

 kr." til: "10 kr.« Bemærkninger Til nr. 1 Der henvises til SF's betænkningsbidrag.
Erling Olsen (S) fmd.
Ivar Hansen (V) nfmd.
Henning Grove (KF)  

 Margrete Auken (SF) Kirsten Jacobsen (FP) Pia Gjellerup (S) Ove Fich (S)  

 Torben Lund (S) Grete Schødts (S) Helge Mortensen (S) Holger K.
Nielsen (SF)  

 Kjeld Rahbæk Møller (SF) Jørgen Estrup (RV) Arne Melchior (CD) Birthe Rønn  

 Hornbech (V) Christian Mejdahl (V) Inge Dahl-Sørensen (V) Anders Fogh  

 Rasmussen (V) Hans Engell (KF) Torben Rechendorff (KF) Kim Behnke (FP) Enhedslisten havde ikke medlemmer i udvalget Tillægsbetænkningen Udvalget har, efter at lovforslagene ved 2. behandling blev henvist til  

 fornyet udvalgsbehandling, behandlet disse i et møde.
 Herefter indstiller et flertal (Socialdemokratiets, Det  

 Konservative Folkepartis, Det Radikale Venstres og Centrum-Demokraternes  

 medlemmer af udvalget) lovforslagene til vedtagelse uændret .
 Et mindretal (Venstres medlemmer af udvalget) indstiller  

 lovforslagene til forkastelse .
 Et andet mindretal (Socialistisk Folkepartis medlemmer af udvalget)  

 indstiller det under II nævnte lovforslag til forkastelse og vil  

 redegøre for sin stilling til det under I nævnte lovforslag ved 3.  

 behandling.
 Et tredje mindretal (Fremskridtspartiets medlemmer af udvalget)  

 indstiller det under I nævnte lovforslag til vedtagelse og det under  

 II nævnte lovforslag til forkastelse .
