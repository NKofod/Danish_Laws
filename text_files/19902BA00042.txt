Nr BSF 42 Forslag til folketingsbeslutning om en aktiv og dynamisk erhvervspolitik Fremsat af Rahbæk Møller (SF) Tommy Dinesen (SF) Gade (SF) Lilli  

 Gyldenkilde (SF) Birthe Hansen (SF) Jes Lunde (SF) Ebba Strange (SF) den 8. februar 1991 Folketinget opfordrer regeringen til at sørge for, at Danmark udnytter sine erhvervspolitiske muligheder og herunder træffer følgende foranstaltninger:
 1. Sikrer udvikling af industrikomplekser på områder, hvor Danmark har  

 naturlige forudsætninger, dvs. miljø, energi, sunde fødevarer, bolig, sundhed  

 m.v.
2. sikrer, at alle erhvervspolitiske foranstaltninger er i  

 overensstemmelse med målsætningen om en bæredygtig udvikling, 3. Udnytter den offentlige sektors muligheder for at virke som en dynamisk  

 kraft i erhvervsudviklingen både indirekte som en kvalitetsbevidst kunde og  

 direkte f.eks. i forbindelse med systemeksport.
 4. Opbygger produktorienterede udviklings- og forskningsordninger i  

 Industriministeriets regi.
 5. Opbygger en eksportordning i Industriministeriets regi, der først og  

 fremmest sigter mod at hjælpe virksomhederne ud på eksportmarkederne og  

 herunder udnytte de nye muligheder, der udvikler sig i Østeuropa.
 6. Udvikler en regional erhvervspolitik og herunder løsgør  

 kommunalfuldmagtens snærende bånd, så amts- og primærkommuner får flere  

 erhvervspolitiske virkemidler.
 7. Udvikler en iværksætterpolitik.
 8. Opbygger et erhvervspolitisk analyseinstitut under Industriministeriet.
Bemærkninger til forslaget Almindelige bemærkninger Danmark har ført en industripolitisk slingrekurs op gennem 80'erne.
I  

 første halvdel af perioden fulgtes en traditionel socialdemokratisk politik.  

 Efter ansøgning kunne virksomhederne få tilskud til forskellige aktiviteter,  

 der skønnedes nyttige, dvs. produktudvikling, eksportfremstød og  

 egnsudvikling.
Denne politik afløses i midten af 80'erne af den såkaldte dynamiske  

 erhvervspolitik, der var det første forsøg i Danmark på at føre en aktiv,  

 fremadettet industripolitik.
Politikskiftet blev vel modtaget fra  

 oppositionens side, men blev undermineret indefra og blev i december 1989 i  

 forbindelse med vedtagelsen af finansloven for 1990 endeligt afskaffet sammen  

 med de fleste af de ordninger, der havde overlevet fra den socialdemokratiske  

 regerings tid.
Siden har dansk industripolitik været ekstremt liberalistisk.
Også i industriens faktiske præstation har der været store svingninger.  

 Den borgerlige regerings tiltræden i 1982 udløste stor optimisme i  

 erhvervslivet og dermed et kraftigt opsving i investeringerne.
Imod  

 forventning medførte de øgede investeringer imidlertid ikke en øgning i  

 produktiviteten.
Tværtimod faldt produktiviteten direkte i hvert af årene  

 1984, 1985 og 1986. Fra 1987 er produktiviteten igen steget, men samtidig  

 ophørte den økonomiske vækst.
Det er i de senere år lykkedes at få styr på  

 betalingsbalancen på grund af nulvækst herhjemme og stærk vækst på  

 eksportmarkederne, men samtidig er arbejdsløsheden steget stærkt og  

 levestandarden faldet sammenlignet med andre industrialiserede landes.
For få  

 år siden var Danmark det næstrigeste land i Norden og det rigeste i EF.
Nu er  

 vi den fattigste nation i Norden og gennemsnitlig i EF.
Disse problemer har sammenhæng med, at Danmark i høj grad har  

 specialiseret sig inden for områder med lav vækst og lavt videnindhold.
Dette  

 problem blev analyseret i Det Økonomiske Råds forårsrapport 1987 og senere i  

 Finansredegørelse »90 og i notat nr. 3 fra Industri- og  

 Handelsstyrelsen: »Internationalisering og erhvervsudvikling« fra  

 1991. Det fremgår, at problemet ikke er blevet mindre de senere år -  

 tværtimod.
Denne skæve specialisering hænger givetvis sammen med den svage  

 danske udviklings- og forskningsindsats.
 Med andre ord har problemerne flyttet sig, men de er langt fra løst.  

 Samtidig mødes vi i stigende grad af to sæt udfordringer:
Den ene er de globale miljøproblemer.
Det bliver stadig tydeligere, at  

 hvis der ikke gribes drastisk ind, går verden en katastrofe i møde.
Allerede  

 i 1987 kom Brundtland-rapporten med kravet om en bæredygtig udvikling.
I 1990  

 kom så FN's beregninger, der viste, at det var nødvendigt at nedskære  

 udslippet af kuldioxid med 60 pct., hvis en katastrofe skulle undgås.
Kravet  

 er så stort, at det umiddelbart virkede lammende, og en offentlig diskussion  

 er i det væsentlige udeblevet.
Det varer imidlertid ikke ved.
Problemerne er  

 af et omfang, der ikke kan ignoreres.
Tværtimod vokser de, jo længere vi  

 venter.
 Hvis vi skal klare disse omstillinger uden drastiske fald i levefoden,  

 kræver det ændringer af en række politikker, først og fremmest  

 energipolitikken, trafikpolitikken, miljøpolitikken og skatte- og  

 afgiftspolitikken.
Industripolitikken har imidlertid to store roller at spille.
For det  

 første er det vigtigt at udnytte f.eks. energibesparelser og udvikling af  

 renere teknologier industripolitisk.
Jo mere vi kan opbygge nye industrier og  

 ny eksport, som formindsker og ikke øger de økologiske ubalancer, jo lettere  

 bliver omstillingen.
For det andet er det vigtigt, at de nye teknologier  

 udnyttes til at løse de økologiske problemer.
Det har de store muligheder  

 for, men det sker ikke af sig selv.
Derfor må der såvel ved import som ved  

 udvikling af nye teknologier tænkes i miljøbaner.
Den anden udfordring er EF's indre marked og fjernelsen af jerntæppet ned  

 gennem Europa.
Dansk industri må imødese skærpet konkurrence og nye  

 muligheder på grund af denne udvikling.
Det er en ofte hørt misforståelse, at den øgede internationalisering  

 formindsker behovet for en national industripolitik.
Den meget grundige  

 analyse af konkurrenceevnen i 10 lande, herunder Danmark, som Michael E.  

 Porter fra Harvard Schol of Business Boston har udført og offentliggjort i  

 bogen »The Competitative Advantages of Nations« dementerer denne  

 påstand.
Alle varer og tjenesteydelser stammer et sted fra, og det er særlige  

 nationale eller regionale forudsætninger, der afgør, hvor de kommer fra.
Da  

 ethvert land har en vital interesse i at have en stærk konkurrenceevne på  

 tilstrækkelig mange områder, er det vigtigt at udnytte og udvikle disse  

 forudsætninger.
Derfor øges behovet for en national industripolitik, jo mere  

 udviklingen internationaliseres.
Det er karakteristisk, at dette hovedværk i erhvervslitteraturen i de  

 senere år ikke har spillet nogen som helst rolle for den førte  

 industripolitik og kun en beskeden rolle i den offentlige debat.  

 Industriministeren er endda gået så vidt, at hun har forsøgt at lægge  

 Industri- og Handelsstyrelsens arbejdsnotat nr. 3: »Internationalisering  

 og erhvervsudvikling« på is.
Dette notat bygger i høj grad på Porters  

 analyse og omsætter den til konkrete forslag til en ændret industripolitik.
Med andre ord: I en situation, hvor industrien er præget af manglende  

 dynamik (men også af en række styrkepositioner og især mange uudnyttede  

 muligheder), og hvor nye udfordringer stiller stærkt øgede krav til  

 industripolitikken, har Danmark valgt at likvidere sin industripolitik.
Det  

 er karakteristisk, at Danmark er det eneste land i EF, der har valgt at  

 handle sådan.
Der er en række politikker, der er lige så centrale for  

 erhvervsudviklingen, som de her beskrevne, men som hører under andre  

 ministerier ind Industriministeriet.
Det drejer sig f.eks. om  

 lønarbejderindflydelse i form af økonomisk demokrati og virksomhedsdemokrati,  

 om en udbygning af uddannelserne og om udnyttelse af de erhvervspolitiske  

 muligheder i et tættere samarbejde mellem landene omkring Østersøen.  

 Forslagsstillerne har valgt ikke at medtage forslag på disse områder i  

 nærværende beslutningsforslag.
I stedet vil de blive fremsat som selvstændige  

 beslutningsforslag.
Bemærkninger til forslagets enkelte punkter Ad 1 og 2 Som det fremgår af Porters analyse, bør ethvert land først og fremmest  

 sørge for at udnytte egne forudsætninger og ikke søge at efterligne andres  

 successer.
Samtidig skal man så vidt muligt sørge for, at industrien hænger  

 sammen i komplekser eller udviklingsblokke.
Derved gøres industrien langt  

 mere robust samtidig med, at det sikres, at kvalitet i et led automatisk  

 smitter af på kvaliteten i de øvrige led i form af kvalitetsbetonede  

 leverancer og omvendt i form af strenge kundekrav.
 Samtidig er det som nævnt i de almindelige bemærkninger nødvendigt at  

 dreje produktionen i en retning, hvor den mindsker og ikke øger de globale  

 økologiske problemer.
Heldigvis synes de danske styrkemuligheder at være på områder, hvor det er  

 muligt at opfylde både de økologiske og de økonomiske målsætninger.
Områder  

 som miljø, energi, sunde fødevarer, bolig og områder i tilknytning til den  

 offentlige sektor f.eks. sundhedssektoren er oplagte kandidater.
Derfor bør  

 der gøres en målrettet indsats for at skabe nye eller videreudvikle  

 eksisterende industrielle komplekser på disse områder ved hjælp af en række  

 behovstyrede udviklingsprogrammer.
Det er for så vidt ikke noget nyt at opbygge industrielle komplekser  

 omkring bestemte områder.
Fra gammel tid er en stor del af den danske  

 industri centreret dels omkring landbruget, dels omkring søfart og industri,  

 ligesom dele af den offentlige sektor har fungeret som kerne for nye  

 industrielle komplekser.
Et godt eksempel er høreapparater, hvor en indsats i  

 30'erne for at sikre alle tunghøre mulighed for at få et godt høreapparat har  

 gjort Danmark til en af de førende nationer på verdensmarkedet for  

 høreapparater.
Det bør også nævnes, at der i tilknytning til dele af  

 fødevareindustrien og medicinalindustrien er opstået en særlig dansk  

 ekspertise vedrørende fermentering, der har vist sig at være et uvurderligt  

 aktiv i forbindelse med bioteknologien og har sikret, at Danmark for en gangs  

 skyld er med i front på et nyt teknologisk område.
Det nye ligger i at bruge disse iagttagelser til bevidst at opbygge nye  

 industrikomplekser på områder, hvor der er et naturligt behov for  

 nyudvikling.
Modellen kender vi fra den indsats, der gjorde Danmark førende  

 på verdensmarkedet for vindmøller: der blev sikret en efterspørgsel ved hjælp  

 af tilskud til brugerne og ved hjælp af afgifter på traditionel energi.  

 Samtidig stimuleredes produktudviklingen ved hjælp af særlige tilskud til  

 produktudvikling af anlæg for vedvarende energi samt ved oprettelse af en  

 prøvestation for vindmøller.
Sidstnævnte er en af de billigste og mest  

 effektive erhvervsstøtteordninger, der er oprettet.
Med andre ord består et behovstyret udviklingsprogram af to led.
Det  

 første er at skabe en efterspørgsel efter de produkter, der ønskes fremmet.  

 Det kan som i ovennævnte eksempel ske ved en drejning af efterspørgslen ved  

 hjælp af tilskud og afgifter.
I andre tilfælde som f.eks. ved miljø- og  

 arbejdsmiljøbestemmelser sker det ved at stramme lovbestemmelserne.
Endelig  

 er der tilfælde som f.eks. vedrørende ældre- og handicapudstyr, hvor det sker  

 ved at udnytte den offentlige efterspørgsel og ved at stille kvalitetskrav i  

 forbindelse hermed.
Det andet led er at sikre den nødvendige produktudvikling ved at målrette  

 Industriministeriets erhvervsfremmeordninger mod netop disse områder.
Det  

 kræver en mere udfarende rolle for Industriministeriet, herunder stærkt øget  

 brug af udviklingskontrakter, og det kræver et forstærket samarbejde mellem  

 Industriministeriet og de øvrige fagministerier, så f.eks.
Miljøministeriet  

 fastsætter målene for indsatsen på miljøområdet og Industriministeriet bruger  

 sine erhvervsfremmeordninger til at fremme disse mål.
Det har længe været kendt, at Danmark havde muligheder for ved  

 koncentrerede indsatser at udbygge styrkepositioner på de nævnte områder.  

 Desværre er mulighederne hidtil blevet forsømt.
F.eks. var Danmark tidligt  

 ude med en miljølovgivning, og det nævnes da også ofte i debatten, at Danmark  

 har gode forudsætninger for at udvikle en slagkraftig miljøindustri.
Dele af  

 en sådan eksisterer allerede.
Men i den udenlandske presse er det ikke  

 Danmark, men f.eks.
Sverige, der nævnes som foregangsland, ligesom investorer  

 i lande som England og USA for længst har opdaget mulighederne.
Danmark  

 risikerer simpelt hen at komme for sent.
For fuldstændighedens skyld skal det dog nævnes, at industriministeren har  

 reageret på kritikken og for nylig er kommet med et miljøteknologisk  

 udviklingsprogram i samarbejde med Miljøministeriet og et fødevareteknologisk  

 i samarbejde med Landbrugsministeriet og Undervisnings- og  

 Forskningsministeriet.
Der er dog tale om forholdsvis beskedne og upræcise  

 programmer, der især ikke er produktorienterede nok.
Da den generelle  

 industripolitik samtidig er under afvikling, må virkningerne forventes at  

 være begrænsede.
Til gengæld har vi fået et arbejdsnotat fra Industri- og Handelsstyrelsen:  

 »Internationalisering og erhvervsudvikling«, der i høj grad lægger  

 en strategi for en indsats efter de beskrevne retningslinjer.
Især er den  

 grundig med hensyn til opbygningen af en programadministration.
Det  

 anbefales, at forslagene i dette notat følges.
Ad 3 En af Danmarks erhvervsmæssige fordele er, at vi endnu har en offentlig  

 sektor, der hører til en af verdens mest effektive.
Den kan udnyttes som  

 lokomotiv for erhvervsudviklingen i en række sammenhænge.
Som nævnt i de generelle bemærkninger er krævende og kvalitetsbevidste  

 kunder en af de afgørende faktorer i en opgradering af erhvervslivet.
Og her  

 kommer den offentlige sektor ind som en af de helt store kunder.
Det bør være  

 en bevidst offentlig politik aldrig at lade sig spise af med det næstbedste.
Sådanne køberkrav får langt større effekt, hvis større indkøb systematisk  

 forberedes gennem udviklingskontrakter.
Indtil 1990 var der mulighed for at  

 anvende disse, og der findes enkelte eksempler, hvor en offentlig styrelse  

 forud for afgivelse af en indkøbsordre har benyttet sig heraf.
Resultatet har  

 været, at de pågældende styrelser har fået materiel af den ønskede udformning  

 og kvalitet, mens de virksomheder, der har fået ordrerne, har fået udviklet  

 forbedrede produkter med store eksportmuligheder.
Desværre er der kun få eksempler herhjemme, mens udviklingskontrakter har  

 spillet en væsentlig rolle i andre landes erhvervspolitiske strategi. Årsagen  

 til den manglende indsats må dels søges i den manglende tradition for  

 erhvervspolitisk indsats fra den offentlige sektors side og dels i, at man i  

 forbindelse med udviklingskontrakter har anvendt tilskudsmodellen.
De  

 virksomheder, der fik kontrakt, fik et tilskud til produktudviklingen og  

 ejede selv de patenter og andre rettigheder, der kom ud af  

 udviklingsindsatsen.
Derfor bør det være en officiel politik, at alle offentlige styrelser  

 (bortset fra styrelser under Forsvarsministeriet) forpligtes til at udbyde  

 udviklingskontrakter forud for ethvert større indkøb af udstyr.
Direktoratet  

 for Statens Indkøb bør have en tilsvarende forpligtelse, hvor der foretages  

 indkøb af udstyr i større mængder til forskellige styrelser.
I det hele taget  

 bør Direktoratet for Statens Indkøb ud over naturligvis pris i højere grad se  

 på kvalitet for ad denne vej at sende kvalitetsbetonede kundesignaler til  

 erhvervslivet.
Også i forbindelse med de i foregående afsnit omtalte  

 behovstyrede udviklingsprogrammer bør udviklingskontrakter indtage en  

 fremtrædende plads f.eks. til udvikling af renere teknologi.
Endvidere foreslås det, at indholdet i udviklingskontrakterne udformes af  

 den pågældende styrelse, at styrelsen i samarbejde med Industriministeriet  

 fuldt ud betaler for udviklingsarbejdet, og at det til gengæld er de  

 betalende myndigheder, der ejer alle patenter og andre rettigheder, som  

 udviklingsarbejdet resulterer i.
Det er i øvrigt denne form, der  

 almindeligvis anvendes i en række andre lande.
For virksomhederne vil kontrakterne stadig væk være yderst attraktive,  

 hvilket udenlandske erfaringer også viser.
De får en tredobbelt fordel: dels  

 det overhovedet at få en kontrakt, dels at kontrakten løfter virksomhedens  

 teknologiske niveau, og dels at virksomhedens muligheder for at få den  

 indkøbsordre, der afgives efter afsluttet udviklingsarbejde, forøges.
Derved  

 får virksomhederne også startet en produktion med store eksportmuligheder.
I det hele taget er der behov for et langt mere dynamisk samspil mellem  

 den offentlige og den private sektor.
Det er velkendt, at væsentlige dele af  

 den medicoteknologiske industri bygger på udviklingsarbejde foretaget i den  

 offentlige sundhedssektor.
Sådan et samspil må selvfølgelig opmuntres, men  

 det vil kun ske, hvis den offentlige sektor kan optræde som en ligeværdig  

 partner i samarbejdet og herunder får økonomisk udbytte af det  

 udviklingsarbejde, den selv har foretaget.
Endelig er der store uudnyttede eksportmuligheder i den såkaldte  

 systemeksport, hvor viden om offentlig service ofte udgør en betydelig del af  

 en samlet eksportpakke.
Der findes enkelte eksempler på en sådan eksport i  

 samarbejde mellem private virksomheder og offentlige styrelser, men  

 eksemplerne er for få på grund af de stive og lidet attraktive regler herfor.  

 Der er dog et nyt stort projekt på vej med eksport af sociale systemer på  

 initiativ af en række fagforeninger inden for det sociale område.
Ad 4 Den danske forsknings- og udviklingsindsats er klart for lille.
Som andel  

 af bruttonationalproduktet er den nu den laveste i Norden.
Lande som Sverige,  

 Schweiz og Holland bruger mere end det dobbelte af, hvad Danmark bruger.
Dertil kommer, at det især er erhvervslivets indsats, der er for lille.  

 Den offentlige grundforskning er også i underkanten af den tilsvarende  

 indsats i sammenlignelige lande, og den trues af regeringens  

 procentnedskæringer og af manglende fornyelse af forskerstaben.
Det er - også  

 af erhvervspolitiske grundde - afgørende, at kvaliteten af grundforskningen  

 sikres.
Derfor er løsningen på den manglende forskning og udvikling i  

 erhvervslivet ikke at gøre den offentlige grundforskning mere erhvervsrettet.  

 En sådan drejning vil dels true kvaliteten af kandidatuddannelser og dels  

 svigte nationens langsigtede videnberedskab.
I stedet må der gøres en indsats for at øge erhvervslivets udviklings- og  

 forskningsindsats.
Det er her værsentligt at gøre sig klart, at  

 erhvervsvirksomheder nødvendigvis er kommercielle institutioner.
Derfor skal  

 deres udviklings- og forskningsindsats nødvendigvis være rettet mod produkter  

 (fysiske eller immaterielle). Der er nogle få meget forskningsintensive  

 virksomheder, der i tilknytning til en betydelig udviklingsindsats har en  

 forskningsindsats på akademisk niveau.
 Formålet hermed er at sikre kontakten til grundforskningen på  

 universiteterne og dermed udsynet over, hvilke udfordringer og muligheder  

 fremtiden må forventes at bringe.
En sådan akademisk forskning i tilknytning til en stor udviklingsindsats  

 er der bestemt ingen grund til at se ned på.
Derimod er der grund til at  

 advare mod ordninger, der blot får virksomhederne til at producere  

 forskningsrapporter.
En sådan indsats kan få forskningsstatistikken til at se  

 pænere ud, men har ingen positive virkninger herudover.
EF's forskningsprogrammer er et problem i denne forbindelse, fordi de er  

 definerede til at være prækompetative (det hedder det faktisk); dvs. at de  

 ikke må være rettede direkte mod kommercielle produkter.
Det skal  

 selvfølgelig ikke frarådes virksomhederne at benytte sig af dem.
Avancerede  

 virksomheder kan få en del af deres forskningsomkostninger dækket herved og  

 desuden få et samarbejde med andre avancerede virksomheder.
Også mindre  

 avancerede virksomheder kan få glæde af et samarbejde med virksomheder, der  

 er længere fremme.
Derved kan de måske få inspiration til selv at gøre noget.
Derfor er det også nyttigt, at regeringen forsøger at gøre det lettere for  

 virksomhederne at benytte sig af EF's ordninger ved at øge kendskabet til  

 dem.
Derimod må der advares mod at få dem til at gå i gang ved at nedbringe  

 deres omkostninger ved hjælp af særlige skattefradrag eller lignende.
Det er  

 faktisk klogt af EF at forlange en betydelig medfinansiering fra  

 virksomhedernes side for derved at få dem til at vurdere fordelene ved at  

 være med.
Ellers risikerer vi at få virksomheder, der lever af at producere  

 ligegyldige forskningsrapporter i stedet for at udvikle nye produkter.
En  

 sådan udvikling vil få statistikken til at se pænere ud, men vil reelt svække  

 Danmarks udviklingsevne.
Med andre ord er EF's forskningsprogrammer ikke svaret på Danmarks  

 udviklingsproblemer.
De kan være en hjælp, men grundlaget må vi selv skabe.  

 Og det skal ske ved hjælp af produktrettede ordninger.
Det kan også siges på  

 en anden måde.
Når nogle virksomheder er forskningsintensive, skyldes det, at  

 de er på et marked, hvor det er nødvendigt.
Sigtet med en offentlig indsats  

 må være at hjælpe flere virksomheder ud på sådanne markeder.
Der er i det væsentlige tre ordninger, der egner sig til det formål.
Den  

 ene er de udviklingskontrakter, der blev nævnt i det foregående.
Den anden er  

 en udviklingsfond af den type, som også blev afskaffet i forbindelse med  

 vedtagelsen af finansloven for 1990. En sådan fond kunne betale en del af  

 virksomhedernes udviklingsomkostninger i forbindelse med særligt risikofyldte  

 projekter.
Hvis projektet lykkedes, skulle pengene betales tilbage.
Fælles  

 for disse to ordninger er altså, at de bygger på en avanceret produktide.
I  

 det ene tilfælde er det en offentlig bruger, der komer med ideen, og i det  

 andet er det virksomheden.
En tredje ordning skal gå ud på at sikre tilgangen af avancerede  

 virksomheder ved at styrke højteknologiske iværksættere.
Denne  

 problemstilling vil blive nærmere beskrevet under punktet om iværksættere.
Endelig bør det ikke glemmes, at en af Danmarks styrker er det  

 teknologiske servicenet.
Under den borgerlige regering er basisbevillingerne  

 faldet under det niveau, der er nødvendigt, for at institutterne fortsat skal  

 være i stand til at opbygge ny basisviden.
Derfor skal der ske en  

 genopretning af bevillingerne hertil.
Ad 5 Danmarks eksportpolitik er en rodet affære.
Der har længe været  

 konkurrence og dårlig koordinering mellem Udenrigsministeriet og  

 Industriministeriet, der begge betragter sig som eksportministeriet.
Desuden  

 er en række andre ministerier - Boligministeriet, Energiministeriet m.v. -  

 begyndt at optræde som eksportministerier på deres sagsområde.
Da endvidere Industriministeriets eksportfremmeordninger - bortset fra  

 eksportkreditordningen - stort set er væk, har vi fået en ejendommelig  

 eksportfremmestruktur.
Det manglende led er især den virksomhedsrettede.
Og  

 det er nu engang virksomhederne, der skal eksportere, og ifølge en af  

 sparekasserne i 1989 foretaget eksportundersøgelse er den vigtigste barriere  

 for større eksport manglende kompetence i virksomhederne.
Sagt på en anden  

 måde: Hvis vi skal eksportere mere til Sydtyskland, hjælper det ikke meget  

 med et eksportfremstød, der går ud på at hænge dannebrogsflag op på gågaden i  

 Munchen.
Det er langt vigtigere at sørge for, at danske virksomheder ved  

 noget om betingelserne i Sydtyskland, den lokale kultur m.v.
 Det foreslås derfor, at der opbygges en eksportfremmeordning i  

 Industriministeriets regi, der går ud på dels at øge virksomhedernes  

 kompetence og dels at betale en del af omkostningerne ved eksportfremstød mod  

 tilbagebetaling, når fremstødet lykkes og resulterer i øget eksport og  

 indtjening.
Ordningen skal stimulere til samarbejde mellem virksomheder, men ikke på  

 den kunstige måde, som det gamle tre-virksomhedskrav i forbindelse med  

 eksportfremstød byggede på.
I stedet kan man sætte indhold i  

 netværksopbygningen ved at lade netværkene have fælles eksportkonsulent,  

 foretage fælles fremstød på enkeltmarkeder m.v.
At eksportfremmeordningen bør være virksomhedsrettet, forhindrer ikke, at  

 man kan lave særlige fremstød mod konkrete markeder.
F.eks. er det slående,  

 at Danmark har et betydeligt handelsoverskud med Nordtyskland, men et  

 underskud over for hele Tyskland, fordi de færreste eksportører bevæger sig  

 syd for Hamburg.
Her er der klart behov for fremstød.
Ligeledes bør der være indsatser rettet mod de østeuropæiske lande.
Der er  

 næppe muligheder for store eksportordrer de første år, fordi de pågældende  

 lande mangler valuta, men det er vigtigt at etablere sig i tide.
Ad 6 Den gamle egnsudviklingsordning er stort set ophørt.
Det er fornuftigt.  

 Erfaringerne viser, at udflytning af en virksomhed, der ikke hænger sammen  

 med det lokale erhvervsliv, har begrænset betydning.
I mange tilfælde er det  

 en sådan virksomhed, der lukker først, når krisen strammer.
Derfor er den  

 eneste egnsudvikling, der er tilbage, midler til matching af EF's  

 egnsudviklingsstøtteordninger, hvor der er et krav om medfinansiering.
Til gengæld sker der en betydelig udbygning af den regionale  

 erhvervspolitik, der sigter mod at opbygge lokale industrikomplekser byggende  

 på lokale forudsætninger.
Det er en god udvikling.
Men desværre hæmmes denne udvikling af kommunalfuldmagten, der sætter  

 stramme bånd for, hvad amts- og primærkommuner må foretage sig - bånd, der er  

 langt strammere end i vore nabolande.
Selv når det drejer sig om støtte til  

 udbygning af forskerparker, har regeringen forlangt, at det kun kan ske med  

 lovhjemmel i hvert enkelt tilfælde.
 Derfor må kommunalfuldmagten lempes, så det bliver muligt for amter og  

 kommuner sammen med lokale interesser at investere i forskerparker,  

 handelshuse, regionale udviklingsfonde m.v.
Samtidig bør der fra statens side stilles penge til rådighed til regionale  

 udviklingsfonde, som det kendes fra Sverige.
Endelig bør der være en statslig  

 katastrofefond, der kan træde til, når lukning af en stor virksomhed truer  

 beskæftigelsen på en hel egn.
Atter har Sverige vist vejen ved de indsatser,  

 der blev gjort i forbindelse med lukning af de store værfter i Lund, Malmø og  

 Uddevalla.
Her lykkedes det stort set at undgå en stigning i arbejdsløsheden  

 i modsætning til situationen f.eks. på Vestlolland, hvor der først nu er tegn  

 på, at det lysner.
Ad 7 En stadig tilgang af nye virksomheder er en forudsætning for et dynamisk  

 erhvervsliv.
Det er derfor væsentligt, at iværksættere har vilkår, så nye  

 virksomheder trives.
Forslagsstillerne er i marts 1991 arrangør af en konference på  

 Christiansborg, hvor emnet netop er iværksættelse af jobskabelse.
Det  

 forventes, at der som resultat af denne konference kan peges på en række  

 initiativer til forbedring af iværksætteres forhold.
 Allerede nu kan der dog peges på to initiativer ud over det allerede  

 nævnte med større frihed for amts- og primærkommuner til at fremme det lokale  

 og regionale erhvervsliv, herunder ikke mindst iværksættelse.
Det ene initiativ handler om iværksætterydelsen.
Denne ordning må betegnes  

 som en succes.
Men ordningens værdi forringes af, at der kræves forudgående  

 ledighed for at benytte den.
Dette krav bør bortfalde.
Til gengæld bør der  

 stilles krav om deltagelse i et iværksætterkursus af en vis mindstestandard  

 for at formindske risikoen for, at iværksætteren kaster sig ud i noget, som  

 vedkommende ikke kan overskue.
Det andet initiativ vedrører iværksættere af virksomheder, der kræver  

 større kapitaltilførsel, herunder højteknologiske iværksættere.
Det er et af  

 tidens paradokser, at disse ofte har store problemer med at skaffe  

 risikovillig kapital samtidig med, at der er store kapitaler til rådighed i  

 pensionskasser og ventureselskaber, der ikke investeres erhvervsaktivt,  

 angiveligt på grund af mangel på projekter.
Her er der indlysende tale om et kommunikationsproblem.
Kapitalforvalterne  

 er typisk økonomer eller finansfolk med beskeden teknisk viden.
Iværksætterne  

 er typisk håndværkere eller ingeniører med stor viden om deres projekt, men  

 med beskeden viden om virksomhedsledelse, markedsføring m.v.
Det er karakteristisk, at Dansk Udviklings Finansiering, der netop har  

 påtaget sig at lukke dette hul og derfor går meget dybt og grundigt ind i  

 vurderingen af de tilbudte projekter og stiller ledelseserfaringer m.v. til  

 rådighed for de virksomheder, der investeres i, er udsat for en stærk  

 offentlig kritik, fordi den ikke har været i stand til at investere 0,5 mia.  

 kr. på denne måde i løbet af halvandet år.
Denne kritik, der nu endog kan  

 findes i regeringens officielle udspil, er et tydeligt tegn på den primitive  

 erhvervspolitiske debat i Danmark.
I stedet for at kritisere dem, der faktisk gør noget, foreslås det, at der  

 stilles ekspertise til rådighed for iværksættere for at hjælpe dem med at  

 formulere deres projekter, så de finansielle investorer er i stand til at  

 forstå dem.
Assistancen bør stilles gratis til rådighed, men ligesom det er  

 tilfældet med anden erhvervsstøtte, bør hjælpen betales tilbage, når og hvis  

 indtjeningen i virksomheden gør det rimeligt.
Ad 8 Industriministeriet er efterhånden det eneste ministerium, der ikke har  

 et forskningsinstitut, der beskæftiger sig med ministeriets område, dvs. med  

 industripolitik.
Det foreslås, at der rettes op herpå ved, at der oprettes et  

 analyseinstitut i ministeriets regi.
Som det er tilfældet med andre  

 sektorforskningsinstitutter, bør et sådant institut have en betydelig  

 uafhængighed af departementet.
Til gengæld bør der oprettes et  

 forskningspolitisk råd i ministeriet, der kan købe analyser dels fra  

 ministeriets eget institut og dels fra andre forskningsinstitutioner.
 Offentlige udgifter:
 ad 1-4:  250 mio. kr. pr. år.
 ad 5:  100 mio. kr. pr. år.
 ad 6:  100 mio. kr. i 1991; herefter afsættes beløb efter behov.  

 Der regnes med, at beløbet falder til 50 mio. kr. i 1995.
 ad 7: Obligatorisk iværksætterkursus: 30 mio. kr. pr. år.
 Hjælp til iværksætteres prospekter: 2-3 mio. kr.
 ad 8: 5 mio. kr. pr. år.
 Aktivitetsomfang:
For ordningerne under punkterne 1-4, 5 og 6 er der generelt et krav om  

 tilbagebetaling, hvis det projekt, der gives tilskud til, bliver en  

 kommerciel succes.
For ordninger under 1-4 er det forudsat, at 3/4 af beløbet  

 betales tilbage, fordelt ligeligt over år 2, 3 og 4 (hvor projektet  

 iværksættes i år 1). For de under punkt 5 nævnte ordninger forventes en  

 kortere tilbagebetalingstid; det forudsættes, at 3/4 af beløbet  

 tilbagebetales ligeligt fordelt i år 2 og 3. For den under punkt 6 nævnte  

 ordning må forventes en noget større spildprocent end ved de andre ordninger,  

 formodentlig ca. 50 pct.
Tilbagebetaling forudsættes ligeligt fordelt over år  

 2, 3 og 4.
 Med disse forudsætninger opnås et aktivitetsomfang på ca.
- 450 mio. kr. i 1991, - 550 mio. kr. i 1992, - 675 mio. kr. i 1993, - 825 mio. kr. i 1994, - 1.025 mio. kr. i 1995.
 Samfundsøkonomiske konsekvenser:
 Det er forbundet med meget stor usikkerhed at skønne over de  

 samfundsøkonomiske konsekvenser af en aktiv og dynamisk erhvervspolitik, dels  

 fordi de afhænger af den konkrete udformning og administration af politikken,  

 dels fordi økonomisk teori stort set ikke giver nogen svar overhovedet.  

 Derimod er der historiske erfaringer for, at en veltilrettelagt  

 erhvervspolitik kan give gode resultater.
 Det er derfor skønsmæssigt forudsat, at punkterne 1-4 samt 6 medfører en  

 forøgelse af den umiddelbare produktionsværdi i fremstillingserhvervene på 5  

 mia. kr. i 1995 (1991-priser), hvilket set i forhold til makroøkonomiske  

 modeller som SMEC og ADAM har samme virkning som en forøgelse af  

 industrieksporten på 5 mia. kr.
 Punkt 5 antages at føre til en forøgelse af eksporten på knap 2 mia. kr.  

 svarende til, at det hvert år lykkes at få ca. 50 ekstra virksomheder ud, og  

 at disse over en femårig periode gradvis opnår en eksport svarende til den  

 gennemsnitlige for eksporterende fremstillingsvirksomheder (13 mio. kr.).
 Herudover er indregnet den direkte indkomsteffekt af de øgede offentlige  

 udgifter.
Det er i beregningerne forudsat, at løndannelsen ikke påvirkes af  

 forslagene.
Eventuelle flaskehalse på arbejdsmarkedet vil kunne undgås gennem  

 den uddannelsesindsats, der er en anden del af SF's flerårige plan for  

 beskæftigelse og uddannelse.
 Herefter kan der i 1995 forventes en forbedring af den private sektors  

 beskæftigelse på op mod 25.000, en forbedring af betalingsbalancen på op mod  

 5 mia. kr. og en noget større forbedring af statens underskud.
