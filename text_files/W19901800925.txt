På grund af praksisændring indstillede Told- og Skattestyrelsen en  

 bindende forhåndsbesked ændret, således at beskatning af eventuel avance  

 alene skulle ske efter aktieavancebeskatningsloven i tilfælde, hvor ledende  

 medarbejdere i en koncern kunne tegne konvertible obligationer, hvis vilkår  

 var fastsat efter rent forretningsmæssige principper.
Dette ville gælde,  

 uanset om der var tale om salg af de konvertible obligationer, eller af de  

 ved konvertering heraf erhvervede aktier.
Landsskatteretten tiltrådte Told-  

 og Skattestyrelsens indstilling.
Medarbejderne i en koncern klagede over den af Ligningsrådet afgivne  

 bindende forhåndsbesked vedrørende beskatning af fortjeneste ved afståelse af  

 aktier, erhvervet ved konvertering af konvertible obligationer, eller  

 afståelse af de konvertible obligationer til de øvrige aktionærer i en  

 påtænkt ordning, arrangeret af klagernes arbejdsgivere.
Forespørgslen gik på,  

 om sådan fortjeneste ville blive beskattet alene i henhold til  

 aktieavancebeskatningsloven.
Dette var blevet besvaret benægtende fra  

 Ligningsrådets side.
Ligningsrådet havde udbygget besvarelsen med, at der i  

 lighed med principperne for beskatning ved udnyttelse af køberettigheder  

 ville være mulighed for, at der ud fra et synspunkt om lønaccessorier for de  

 ansatte kunne ske beskatning tillige efter statsskattelovens § 4 af fordele,  

 som måtte kunne konstateres opnået ved konverteringen af aktier, respektive  

 salg af obligationer.
Det fremgik af sagens oplysninger, at holdingselskabet påtænkte at lade  

 ledende medarbejdere, herunder direktører, tegne konvertible obligationer på  

 i øvrigt rent forretningsmæssige vilkår med hensyn til forrentning m.v. i de  

 selskaber, hvor de var ansat.
Obligationslånet skulle udbydes til  

 tegningskurs 105 og påtænktes tegnet i januar måned 1990, således at de  

 forfaldt til betaling den 1. januar 1999. Selskabets vedtægter ville forud  

 for udstedelsen af obligationerne blive ændret således, at aktierne alene  

 kunne afstås til de øvrige aktionærer.
 Under sagens behandling for Landsskatteretten erklærede Told- og  

 Skattestyrelsen, at man i henhold til en praksisændring kunne tiltræde  

 klagernes påstand, hvorefter eventuel avance ved konvertering af konvertible  

 obligationer til aktier såvel som salg af konvertible obligationer til de  

 øvrige aktionærer forud for konverteringen skulle beskattes alene efter  

 reglerne i aktieavancebeskatningsloven.
 Under hensyn til den af klagerne fremhævede rent forretningsmæssige  

 baggrund for arbejdsgivernes påtænkte ordning med udstedelse af de  

 konvertible obligationer til funktionærerne, kunne Landsskatteretten tiltræde  

 Told- og Skattestyrelsens indstilling, således at forholdet alene kunne anses  

 for at være omfattet af aktieavancebeskatningsloven, jf. dennes § 8. Den af  

 Ligningsrådet afgivne bindende forhåndsbesked blev ændret i overensstemmelse  

 hermed.
 LV 1989, SH 2.4.5.7.
