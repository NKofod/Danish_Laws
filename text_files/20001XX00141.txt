Skriftlig fremsættelse (29. november  

 2000) Indenrigsministeren (Karen Jespersen):
 Herved tillader jeg mig for Folketinget at  

 fremsætte:
 Forslag til lov om ændring af lov om kommuners og  

 amtskommuners udførelse af opgaver for andre offentlige myndigheder.  

 (Ophævelse af lovens revisionsbestemmelse).
(Lovforslag nr.
L 121).
 Dette lovforslag til lov om ændring af lov om  

 kommuners og amtskommuners udførelse af opgaver for andre offentlige  

 myndigheder fremsættes på baggrund af bestemmelsen i lovens § 4,  

 hvorefter loven skal tages op til revision i folketingsåret  

 2000/2001.
Loven om kommuners og amtskommuners udførelse af  

 opgaver for andre offentlige myndigheder, der blev vedtaget af Folketinget  

 den 31. maj 1995 (lov nr. 378 af 14. juni 1995), giver kommuner og  

 amtskommuner udvidede muligheder for på visse betingelser at  

 udføre kommunale opgaver for hinanden og for andre offentlige  

 myndigheder.
Lovens formål er på denne måde at give  

 mulighed for en bedre udnyttelse af eksisterende ressourcer.
 Efter lovens § 4 skal loven tages op til revision i  

 folketingsåret 2000/2001. § 4 blev indsat i loven ved lov nr. 475 af 1.  

 juli 1998, og erstattede den hidtidige revisionsbestemmelse, hvorefter loven  

 skulle tages op til revision i folketingsåret 1997/1998.
 Lovforslaget indebærer alene, at  

 revisionsbestemmelsen i § 4 ophæves.
 Baggrunden herfor er, at loven på baggrund af  

 erfaringerne med lovens anvendelse bør gøres permanent.  

 På trods af en stigende anvendelse af loven har loven ikke været  

 anvendt til at udføre kommunal erhvervsdrift i større omfang.  

 Derimod tyder den stigende anvendelse af loven til udførelse af  

 opgaver med en faldende værdi på, at kommunernes og  

 amtskommunernes brug af loven er begrundet i ønsket om en bedre  

 udnyttelse af de kommunale ressourcer, hvilket er i overensstemmelse med  

 lovens forudsætninger og formål.
 Indenrigsministeriet vil fortsat afgive årlige  

 redegørelser om lovens anvendelse til Europa-Kommissionen.  

 Redegørelserne vil - som hidtil - samtidig blive sendt til  

 Folketingets Kommunaludvalg og de kommunale parter.
 Der er ikke fundet grundlag for at foreslå andre  

 ændringer af loven.
 Med disse ord skal jeg anbefale lovforslaget til  

 Folketingets velvillige behandling.
