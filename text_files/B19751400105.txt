 Efter indstilling af vildtnævnet fastsætter landbrugsministeriet i medfør  

 af § 35 i lov nr. 221 af 3. juni 1967 om jagten (* 1) nedennævnte  

 bestemmelser for Ulvedybet vildreservat, der omfatter Ulvedybet med  

 tilstødende landarealer, den mellem Øland og Gjøl førende vejdæmning samt en  

 del af Gjøl bredning (Limfjorden) i Nordjyllands amt.
 § 1. Vildtreservatet omfatter:
a.
Ulvedybets vandområde.
b.
Randarealerne omkring Ulvedybet og de arealer, der er henlagt under  

 »Landvindingslaget Ulvedybets randarealer«, herunder diger, banker,  

 pumpestation med tilhørende arealer og pumpekanal, samt de staten mod sydøst  

 tilhørende opgrødearealer neden for den gamle strandvold.
Mod vest og nord  

 afgrænses randarealerne af digeanlægget og mod øst af den offentlige bivej  

 nr. 35 i Åbybro kommune.
Vildtreservatet er i terrænet afmærket med skilte  

 mærket »Statens vildtreservat«.
c.
Vejdæmningen langs den sydlige del af Ulvedybet.
d.
Søterritoriet ud for den under litra c nævnte vejdæmning i en bredde af  

 100 meter fra dæmningens sydlige fod.
 § 2. På vildtreservatets område er det forbudt uden jagtrådets tilladelse  

 at udøve jagt på eller på anden måde at ombringe, indfange, forjage,  

 efterstræbe eller forulempe pattedyr og fugle og at ødelægge eller indsamle  

 fugleæg.
 Stk. 2. Fiskeri er forbudt på Ulvedybets vandområde.
 § 3. Færdsel er forbudt på de under § 1, litra a og b, nævnte områder.
 Stk. 2. På de under § 1, litra c og d nævnte områder er færdsel med ladt  

 skydevåben forbudt.
 § 4. Overtrædelse af bestemmelserne i §§ 2 og 3 straffes i medfør af  

 jagtlovens § 51, stk. 1, med bøde, for så vidt strengere straf ikke er  

 forskyldt efter den øvrige lovgivning.
 § 5. Bekendtgørelsen træder i kraft den 1. september 1975.
 Stk. 2. Landbrugsministeriets bekendtgørelse af 4. juli 1974 om  

 vildtreservatet Gjøl bredning ophæves.
 Landbrugsministeriet, den 18. august  

 1975.
