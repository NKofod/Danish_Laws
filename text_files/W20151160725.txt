Erstatningsansvarslovens § 26 - forbrydelser mod kønssædeligheden mv., nævnets j.nr. 15-520-07111 Skadevolder skaffede sig adgang til sin kones e-mailkonto og gjorde sig bekendt med en række billeder, der viste konen og ansøger i afklædte og seksuelle positioner.
Skadevolder delte herefter billederne via sin Facebook-side.
Alle de involverede parter boede i en mindre dansk provinsby.
Skadevolder blev i retten idømt 20 dages betinget fængsel for overtrædelse af straffelovens § 263, stk. 2, og § 264 d.
Ansøger søgte om 40.000 kr. i godtgørelse for tort.
Nævnet besluttede at tilkende ansøger 10.000 kr. i godtgørelse for tort.
Nævnet lagde ved sin afgørelse vægt på, at krænkelsen, selv om den ved dom blev henført under straffelovens § 264 d, var af en sådan seksuel karakter, at den måtte anses for omfattet af offererstatningslovens regler.
Nævnet lagde vedrørende godtgørelsens størrelse vægt på de oplysninger, der fremgik af sagen om blandt andet omfanget og arten af krænkelsen.
Nævnet bemærkede i den forbindelse videre, at selv om der var tale om en grov krænkelse af ansøger, var ansøger ikke blevet fysisk forulempet ved hændelsen.
