 Told- og Skattestyrelsen har truffet afgørelse om, at der ved  

 beregningen af stempelafgiften til et realkreditpantebrev, hvis pant er  

 værdiansat efter stempellovens § 57, stk. 4, kan overføres stempelafgift af  

 et indfriet pantebrev efter § 62, stk. 1, nr. 3.
 I forbindelse med en låneomlægning blev der udstedt et nyt pantebrev med  

 pålydende 785.000 kr.
 Ved indlevering af pantebrevet til tinglysning var der af banken dels  

 påført pantebrevet en »stempelkasse«, der indeholdt en specificeret  

 opgørelse af stempelgrundlaget efter § 6 i bekendtgørelse nr. 539 af 30. juni  

 1993, dels en værdierklæring om, at pantets værdi ikke oversteg 651.090 kr.
 I »stempelkassen« på pantebrevets forside opgjordes det  

 stempelpligtige beløb til lånets pålydende, dvs. 785.000 kr. med fradrag af  

 et stempelfrit beløb stort 247.550 kr.
Stempelafgiften var imidlertid ikke beregnet i forhold til det i  

 »stempelkassen« angivne stempelpligtige beløb, men af et beløb  

 svarende til pantets værdi 651.090 kr. fratrukket det i medfør af § 62, stk.  

 1, nr. 3, opgjorte stempelfrie beløb på de nævnte 247.550 kr.
Herudover var  

 der beregnet stempelafgift for gældsbrev med 3 promille af forskellen mellem  

 lånets pålydende og pantets værdi.
 Statsamtet resolverede, at stempelafgiften skulle forhøjes med 1.607 kr.  

 svarende til, at stempelafgiften var beregnet for et pantebrev med 1,5% i  

 forhold til det i »stempelkassen« opgjorte stempelpligtige beløb.
 Told- og Skattestyrelsen tiltrådte i første omgang statsamtets afgørelse.
Bekendtgørelse nr. 539 af 30. juni 1993 tager i § 6 ved fastlæggelse af  

 »stempelkassens« indhold ved opgørelsen af det stempelpligtige  

 beløb udgangspunkt i lånets pålydende værdi.
Bekendtgørelsen giver ved sin  

 formulering ikke mulighed for at tage udgangspunkt i pantets værdi.
 Efter fornyet overvejelse har Told- og Skattestyrelsen ved afgørelse af 5.  

 maj 1997 godkendt den af banken benyttede beregningsmetode.
 Told- og Skattestyrelsen har ved denne afgørelse lagt vægt på, at hverken  

 lovteksten eller forarbejderne til stempellovens § 62, stk. 1, nr. 3, har  

 afskåret muligheden for at anvende stempellovens øvrige regler, herunder §  

 57, stk. 4, om stempelberegning af pantebreve med værdiansat pant.
 Det er styrelsens opfattelse, at bekendtgørelsens § 6 angår formelle  

 regler i forbindelse med opgørelsen af stempelfriheden.
 Det er herefter styrelsens vurdering, at bekendtgørelsens § 6 kan anvendes  

 i sammenhæng med stempellovens § 57, stk. 1, jf. stk. 4.
 Told- og Skattestyrelsen har truffet afgørelse om, at der ved beregningen  

 af stempelafgiften til et realkreditpantebrev, hvis pant er værdiansat efter  

 stempellovens § 57, stk. 4, kan overføres stempelafgift af et indfriet  

 pantebrev efter § 62, stk. 1, nr. 3.
