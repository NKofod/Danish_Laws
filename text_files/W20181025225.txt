Offererstatningslovens § 10, nævnets j.nr. 16-520-09420 og 18-520-00699 Ansøger var ansat på et botilbud.
Den 30-04-2015 blev ansøger tilkaldt for at hjælpe en kollega i forbindelse med en konflikt, som kollegaen havde med en beboer.
Under konflikten fik beboeren fat i ansøgers tøj, hvorefter ansøger blev holdt fast, kradset og spyttet på.
Ansøger slog i den forbindelse sin albue.
Episoden blev ikke politianmeldt.
Arbejdsgiveren oplyste, at baggrunden for den manglende politianmeldelse var, at institutionen af det lokale politi havde fået at vide, at anmeldelse skal ske fra den skadelidte, og at ansøger ikke ønskede sagen politianmeldt.
Ansøger oplyste, at hun ikke kunne genkende arbejdsgiverens beskrivelse.
Hun oplyste videre, at hun havde drøftet politianmeldelse med arbejdsgiveren, men at det ikke var vurderet relevant, da skadevolder ikke blev vurderet strafegnet.
Ansøger oplyste herudover, at hun var af den opfattelse, at det var ledelsen på botilbuddet, der besluttede, om et forhold skulle politianmeldes, idet ledelsen i et andet tilfælde havde stået for at anmelde et forhold begået mod ansøger.
Ansøger afviste således at være bekendt med, at det var hende, der skulle foretage politianmeldelse.
Da der således ikke fra arbejdsgivers side var oplyst om konkrete, individuelle pædagogiske og/eller behandlingsmæssige hensyn vedrørende skadevolder eller episoden som baggrund for, at der ikke var sket politianmeldelse, fandt nævnet ikke grundlag for at se bort fra, at forholdet ikke var anmeldt til politiet, og nævnet meddelte derfor i medfør af den nu underkendte praksis afslag på erstatning.
Nævnet genoptog i lyset af Højesterets dom behandlingen af sagen.
Nævnet fandt, at sagen efter nævnets ændrede praksis i lyset af Højesterets dom måtte anses for omfattet af offererstatningsloven.
Nævnet fandt således ikke, at ansøgers eventuelle afvisning af selv at foretage politianmeldelse, kunne sidestilles med, at hun, efter at være blevet opfordret til at indgive politianmeldelse, havde modsat sig anmeldelse eller i øvrigt ikke havde villet medvirke til sagens oplysning.
