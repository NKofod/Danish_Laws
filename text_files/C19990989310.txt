 Cirkulæreskrivelse om meddelelse om  

 bevarelse af ret til dagpenge under deltagelse i undervisning, som er en  

 integreret del af medlemmets ulønnede frivillige hverv.
 Kommentar m.v.:
 Ret til dagpenge under deltagelse i uddannelse, der er en integreret del  

 af et medlems frivillige ulønnede hverv, skal afgøres på  

 samme måde som ret til dagpenge under udøvelse af hvervet i  

 øvrigt.
 Meddelelse om afgørelsen:
 Medlemmet oplyste på en ansøgning om feriedagpenge, at hun  

 på ferietidspunktet var tilmeldt en uddannelse, Idrættens  

 Lederakademi, og at det drejede sig om uddannelse af idrætsledere.
Kassens afdeling afslog ansøgningen om feriedagpenge, da medlemmet  

 ikke havde ret til dagpenge i tilfælde af ledighed.
Afdelingen henviste  

 til lovens § 75 h, stk. 4, nr. 2 og dagældende  

 rådighedsbekendtgørelse § 11, stk. 1.
 Medlemmet anførte i sin klage bl.a., at hun var eliteformand i  

 Dansk Bueskytteforening og brugte sin fritid og ferie på dette.
 Kassens hovedledelse tiltrådte afdelingens afgørelse.
 Danmarks Idrætsforbund klagede på medlemmet vegne og  

 anførte bl.a., at deltagelse i omhandlede kursus var en naturlig og  

 integreret del af rollen som frivillig idrætsleder, og at forbundet gik  

 ud fra, at det frivillige ulønnede arbejde som idrætsleder ikke  

 medførte fradrag i arbejdsløshedsdagpengene.
Direktoratet tiltådte kassens afgørelse, og lagde vægt  

 på, at der var mere end 20 timers ugentlig undervisning.
Direktoratet  

 henviste til lovens § 62 a og 75 h, stk. 4.
 Direktoratet bemærkede i øvrigt, at det var korrekt, at det  

 som udgangspunkt ikke medførte fradrag i dagpengene at udføre  

 ulønnede aktiviteter som ledere i sportsforeninger.
 Danmarks Idrætsforbund anførte i klagen bl.a., at de fandt  

 afgørelsen urimelig.
Ankenævnet lagde til grund for sin afgørelse, at medlemmet  

 uden konsekvenser for dagpengeretten kunne være eliteformand i Dansk  

 Bueskytteforbund, idet der var tale om en frivillig ulønnet aktivitet,  

 der ikke medførte fradrag i dagpengene, jf. § 10 i  

 bekendtgørelse nr. 966 af 1. december 1994 om fradrag i  

 arbejdsløshedsdagpengene.
Det var dog en forudsætning, at  

 hvervet ikke var til hinder for, at medlemmet kunne stå til  

 rådighed for arbejdsmarkedet, jf. lovens § 62.
 Ankenævnet fandt, at medlemmets deltagelse i "Idrættens  

 Lederakademi" ikke medførte, at hun mistede sin dagpengeret i  

 medfør af lovens § 62 a.
Ankenævnet lagde vægt på, at "Idrættens  

 Lederakademi" er en aktivitet, som udelukkende retter sig mod  

 idrætsledere, og at der er tale om en integreret del af medlemmets  

 ulønnede frivillige hverv.
Ankenævnet fandt derfor, at der ikke  

 var grundlag for at behandle denne del af den ulønnede aktivitet  

 på anden måde end hvervet som eliteformand i Bueskytteforbundet i  

 øvrigt.
 Medlemmet var derfor berettiget til feriedagpenge, såfremt de  

 øvrige betingelser herfor var opfyldt.
