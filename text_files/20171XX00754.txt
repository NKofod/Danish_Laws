Skriftlig fremsættelse (23. marts 2018) Ældreministeren (Thyra Frank):
 Herved tillader jeg mig for Folketinget at fremsætte:
Forslag til lov om ændring af lov om social service og lov om socialtilsyn (Styrket tilsyn på ældreområdet) (Lovforslag nr.
L 210) Lovforslaget fremsættes på baggrund af Aftale om satspuljen på ældreområdet for 2018-2021, som regeringen (Venstre, Liberal Alliance og Det Konservative Folkeparti), Socialdemokratiet, Dansk Folkeparti, Alternativet, Radikale Venstre og Socialistisk Folkeparti indgik den 13. november 2017.
Lovforslaget udmønter den del af den politiske aftale, som omfatter forsøg med et uafhængigt styrket tilsyn på ældreområdet.
Med lovforslaget skal Styrelsen for Patientsikkerhed i en forsøgsperiode fra 1. juli 2018 til 31. december 2021 føre et risikobaseret tilsyn med den personlige hjælp, omsorg og pleje efter servicelovens §§ 83-87 på plejecentre, midlertidige pladser og hjemmeplejeenheder.
Formålet med lovforslaget er at udvikle og afprøve et uafhængigt og risikobaseret tilsyn med den social- og plejefaglige indsats.
Der er tale om et supplerende uafhængigt tilsyn med ældreplejen, som bygger oven på kommunernes eksisterende tilsyn, som således fastholdes.
Med lovforslaget forpligter Folketinget Styrelsen for Patientsikkerhed til at føre både et planlagt og et reaktivt risikobaseret tilsyn med den personlige hjælp, omsorg og pleje på plejecentre, midlertidige pladser og hjemmeplejeenheder.
Styrelsen for Patientsikkerhed skal efter lovforslaget gennemføre tilsyn ud fra en løbende vurdering af, hvor der kan være størst risiko for, at den personlige hjælp, omsorg og pleje ikke har den fornødne kvalitet.
Styrelsen for Patientsikkerhed skal desuden på baggrund af begrundet mistanke gennemføre tilsyn, hvis det vurderes nødvendigt af hensyn til den fornødne kvalitet af den personlige hjælp, omsorg og pleje i en enhed.
 Lovforslaget giver Styrelsen for Patientsikkerhed bemyndigelse til at fastsætte regler om vurdering af kvaliteten af den personlige hjælp, omsorg og pleje, herunder i form af opstilling af kriterier og indikatorer.
 Lovforslaget afgrænser de enheder, som omfattes af tilsynet, og som forpligtes til at lade sig registrere hos Styrelsen for Patientsikkerhed, som værende følgende:
- Plejehjem m.v. efter servicelovens § 192 - Plejeboligbebyggelser, der er omfattet af lov om almene boliger m.v. eller lov om boliger for ældre og personer med handicap - Friplejeboligbebyggelser, der er omfattet af lov om friplejeboliger - Andre tilsvarende boligenheder, herunder midlertidige pladser, hvor hjælpen udgår fra servicearealer, og der er tilknyttet fast personale - Leverandører, der leverer hjælp efter servicelovens § 83, jf. § 91.
Lovforslaget forpligter de kommunale og private enheder, der med lovforslaget omfattes af Styrelsen for Patientsikkerheds tilsyn, til at give de nødvendige oplysninger som led i tilsynet.
Lovforslaget giver desuden hjemmel til, at Styrelsen for Patientsikkerhed som led i tilsynet  mod behørig legitimation og uden retskendelse - har adgang til de enheder, der med lovforslaget er omfattet af tilsynet.
 Styrelsen for Patientsikkerhed kan i medfør af lovforslaget give påbud om krav til den social- og plejefaglige indsats eller om midlertidigt helt eller delvist at indstille driften af den social- og plejefaglige indsats hos den pågældende enhed, hvis forholdene tilsiger det.
Styrelsen for Patientsikkerhed bemyndiges med lovforslaget desuden til at fastsætte regler om registrering af de enheder, som omfattes af tilsynet.
Lovforslaget giver endvidere Styrelsen for Patientsikkerhed bemyndigelse til at fastsætte regler om offentliggørelse af tilsynsrapporter og årlige sammenfatninger af observationer og vurderinger som følge af tilsynene, samt offentliggørelse af afgørelser truffet som led i tilsynet.
Endelig indføres en hjemmel til, at enhederne kan straffes med bøde, hvis de undlader at give de krævede oplysninger, undlader at registrere sig eller undlader at efterkomme et påbud.
Styrelsen for Patientsikkerhed bemyndiges med lovforslaget desuden til at fastsætte regler om straf i form af bøde for overtrædelser af bestemmelserne i de regler, som Styrelsen for Patientsikkerhed er bemyndiget til at fastsætte regler om i forhold til offentliggørelse af tilsynsrapporter og sammenfatninger samt offentliggørelse af afgørelser.
 Det foreslås, at lovforslaget træder i kraft den 1. juli 2018.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
