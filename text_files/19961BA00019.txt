Nr BSF 19 Forslag til folketingsbeslutning om indførelse af forsøgsbestemmelser i  

 lov om hjemmesygeplejerskeordninger Fremsat af Pia Christmas-Møller (KF) Henriette Kjær (KF) Ester Larsen (V)  

 Jørgen Winther (V) den 10. oktober 1996 Folketinget opfordrer regeringen til at fremsætte lovforlag, som giver hjemmel til:
 - At sundhedsministeren efter indstilling fra kommunalbestyrelsen kan  

 tillade, at kommunalbestyrelsen i en forsøgsperiode yder vederlagsfri  

 hjemmesygepleje af privatansatte sygeplejersker efter bestemmelsen i lov om  

 hjemmesygeplejerskeordninger.
 - At fastsætte regler om omfang af og krav til retningslinjer for  

 hjemmesygeplejeskeordningens tilrettelæggelse og udførelse i privat regi.  

 Reglerne fastsættes af sundhedsministeren under den forudsætning, at  

 kommunalbestyrelsen fortsat skal have det overordnede ansvar for og kontrol  

 med, at borgerne får den offentlige service, de har krav på.
Bemærkninger til forslaget Udviklingen på social- og sundhedsområdet tilskynder, at  

 kommunalbestyrelserne til stadighed får mulighed for at udvikle nye veje til  

 at forbedre effektiviteten og kvaliteten af serviceydelser.
Herunder er det  

 væsentligt, at man forsøger at udnytte de muligheder, der ligger i samspillet  

 mellem den private og offentlige sektor i overensstemmelse med regeringens  

 politik om samlede erhvervsfremmeinitiativer.
I Socialforskningsinstituttets rapport om »Marked som styringsredskab  

 - nogle erfaringer fra hollandsk og svensk ældreservice« fremføres det  

 hensigtsmæssige i at bruge privat deltagelse til at fremme fleksibilitet og  

 effektivitet.
Privat deltagelse på det sociale område er en måde at skabe  

 alternativer til det nuværende offentlige monopol på udførelsen af sociale  

 funktioner.
Beslutningsforslagets formål er at tilvejebringe mulighed for, at  

 kommunalbestyrelsen forsøgsvis kan overdrage udførelsen af den vederlagsfrie  

 hjemmesygepleje til privatansatte sygeplejersker.
Det overlades i den  

 forbindelse til sundhedsministeren at fastlægge, hvordan dette bedst og mest  

 hensigtsmæssigt kan gøres, således at alle parter tilgodeses - herunder de  

 medarbejdere, som vil kunne blive berørt, samt de personer, der vil kunne  

 modtage ydelsen.
Forslagsstillerne finder, at det er ønskeligt, at der med udgangspunkt i  

 en lovændring kan iværksættes forsøg med privat varetagelse af  

 hjemmesygeplejen.
Det er vigtigt for den fremtidige udvikling af den  

 offentlige sektor, at man på grundlag af forsøg får opbygget en betydelig  

 erfaringsbase.
I rapporter fra Socialforskningsinstituttet og projekt  

 »Offentlig Sektor - Vilkår og Fremtid«, som begge har analyseret de  

 svenske erfaringer med privat varetagelse af opgaver inden for ældreplejen,  

 fremgår det, hvor vigtigt det er for den videre proces at få indhentet en  

 række erfaringer - specielt med hensyn til udarbejdelse af udbuds- og  

 kontraktmateriale.
Beslutningsforslaget lægger således op til, at der skabes hjemmel til, at  

 kommunalbestyrelsen forsøgsvis - efter en udbudsrunde - kan overdrage nærmere  

 specificerede opgaver til en privat entreprenør, der herefter i en årrække  

 får ansvaret for at udføre disse.
I den periode vil det være muligt for  

 kommunen løbende at vurdere effekten bl.a. gennem bruger- og  

 medarbejderundersøgelser med henblik på at foretage en samlet vurdering efter  

 forsøgsperiodens ophør.
I bistandsloven kapitel 12 er der intet til hinder for, at private  

 virksomheder kan varetage en omsorgsopgave for borgere i egen bolig.  

 Beslutningsforslaget har til formål på forsøgsbasis at ligestille  

 varetagelsen af hjemmesygeplejeopgaver med hjemmehjælpsopgaver, der tilbydes  

 med hjemmel i bistandsloven.
I de kommuner, hvor man allerede har privat  

 medproduktion på hjemmehjælpsområdet, løser det en række praktiske problemer  

 og ikke mindst problemer omkring integration og udføreransvar.  

 Hjemmesygeplejeopgaver er i dag de eneste opgaver, der ikke kan udføres i  

 privat regi.
Sygepleje og lægelig behandling i øvrigt foretages således i dag  

 i privat regi uden problemer.
I en rapport om udlicitering skrevet af Mads Mikkelsen under projekt  

 »Offentlig Sektor - Vilkår og Fremtid« fremgår det, at man i  

 Sverige i de senere år har eksperimenteret livligt med privat  

 opgavevaretagelse inden for ældreplejen.
I Helsingborg kommune står private  

 selskaber i dag for ca. 30 pct. af ældreplejen.
Det har resulteret i, at man  

 fra politisk og administrativt hold har opnået en bedre budgetstyring, som  

 primært kan tilskrives fremkomsten af konkurrence.
Derudover har  

 kommunalpolitikerne fået langt større føling med, hvad det egentlig er for et  

 produkt, de leverer til de ældre.
Den kommunale sevice er blevet langt mere  

 synlig og derfor også lettere at ændre på.
Helsingborg kommune har endvidere  

 oplevet øget effektivitet og besparelser som følge af konkurrencen.
En effektivitetsforbedring forudsætter imidlertid bl.a., at der eksisterer  

 potentielle tilbudsgivere.
I Danmark fremhæver man ofte, at mangelen på  

 private leverandører af velfærdsydelser er en væsentlig hindring for, at  

 kommuner og amter kan bringe opgaver inden for det sociale område i udbud.
I  

 Sverige er en sådan velfærdsmodel vokset frem med eksplosiv kraft i de senere  

 år i takt med, at svenske kommuner er begyndt at eksperimentere med privat  

 varetagelse af opgaver specielt inden for ældreplejen, og der er intet, der  

 taler imod, at det samme vil kunne ske i Danmark.
Der findes danske  

 virksomheder, der er parate til at udføre opgaven.
Undersøgelser fra bl.a.
Helsingborg kommune har vist, at de ældre  

 gennemgående var tilfredse med den pleje, de fik såvel offentligt som privat.  

 Dog viste undersøgelsen, at de ældre var glade for, at der var mindre  

 gennemtræk af personale i den private del af hjemmesygeplejen end i den  

 kommunale.
Dette er interessant, fordi der ofte i dagspressen høres klager  

 over, at personalet hele tiden udskiftes i danske kommuner.
Forslagsstillerne ønsker at understrege, at privat medproduktion ikke  

 medfører, at kommunalbestyrelsen kan fralægge sig det politiske ansvar -  

 tværtimod.
Kommunalbestyrelsen skal fortsat have det overordnede ansvar for  

 og kontrol med, at borgerne får den offentlige service, de har krav på.
Skriftlig fremsættelse Pia Christmas-Møller (KF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om indførelse af forsøgsbestemmelser  

 i lov om hjemmesygeplejerskeordninger.
(Beslutningsforslag nr.
B 19).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
