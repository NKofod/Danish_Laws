 Hermed sendes et eksemplar af Civilforsvarsstyrelsens vejledning om  

 udarbejdelse af evakueringsplaner for institutioner ( bilag 1 ) med  

 tilhørende skematisk eksempel på en evakueringsplan ( bilag 2 ).
 En planlægning og forberedelse i fredstid af en eventuel evakuering anses  

 for nødvendig af hensyn til, at evakueringen kan gennemføres tilstrækkeligt  

 hurtigt.
 Civilforsvarsstyrelsen henstiller derfor, at der på områder, hvor konkrete  

 institutionsevakueringsplaner endnu ikke foreligger, tages initiativ til  

 udarbejdelse af sådanne planer på grundlag af vejledningen.
 Yderligere vejledning kan fås ved henvendelse til pågældende politimester  

 eller til Civilforsvarsstyrelsen.
 Civilforsvarsstyrelsen vil herudover i begrænset omfang kunne bistå på  

 konsulentbasis ved udarbejdelse af planerne, f.eks. i form af deltagelse i  

 udvalgsarbejde eller lignende.
Politimesteren anmodes om - ved modtagelsen af planerne til orientering -  

 at være særlig opmærksom på, om planlagte udflytningslokaliteter eventuelt  

 kan være reserveret af andre myndigheder til totalforsvarsmæssige formål.
Er  

 dette tilfældet, forelægges koordineringsspørgsmålet for vedkommende  

 CFregion.
 Vejledningen medfører ikke udgiftskrævende foranstaltninger for  

 kommunernes og amtskommunernes vedkommende.
 Civilforsvarsstyrelsens cirkulærskrivelse af 7. juli l951 vedrørende  

 planlægning af evakuering af institutioner m.v. ophæves.
O.
Forsting direktør / F.
Trosbjerg brigadechef Bilag 1 VEJLEDNING OM UDARBEJDELSE AF EVAKUERINGSPLANER FOR INSTITUTIONER M.V.
1. Indledning Efter civilforsvarslovens bestemmelser skal politimesteren (i  

 Storkøbenhavn politidirektøren) om nødvendigt varetage evakueringen af  

 befolkningen fra områder med forventede eller indtrufne krigshandlinger.
Ved  

 større fredstidskatastrofer kan evakuering beordres af politimesteren, jf.  

 retsplejelovens § 108.
 Med henblik herpå har hver enkelt politikreds i fredstid udarbejdet en  

 samlet evakueringsplan, hvis hovedindhold typisk vil være: Fastlæggelse af  

 evakueringens omfang, udpegning af indkvarteringsområder og evakueringsveje,  

 fastlæggelse af den politimæssige indsats i forbindelse med evakueringen,  

 etablering af opsamlingssteder, gennemførelse af evakueringstransporter m.v.
 For visse institutioners vedkommende gælder, at institutionernes  

 virksomhed helt eller delvis skal opretholdes i en evakueringssituation.  

 Dette vil typisk stille særlige krav til udpegning og indretning af de  

 lokaliteter, der skal »genhuse« institutionerne, samt til  

 gennemførelse af en evakueringstransport til udflytningslokaliteterne.
 Som eksempel herpå kan nævnes følgende områder:
- Sygehuse, plejehjem og lignende institutioner med indlagte patienter - Arresthuse, fængsler og lignende institutioner, der kræver særlige  

 sikkerhedsforanstaltninger iagttaget - Offentlige administrationskontorer, livsvigtige virksomheder og lignende  

 af tilsvarende samfundsvigtig betydning Offentlig myndigheder, hvis myndighedsområde omfatter sådanne  

 institutioner (eller tilsvarende samfundsvigtig virksomhed, der skal  

 opretholdes), har ansvaret for, at den fornødne evakueringsplanlægning  

 gennemføres.
Planerne, som bør udarbejdes i fredstid, indgår herefter i  

 politikredsenes samlede evakueringsplanlægning.
 På ensartede områder vil en sådan planlægning formentlig mest  

 hensigtsmæssigt kunne gennemføres ved, at den pågældende offentlige myndighed  

 udsender en vejledning eller en standardplan, som giver de enkelte  

 institutioner mulighed for at udarbejde den konkrete plan.
 Når de konkrete planer foreligger, skal de respektive politimestre  

 orienteres om planernes indhold.
2. Evakueringsplanens formål og hovedindhold Formålet med institutionsevakueringsplanen er at skabe det fornødne  

 grundlag for, at en flytning af institutionen kan gennemføres som led i en  

 evakuering fra det område, hvor institutionen er beliggende.
Det vil være  

 hensigtsmæssigt, hvis planen tillige kan anvendes, når der iøvrigt i fredstid  

 opstår behov for eller stilles krav om en flytning af institutionen eller en  

 rømning af lokaliteterne f.eks. i tilfælde af brand.
 Planen bør have følgende hovedindhold:
- Organisation (Instrukser og alarmeringsoversigter m.v. for det  

 personale, der skal varetage evakueringen) - Transport (opgørelse af køretøjsbehovet m.v.) - Indkvartering (udpegning af egnede lokaliteter til  

 »genhusning«) I det følgende er de nævnte hovedafsnit nærmere beskrevet.
3. Organisation Planen må først og fremmest indeholde en generel instruks , der  

 indledningsvis angiver, hvem der kan beordre en evakuering af institutionen  

 iværksat.
Beslutning herom træffes efter gældende bestemmelser af  

 politimesteren, og bør endvidere kunne træffes af institutionsmyndigheden.
 Er der tale om en fredsmæssig anvendelse af evakueringsplanen i  

 forbindelse med institutionens flytning eller en rømning af lokaliteterne  

 f.eks. ved brand, bør endvidere institutionslederen kunne træffe beslutning  

 om en sådan udflytning.
Den generelle instruks må angive, hvilke personer, der skal alarmeres ved  

 evakueringens gennemførelse.
Det personale ved institutionen, der skal  

 varetage ledelsen af evakueringen, må være udpeget på forhånd.
Eventuelt  

 udpeget bedriftværnsleder og stedfortræder for denne bør indgå i ledelsen.
 Det vil formentlig være praktisk, at planen tillige indeholder en  

 alarmeringsoversigt over ledende personale.
Endvidere må omfanget af en fuldstændig evakuering af institutionen  

 fastlægges i instruksen ved angivelse af, hvilke personer, der skal  

 evakueres, samt i hvilket omfang, personlige ejendele, inventar, sagsakter  

 m.v. skal medbringes ved udflytningen.
Der bør andetsteds i planen være de  

 fornødne fortegnelser over dette.
 Endelig må den generelle instruks indeholde anvisning på, hvilke  

 myndigheder, der skal rapporteres til ved evakueringens påbegyndelse og  

 afslutning.
 Der skal altid gives meddelelse til vedkommende politimester samt nærmeste  

 overordnede myndighed inden for myndighedsområdet.
 Den generelle instruks bør suppleres med særlige instrukser for ledelsen  

 samt for øvrige personalegrupper, hvori det nøje fastlægges, hvilke opgaver,  

 der påhviler den enkelte.
 Følgende bør indgå i instrukserne:
 - Orientering af personale m.v. om situationen (bør gives af lederen).
 - Samling af personer, der skal borttransporteres fra institutionen.
 - Angivelse af, hvorledes inventar, sagsakter og andet materiale skal  

 pakkes med henblik på borttransport.
 - Angivelse af, i hvilket omfang tekniske installationer skal afbrydes,  

 når lokalerne forlades, eventuelt suppleres med en vejledning om den tekniske  

 lukning af institutionen.
Herudover kan der være særlige forhold, der skal tages hensyn til,  

 afhængig af, hvilken institutionstype, der er tale om.
Som eksempler herpå  

 kan nævnes: Etablering af lægetilsyn og genforsyninger af medicin m.v. på  

 plejehjem samt for offentlige virksomheder: Alternativer til EDB, hvis  

 indkvarteringsforholdene ikke giver mulighed for fortsat brug af  

 virksomhedens EDB-anlæg.
4. Transport Har fredsmæssige skader haft et sådant omfang, at der skal gennemføres en  

 udflytning, der ikke har karakter af en evakuering, påhviler det  

 institutionsledelsen at drage omsorg for, at den fornødne transportkapacitet  

 tilvejebringes.
 Ved en akut udflytning eller rømning, der har karakter af en evakuering,  

 påhviler det politimesteren at fremskaffe den fornødne transportkapacitet i  

 samarbejde med institutionens ledelse.
 Opmærksomheden skal i denne forbindelse henledes på, at de køretøjstyper,  

 der sædvanligvis af politiet udpeges til evakueringstransport, typisk vil  

 være offentlige transportmidler og lignende større køretøjer (f.eks.  

 turistbusser og flyttebiler), der skønnes egnet til samlet transport af et  

 større antal personer.
Såfremt en transport af personer fra institutionen kræver iagttagelse af  

 særlige hensyn, f.eks. gangbesværede personer, bør det fremgå af planen.
Der  

 vil i så fald være mulighed for at benytte taxakøretøjer og hyrevogne,  

 hvilket dog kræver, at politimesteren har indgået de fornødne aftaler herom  

 med de pågældende hyrevognsselskaber eller vognmænd.
Ved evakuering af større institutioner bør det på forhånd være planlagt,  

 hvorledes borttransporten rent praktisk skal foregå.
Institutionsplanen bør  

 indeholde en oversigt, der viser, hvor på institutionens områder, opsamlingen  

 af evakuenter skal finde sted, hvilke veje, man skal køre o.s.v.
Ved kørsel over længere afstande bør det fremgå af planen, hvorvidt der  

 vil være behov for forplejning undervejs.
Det vil i så fald påhvile  

 politimesteren i samarbejde med det kommunale civilforsvar at sørge for  

 dette.
5. Indkvartering (genhusning) Institutionen må have planlagt, til hvilken anden institution evakuering  

 kan finde sted.
Der må være alternative muligheder, og det vil formentlig  

 være mest hensigtmæssigt, hvis indkvarteringen finder sted på tilsvarende  

 institutioner inden for samme myndighedsområde.
De mulige indkvarteringslokaliteter skal på forhånd være udpeget, og  

 evakueringsplanen bør indeholde en oversigt over disse.
Ved mere omfattende  

 katastrofer vil det kunne forekomme, at et større geografisk område skal  

 evakueres.
Det er derfor vigtigt, at de udpegede lokaliteter har en vis  

 geografisk spredning.
Planen bør endvidere indeholde en beskrivelse af den procedure, der skal  

 følges ved modtagelsen på indkvateringssteder, herunder den  

 »klargøring« af lokaliteterne, der skal finde sted inden  

 evakuenternes ankomst.
Det personale ved modtagerinstitutionen, der skal  

 medvirke ved modtagelsen af evakuenterne, må tilkaldes ved hjælp af en  

 alarmeringsoversigt eller lignende, eventuelt indarbejdet i en  

 evakueringsplan for denne institution.
