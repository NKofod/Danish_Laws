Ankestyrelsens principafgørelse S-1-89 om sygesikring - lægehjælp - speciallæge - homøopatisk behandling Resume:
 Der kunne ikke efter sygesikringsloven ydes hjælp til homøopatisk behandling, fordi der ikke var indgået overenskomst mellem sygesikrin gen og lægerne om sådan behandling.
 Kassation:
Der er kommet nye regler på området Love:
Lov om offentlig sygesikring - lovbekendtgørelse nr. 490 af 21. juli 1986 - § 6, stk. 4, § 12 og § 26, stk. 2 Sagsfremstilling:
 Den gruppe 2-sikrede K led af astma og modtog i 1987 homøopatisk behandling herfor hos en speciallæge.
 Det sociale udvalg meddelte afslag på tilskud til behandlingen efter sygesikringslovens § 6, stk. 4. Begrundelsen var, at der efter den nævnte paragraf ikke kunne ydes tilskud til homøopatisk behandling.
 Afgørelsen blev anket af K.
 Speciallægen gjorde gældende, at der ikke var forskel på almindelig lægebehandling homøopatisk behandling, når man er gruppe 2-sikret, idet et gruppe 2-medlem måtte have ret til at søge den læge, vedkommende ønskede, og måtte have ret til refusion af udgifterne.
Ankestyrelsen havde tidligere i forbindelse med behandling af en tilsvarende sag indhentet en udtalelse fra Indenrigsministeriet, hvoraf fremgik, at der ikke mellem sygesikringens forhandlingsudvalg og de lægelige organisationer var afsluttet overenskomst om homøopatisk behandling, hvorfor der efter Indenrigsministeriets opfattelse ikke kunne ydes tilskud til sådan behandling.
Ankestyrelsen fik ved telefonisk henvendelse til Sundhedsministeriet bekræftet, at der ikke var sket ændringer på dette punkt.
 Afgørelse:
 Under hensyn til, at der ikke efter sygesikringslovens § 26, stk. 2, var indgået overenskomst om homøopatisk behandling, fandt Ankestyrelsen ikke grundlag for at pålægge kommunen at yde tilskud til den omhandlede behandling.
 K indbragte sagen for Folketingets Ombudsmand, der ikke fandt grundlag for at kritisere Ankestyrelsens afgørelse.
