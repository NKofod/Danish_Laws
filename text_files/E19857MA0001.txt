 Et selskab rejste spørgsmål om, hvorvidt et beløb, der afkræves et  

 udenlandsk firma i henhold til en kontrakt om udlejning af hotelværelser,  

 kunne anses som et erstatningsbeløb, hvoraf der ikke skal svares  

 merværdiafgift.
Det var oplyst, at det udenlandske firma i en nærmere angiven periode  

 havde rådighed (blokreservation) over et betydeligt antal af selskabets  

 værelser.
Prisen pr værelse var fast, uanset hvor mange af værelserne, der  

 blev benyttet.
 Da der i perioden kun blev benyttet en del af disse værelser, fordi  

 selskabet ikke havde været i stand til at udleje værelserne til anden side,  

 blev det udenlandske firma afkrævet et beløb svarende til prisen på de  

 værelser, der ikke var blevet benyttet.
 Selskabet fandt ikke, at beløbet var betaling for stedfundne leverancer,  

 men et erstatningsbeløb til dækning af den manglende indtjening på værelserne  

 og det restaurationssalg, der ville have fundet sted, hvis værelserne havde  

 været benyttet.
 Nævnet traf afgørelse om, at det omhandlede beløb for de ikke udlejede  

 værelser ikke kan anses som et erstatningsbeløb, der kan holdes uden for den  

 afgiftspligtige værdi/omsætning.
 Efter nævnets opfattelse var beløbet betaling for den dispositionsret, som  

 det udenlandske firma havde opnået over værelserne i den omhandlede periode.
