Ankestyrelsens principafgørelse O-60-89 om daginstitution - opholdsbetaling - omberegning - omregnet til årsbeløb - aktuel indtægt Resume:
Betaling for et barns ophold i daginstitution skulle beregnes på grundlag af den samlede aktuelle indkomst.
I opgørelsen af denne måtte indgå såvel den aktuelle bruttoindtægt som de aktuelle fradragsberettigede renteudgifter mv., alt omregnet til årsbeløb.
 Love:
Lov om social bistand - lovbekendtgørelse nr. 829 af 1. oktober 1992 - § 73 Lov om dag-, fritids- og klubtilbud m.v. til børn og unge - lov nr. 1148 af 3. december 2008 - § 43, nr. 2 Sagsfremstilling:
 Et forældrepar F købte pr. 1. juni 1988 hus og søgte i forbindelse hermed om indtægtsbestemt friplads til deres barn, der pr. 16. juni 1988 var optaget i børnehave.
 Socialforvaltningen fastsatte betalingen på grundlag af den samlede aktuelle årsindtægt for 1988 (den månedlige indtægt x 12) minus fradrag ifølge forskudsopgørelse for 1988 (fradrag for perioden 1. juni - 31. december 1988).
Sagen blev anket af F, der fandt det urimeligt, at der ved beregningen af betalingen indgik et helt års indkomst, men alene et halvt års fradrag. ___________________________________________________________________________________ Afgørelse:
Betalingen for barnets ophold i børnehave skulle beregnes på grundlag af den samlede aktuelle indkomst.
I opgørelsen af denne måtte indgå såvel den aktuelle bruttoindtægt som de aktuelle fradragsberettigede renteudgifter mv., alt omregnet til årsbeløb.
 Ankestyrelsen hjemviste sagen til socialforvaltningen med henblik på beregning af institutionsbetaling i overensstemmelse hermed.
