Nr BTL 83 Betænkning over Forslag til lov om ændring af lov om social bistand (Ret  

 til at modtage tilskud til køb af hjemmehjælpstimer) (Optaget af Pia  

 Christmas-Møller (KF) og Eva Kjer Hansen (V))   

 Nr L 83 1992-93, 1. samling Afgivet af Socialudvalget Afgivet: 19930401 Udvalget har behandlet lovforslaget i en række møder og har herunder stillet spørgsmål til socialministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Dansk Handicap Forbund, Dansk Kommunal Arbejderforbund, Folkepensionistforeningernes og Invalide- organisationernes Kontaktudvalg, Funktionærernes og Tjenestemændenes Fællesråd og Husligt Arbejder Forbund.
 Herefter indstiller et flertal (udvalget med undtagelse af Det  

 Konservative Folkepartis og Venstres medlemmer) lovforslaget til  

forkastelse ved 3. behandling.
Et flertal inden for flertallet (Socialdemokratiets, Socialistisk  

 Folkepartis, Centrum-Demokraternes, Det Radikale Venstres og Kristeligt  

 Folkepartis medlemmer af udvalget) finder, at en gennemførelse af  

 lovforslaget vil medføre både administrative og praktiske vanskeligheder i  

 kommunerne.
Ressourcer, der kunne være anvendt til hjemmehjælp, overføres i  

 stedet til kontrol og tilsyn, således at det må frygtes, at der sker en  

 serviceforringelse.
Flertallet finder endvidere, at hjemmehjælp også fremover  

 bør udføres af personale, uddannet til at varetage disse opgaver.
Dette er  

 ganske afgørende for, at hjemmehjælpsydelsen også fremover kan virke  

 forebyggende.
Endelig finder flertallet det uheldigt, at ældre plejekrævende  

 i visse tilfælde skal påtage sig arbejdsgiverforpligtelser i forhold til den  

 ansatte hjemmehjælp.
Flertallet finder, at de gældende regler i  

 bistandsloven, herunder bistandslovens § 56 om tilskud til den hjælp, som  

 familien selv antager, og bistandslovens § 138 b, stk. 1, om tilladelse til  

 forsøg, der sigter mod at give større variation i tilbud til personer, som af  

 helbredsmæssige grunde har behov for støtte, giver tilstrækkelige muligheder  

 for at tilpasse hjemmehjælpsydelsen til den enkelte modtagers behov.
 Et mindretal inden for flertallet (Fremskridtspartiets medlem af udvalget)  

 indstiller lovforslaget til forkastelse og bemærker i øvrigt, at mindretallet  

 finder ideen og intentionen i lovforslaget udmærket, og at mindretallet under  

 normale omstændigheder ville kunne støtte lovforslaget.
 Mindretallet kan imidlertid ikke støtte det foreliggende lovforslag, idet  

 hele hjemmehjælpsområdet svømmer og nærmest er i havsnød.
 Der hersker visse steder nærmest kaotiske tilstande, og det er derfor ikke  

 tiden til at finde på nye ideer.
 Når hele hjemmehjælpsområdet er faldet til ro, og man har fået styr på  

 tingene ude i kommunerne, så kan man igen tage en debat om yderligere  

 liberalisering og øget medindflydelse og frihed.
 Det er hovedsageligt Folketingets skyld, at der hersker disse kaotiske  

 tilstande, idet et flertal uden om Fremskridtspartiet gør det nærmest umuligt  

 for kommunerne at indrette sig på lovgivningen, når denne til stadighed  

 ændres, nogle gange med blot få måneders mellemrum.
Det værste eksempel er dog indførelsen af betaling for hjemmehjælp, som  

 alle partier i Folketinget vedtog, da man manglede 150 mio. kr. for at få  

 finansloven til at hænge sammen.
Senere lykkedes det dog at få ophævet den  

 uhyggelige skat på sygdom.
 Mindretallet finder således lovforslaget tiltalende, men det er absolut  

 ikke tiden til at vedtage det.
 Et mindretal (Det Konservative Folkepartis og Venstres medlemmer af  

 udvalget) indstiller lovforslaget til vedtagelse uændret .
Peder Sass (S) Bjarne Laustsen (S) Jørn Pedersen (S) Jan Petersen (S)  

 Grete Schødts (S) Taanquist (S) nfmd.
Lilli Gyldenkilde (SF) Bente Juncker  

 (CD) Pia Christmas-Møller (KF) Per Tærsbøl (KF) Grethe Fenger Møller (KF)  

 Else Winther Andersen (V) Eva Kjer Hansen (V) Bertel Haarder (V) Tom Behnke  

 (FP) Dorit Myltoft (RV) Lysholm Christensen (KRF) fmd.
