 1. Forsikringsrådet fremsender hermed et eksemplar af  

 handelsministeriets bekendtgørelse nr. 195 af 18. juni 1955 om monopollovens  

 anvendelse på forsikringsselskaber.
2. Bekendtgørelsen er udfærdiget i medfør af § 3, 2.  

 stk., i lov nr. 102 af 31. marts 1955 om tilsyn med monopoler og  

 konkurrencebegrænsninger.
Denne lov træder i kraft den 1. juli 1955 samtidig  

 med, at lov nr. 378 af 14. november 1952 om prisaftaler m.v. ophører at  

 gælde.
Fra samme tidspunkt er handelsministeriets bekendtgørelse nr. 308 af  

 4. oktober 1944 om prislovens anvendelse på visse forsikringsselskaber med  

 senere ændringer ophævet.
3. Som det fremgår af § 1 i bekendtgørelse nr. 195 af  

 18. juni 1955, er området for forsikringsrådets tilsyn i henhold til  

 monopolloven udvidet i forhold til det tidligere tilsyn i henhold til  

 prisaftaleloven, idet tilsynet nu også omfatter livsforsikringsvirksomheder,  

 dog med den begrænsning, at livsforsikringsselskabernes erhvervsudøvelse, der  

 i medfør af livsforsikringslovens §§ 11 og 13 kræver godkendelse, ikke er  

 medtaget, jfr. monopollovens § 2, 2. stk.
Efter bekendtgørelsens § 1 vil  

 f.eks. de af livsforsikringsselskaberne anvendte almindelige  

 forsikringsbebetingelser, regler for tilbagekøb og belåning af  

 livsforsikringer samt grundlaget for beregningen af forsikringspræmierne og  

 præmiereserverne, der er bestemmende for de af selskaberne anvendte tariffer,  

 ikke høre under tilsynet i medfør af monopolloven.
Bekendtgørelsen vil  

 formentlig derfor i almindelighed kun være af begrænset interesse for  

 livsforsikring, men der kan tænkes aftaler, som omfattes af loven f.eks.  

 vedrørende de tillæg til de ordinære præmier, der af selskaberne opkræves til  

 dækning af særlig risiko på grund af sygdom eller svagelighed, rejser i  

 udlandet, udøvelse af særlig farlig virksomhed el.lign. forhold, aftaler om  

 særlige forsikringsarter m.v.
 4. Forsikringsvirksomheder, der ikke er omfattet af  

 livsforsikringsloven eller af bestemmelserne i lov nr. 155 af 2. maj 1934 om  

 skadeforsikringsvirksomhed m.v., jfr. denne lovs § 66, er ej heller omfattet  

 af den heromhandlede bekendtgørelse.
 5. Loven og bekendtgørelsen omhandler sådanne aftaler,  

 vedtagelser og bestemmelser, der indenfor hele landet eller områder af dette  

 udøver eller vil kunne udøve en væsentlig indflydelse på  

 forsikringsselskabernes pris- og omsætningsforhold, dvs. forhold vedrørende  

 disse selskabers erhvervsudøvelse, herunder præmieberegning,  

 forsikringsbetingelser og akkvisition m.v.
6. Aftaler, vedtagelser og bestemmelser af den  

 omhandlede art skal anmeldes til forsikringsrådet efter nærmere regler.
I  

 visse tilfælde skal anmeldelse først indgives, når forsikringsrådet  

 fremsætter krav herom.
Dette gælder for anmeldelse af konkurrenceregulerende  

 bestemmelser (derimod ikke aftaler og vedtagelser) truffet af enkelte  

 forsikringsselskaber eller af sammenslutninger og ligeledes for anmeldelse af  

 selve de pågældende selskaber eller sammenslutninger (tarrifforbund,  

 koncerner m.v).
 7. Pligten til at foretage anmeldelse af en aftale,  

 der er truffet som led i en organisation (tarrifforbund m.v.), påhviler denne  

 organisations bestyrelse og eventuelle direktion (forretningsfører). Pligten  

 til at foretage anmeldelse af andre aftaler, vedtagelser og bestemmelser  

 påhviler bestyrelse og direktion for hvert af de pågældende  

 forsikringsselskaber, resp. for herværende forretningsafdelinger af  

 udenlandske forsikringsselskaber vedkommende generalagent.
8. Anmeldelse sker ved indsendelse af særligt  

 foreskrevne skemaer til forsikringsrådet.
Disse skemaer kan påregnes at  

 foreligge fremstillet ca. 1. september 1955 og vil da kunne rekvireres på  

 forsikringsrådets kontor.
Indtil da vil foreløbig anmeldelse kunne indgives  

 til rådet i brevform, jfr. iøvrigt pkt. 21.
9. Anmeldelse af aftaler, vedtagelser og bestemmelser  

 skal være bilagt bekræftet afskrift eller gengivelse af disse.
Iøvrigt  

 vedlægges sådant andet materiale, der vedrører det anmeldte, f.eks. tariffer,  

 cirkulærer, meddelelser, protokollater m.v.
10. Aftaler og vedtagelser, der i overensstemmelse med  

 foranstående skal anmeldes, uden at forsikringsrådets krav herom skal  

 afventes, har ikke gyldighed og kan ikke gøre krav på beskyttelse ved  

 domstolene, medmindre anmeldelse er sket inden 8 dage efter, at den  

 pågældende aftale eller vedtagelse er truffet.
Forsikringsrådet kan tillade  

 forlængelse af denne frist, men sådan tilladelse kan kun forventes givet  

 under ganske særlige omstændigheder.
11. Når en anmeldelse er modtaget og fundet i behørig  

 stand, indfører forsikringsrådet et uddrag af anmeldelsen i et offentligt  

 register.
Konkrete oplysninger om fastsatte præmier m.v. medtages i  

 almindelighed ikke i uddraget.
Uddraget tilstilles Statstidende til  

 bekendtgørelse.
Endvidere vil en af handelsministeriet udgivet  

 registreringstidende indeholde de omhandlede i Statstidende indrykkede  

 bekendtgørelser.
 12. Samtidig med at registrering af et uddrag af  

 anmeldelsen finder sted, henlægger forsikringsrådet en genpart af anmeldelsen  

 med tilhørende bilag i en på rådets kontor offentligt tilgængelig sagsmappe.
 13. Umiddelbart efter registreringen tilstiller  

 forsikringsrådet vedkommende anmelder genpart af det registrerede med  

 angivelse af registreringsnummer og -dato, samt - forsåvidt anmeldelsen ikke  

 er rettidigt indgivet - angivelse af, at bemærkning herom er optaget i  

 registret, idet det ligeledes oplyses, hvilke akter der er henlagt i  

 sagsmappe.
 14. Anmeldelse og registrering sker iøvrigt efter  

 tilsvarende regler, som indeholdes i handelsministeriets bekendtgørelse nr.  

 193 af 18. juni 1955 om registrering af anmeldelser i henhold til  

 monopolloven.
15. Af det offentligt tilgængelige register kan der  

 meddeles udskrift, ligesom der kan meddeles afskrift af de tilhørende  

 sagsmappers akter.
For udskrift af register og afskrift af sagsmappers akter  

 betales 2 kr. for hver påbegyndt side, dog mindst 5 kr.
 16. Ændringer i anmeldte forhold skal anmeldes på  

 særligt foreskrevet skema, jfr. pkt. 8. Om registrering og offentliggørelse  

 samt om henlæggelse i sagsmappe gælder samme regler, som foran omtalt  

 vedrørende de oprindelige anmeldelser.
17. Handelsministeriet kan, når ganske særlige  

 omstændigheder taler derfor, tillade, at registreringen helt eller delvis  

 skal være hemmelig.
Der gælder i så fald visse særlige regler.
18. Anmeldelsespligten omfatter ikke aftaler om  

 genforsikring.
Undtaget er endvidere eventuelle aftaler vedrørende vilkår  

 gældende for direkte forsikringsforretning i udlandet.
 19. Anmeldelsespligten omfatter ikke aftaler om  

 specialtarifering og aftaler, der træffes for enkelte forsikringer på  

 grundlag af den gældende tarifs niveau og betingelser, medmindre der ved en  

 række ensartede aftaler af den pågældende art kan siges at blive udøvet en  

 væsentlig indflydelse på de præmier og betingelser, hvortil bestemte  

 kategorier af risikoobjejter kan forsikres.
 20. Monopolloven omfatter ikke prisforhold og  

 erhvervsudøvelse, der i henhold til særlig hjemmel bestemmes eller godkendes  

 af det offentlige (lovens § 2, 2. stk.), og anmeldelsespligt gælder således  

 ikke indenfor forsikringsbrancher, hvis præmier og forretningsbetingelser er  

 godkendt af særlig offentlig myndighed, f.eks. den lovpligtige  

 arbejderulykkesforsikring, medens den i tilknytning til lovpligtig  

 ulykkesforsikring almindeligvis drevne virksomhed med tegning af visse  

 frivillige forsikringer er underkastet bekendtgørelsens bestemmelser.
21. Aftaler, vedtagelser og bestemmelser, der har  

 været anmeldt til forsikringsrådet i henhold til den hidtil gældende  

 prislovgivning og den i medfør heraf udfærdigede bekendtgørelse nr. 308 af 4.  

 oktober 1944, skal ikke påny anmeldes, men bl.a. under hensyn til, at der  

 ikke ved de pågældende tidligere anmeldelser har været benyttet  

 anmeldelsesskemaer, må der ske en omordning af det hidtil anmeldte, således  

 at dette bringes i en form, der svarer til, hvad der efter de nye regler skal  

 gælde.
Når det under pkt. 8 omhandlede skemamateriale foreligger, skal  

 forsikringsrådet give nærmere meddelelse til de pågældende tarifforbund m.v.  

 om de herhenhørende spørgsmål.
 Forsikringsrådet, den 30. juni 1955.
H.
Brix.
/L.
Lemche.
