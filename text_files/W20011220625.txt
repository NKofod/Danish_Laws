Jubilæumsgratiale til ansatte i koncern.  

 Jubilæum i moderfond.
Bindende forhåndsbesked.
Klagen til Landsskatteretten drejer sig om Ligningsrådets  

 afgørelse af 21. november 2000 i henhold til skattestyrelseslovens  

 kapitel 2 A om bindende forhåndsbesked.
Ved denne afgørelse har  

 Ligningsrådet fundet, at de i koncernen ansatte medarbejdere ikke kan  

 få udbetalt skattefrit jubilæumsgratiale i henhold til  

 ligningslovens § 7 U i anledning af det klagende selskabs 25 års  

 jubilæum.
 Spørgsmålene fra den klagende fonds revisor til  

 Ligningsrådet var følgende:
"1. Kan de i koncernen ansatte medarbejdere få udbetalt skattefri  

 jubilæumsgratiale i henhold til ligningslovens § 7 U? 2. Er det en betingelse for udbetaling af skattefri  

 jubilæumsgratiale, at også ikke-fastansatte vikarer og piccoliner  

 modtager gratiale?" Ligningsrådet har besvaret de stillede spørgsmål  

 således:
"Ad spørgsmål 1: Nej Ad spørgsmål 2: Bortfalder, se dog vejledende udtalelse" Det fremgår af sagens oplysninger, at den klagende fond har 25  

 års jubilæum den 1. juli 2001. I den anledning ønsker  

 fonden at udbetale jubilæumsgratiale til samtlige medarbejdere i fonden  

 og de selskaber, der hører under fonden.
Fonden ejer direkte eller indirekte 100 % af de datterselskaber, hvori  

 medarbejderne er ansat.
Fondens direkte ejede datterselskab er holdingselskab  

 for den væsentligste del af koncernen og er sambeskattet med  

 hovedparten af datterselskaberne.
Datterselskaberne er i sagens natur ikke  

 sambeskattet med moderfonden.
Det er alene moderfonden som har 25 års  

 jubilæum i 2001. Ingen af datterselskaberne har jubilæum.  

 Datterselskaberne har ikke alle siden deres stiftelse været ejet 100 %  

 af fonden.
Jubilæumsgratialet påtænkes udbetalt til alle  

 koncernens medarbejdere.
Der er medarbejdere ansat i 5 selskaber.
 Koncernen beskæftiger i alt godt 60 fuldtidsansatte medarbejdere, og  

 antallet af medarbejdere forventes at være stort set uændret pr.  

 1. juli 2001, om end fordelingen på selskaberne kan være  

 ændret i mindre omfang.
Herudover er der i koncernen beskæftiget i alt ca. 10 ikke fast  

 ansatte vikarer som følge af ekstraordinært arbejdspres i  

 forbindelse med indførelse af nye edb-systemer.
Vikarerne er ansat for  

 tidsbegrænsede perioder, som udløber senest i begyndelsen af  

 2001. Antallet af ikke fast ansatte vikarer forventes at være  

 væsentligt lavere pr. 1. juli 2001.
 Herudover er der beskæftiget 1-2 piccoliner, som ansættes for  

 et år ad gangen.
Fondens revisor har oplyst, at jubilæumsgratialet skal ydes en gang  

 for alle, og skal som udgangspunkt udbetales til samtlige medarbejdere.  

 Gratialet skal være af samme beløbsstørrelse for alle  

 fuldtidsansatte medarbejdere og et forholdsmæssigt lavere beløb  

 til alle deltidsansatte.
Det er medarbejdernes tilknytning til virksomheden  

 på jubilæumsdagen, der er afgørende for udbetalingen, dog  

 er det ikke umiddelbart hensigten at udbetale jubilæumsgratiale til  

 ikke fast ansatte vikarer og piccoliner, som alene er ansat for en  

 tidsbegrænset periode.
 De berørte virksomheder har ikke tidligere selvstændigt  

 opfyldt betingelsen for at udbetale skattefrie jubilæumsgratialer i  

 forbindelse med virksomhedsjubilæum, og det er da også hensigten,  

 at koncernens jubilæer kun markeres ved moderfondens jubilæer.  

 Gratialet udbetales af den virksomhed, hvor den pågældende  

 medarbejder er ansat.
Fonden er stiftet den 1. juli 1976. Fondens formål er blandt andet  

 at fremme en bred folkelig investering til gavn for såvel det danske  

 samfund som for investorerne, at foretage direkte eller indirekte investering  

 i dansk eller udenlandsk erhvervsliv og at kunne yde støtte til dansk  

 erhvervsliv.
Ifølge fondens fundats kan formålet blandt andet  

 udøves gennem stiftelse af aktie- eller anpartsselskaber, der har til  

 formål at være komplementarer i kommanditselskaber eller  

 selskabsdeltagere i interessentskaber, gennem stiftelse og ejerskab af  

 selskaber, der blandt andet har til opgave at forestå de funktioner,  

 der er forbundet med ledelsen og driften af fonden og de til fonden knyttede  

 selskaber og gennem deltagelse i selskaber til opfyldelse af fondens  

 formål.
Fonden har fortrinsvis siden stiftelsen opfyldt  

 formålsbestemmelserne gennem udbud og administration af en række  

 kommanditselskaber og interessentskaber, hvor fonden typisk er ejer af  

 komplementarselskaber med videre.
Der har ikke været  og er ikke i dag  

 ansat medarbejdere i disse selskaber.
Herudover har fonden gennem tiden i  

 vekslende omfang investeret i selskaber som hel- eller delejer med henblik  

 på opfyldelse af fondens formål.
I 1978 stiftedes datterselskabet  

 et administrationsselskab.
Datterselskabets væsentligste formål  

 var og er forsat at udøve administration med videre for de gennem  

 fonden udbudte kommanditselskaber og interessentskaber med videre, samt i  

 visse tilfælde at investere i eller yde udlån til disse  

 selskaber.
Datterselskabet var ejet 100 % af fonden frem til efteråret  

 1989, hvor datterselskabet blev overdraget til et holdingselskab, der blev  

 stiftet af Fonden, og i slutningen af 1989 blev dette selskab  

 børsnoteret.
Fondens ejerandel af holdingselskabet har herefter i  

 perioden frem til maj 1997 ligget mellem 25 % og 30 %, men selskabet blev i  

 hele denne periode anset som et datterselskab, idet fonden havde flertallet  

 af stemmerne.
Fondens formål blev i perioden fra efteråret 1989  

 til slutningen af 1996 væsentligt udøvet via holdingselskabet og  

 dette selskabs datterselskaber, herunder administrationsselskabet.
Mod slutningen af 1996 besluttedes det at opdele  

 forretningsområderne, således at de primære aktiviteter  

 såsom administration af tilknyttede selskaber med videre igen blev ejet  

 100 % af fonden.
Til dette formål stiftede fonden således i  

 august 1996 det 100 % ejede datterselskab B A/S, som pr. 1. oktober 1996  

 overtog hele kapitalen i administrationsselskabet inklusive nogle få  

 datterselskaber fra holdingselskabet Som en følge af denne opsplitning  

 afhændede fonden i foråret 1997 sine ejerinteresser i  

 holdingselskabet.
Fonden har i perioden siden 1996 udvidet sine aktiviteter  

 via en række nye datterselskaber, som alle er blevet etableret som 100  

 % direkte eller indirekte ejede datterselskaber under B A/S.
Fondens  

 direktion og bestyrelse har gennem hele perioden haft den overordnede ledelse  

 og styring af fondens og koncernens aktiviteter, men har typisk ikke haft  

 andre ansatte end direktionen.
I det direkte ejede datterselskab B A/S er  

 ansat et antal medarbejdere, som typisk udøver fælles stabs- og  

 ledelsesfunktioner for koncernen.
Størstedelen af medarbejderne er  

 ansat i koncernens administrationsselskab, som gennem perioden har  

 udført og fortsat udfører administrationsopgaver med videre for  

 de udbudte kommanditselskaber med videre samt for de søster- og  

 datterselskaber i koncernen under fonden, som ikke har medarbejdere.
Ligningsrådet har begrundet den bindende forhåndsbesked med,  

 at hvis der ydes gratiale til medarbejderne i de nævnte selskaber  

 organiseret under fonden, er udbetalingen ikke omfattet af bestemmelsen i  

 ligningslovens § 7 U, uanset om udbetalingen foretages af de enkelte  

 selskaber eller af fonden, da de pågældende medarbejdere ikke er  

 ansat i fonden.
Der er henvist til, at det følger af ligningslovens §  

 7 U, at den enkelte medarbejder skal være ansat i den virksomhed, der  

 fejrer jubilæum, for at ydelser derfra kan være omfattet af  

 bestemmelsen.
 Fondens revisor har overfor Landsskatteretten nedlagt påstand om, at  

 jubilæumsgratialerne vil være omfattet af ligningslovens § 7 U,  

 og at spørgsmål 1 således besvares ja.
Revisor har til støtte herfor anført, at fonden direkte  

 eller indirekte ejer 100 % af de selskaber, hvor medarbejderne er ansat, og  

 at der i øvrigt er en tæt forbindelse mellem selskaberne i form  

 af fælles økonomisk og administrativ ledelse.
De medarbejdere,  

 der modtager gratiale, er ansat som lønmodtagere i de virksomheder,  

 der foretager udbetalingerne, og der udbetales beløbsmæssigt det  

 samme jubilæumsgratiale til samtlige fuldtidsansatte medarbejdere og en  

 forholdsmæssig andel heraf til deltidsansatte medarbejdere.
Revisor har henvist til, at ligningslovens § 7 U blev indført ved  

 lov nr. 955 af 20. december 1999. Det fremgår af de almindelige  

 bemærkninger til lovforslaget (L 88, punkt 1.3., punkt B -  

 jubilæumsgratialer): "Særligt med hensyn til  

 virksomhedsjubilæer kan de nugældende regler virke mere eller  

 mindre tilfældige.
Det skyldes, at de mange virksomhedsfusioner og  

 spaltninger de senere år har gjort det svært at finde ud af,  

 hvornår en virksomhed har jubilæum ... Det er regeringens  

 opfattelse, at der fortsat bør være mulighed for udbetaling af  

 jubilæumsgratialer også i forbindelse med  

 virksomhedsjubilæer.
Det foreslås dog, at reglerne strammes op,  

 således at den lempelige beskatningsregel i form af ovennævnte  

 skattefri bundfradrag skal kunne finde anvendelse i de tilfælde, hvor  

 virksomheden udbetaler det samme beløbsmæssige gratiale til  

 samtlige medarbejdere." I beskrivelsen af de gældende regler  

 (ligningslovens § 7 O) fremgår det af lovforslaget, at et  

 jubilæumsgratiale er omfattet af ligningslovens § 7 O, hvis gratialet  

 ydes af den skattepligtiges arbejdsgiver, samt at udbetaling sker en gang for  

 alle.
Berettiget til at modtage jubilæumsgratiale, der er omfattet af ligningslovens § 7 O,  

 er medarbejdere, der er ansat i tjenesteforhold i en virksomhed, der i  

 øvrigt opfylder betingelserne.
Det forhold, at en virksomhed skifter  

 ejer eller omdannes til et aktieselskab, udelukker ikke den lempeligere  

 skattepligtige behandling, når blot der har været en rimelig  

 identitet i virksomhedens arbejdsområde.
I beskrivelsen af  

 lovforslagets indhold, fremgår det afslutningsvis af punkt 3.3., punkt  

 B, at for gratialer vedrørende virksomhedsjubilæer  

 foreslås det at begrænse anvendelsen af skattefrihedsbestemmelsen  

 til de virksomheder, hvor der i anledning af et jubilæum udbetales det  

 samme beløb til samtlige fuldtidsansatte medarbejdere.
De på  

 tidspunktet for lovforslaget gældende regler om, hvornår en  

 virksomhed i øvrigt er berettiget til at udbetale gratialer i  

 anledning af en virksomheds jubilæum, er efter forslaget uændret.
Revisor har endvidere anført, at selskaberne er såvel  

 økonomisk som administrativt sammenknyttet.
Der er henvist til, at  

 koncernen har kontorer i 2 byer.
Medarbejderne sidder ikke opdelt efter  

 hvilket selskab, de er ansat i.
Nogle medarbejdere er ansat i flere af  

 selskaberne på en gang.
Arbejdsopgaverne bliver fordelt efter indhold  

 og medarbejdernes funktion og ikke så meget efter hvilket selskab  

 medarbejderen er ansat i.
Medarbejderne skifter jævnligt mellem de  

 forskellige selskaber.
Der bliver skrevet ny ansættelseskontrakt, men  

 med samme løn, ansættelsesvilkår og anciennitet.  

 Medarbejderne anser sig som ansat i koncernen og anser ikke et skift som en  

 ny ansættelse.
Desuden opfatter omverdenen også koncernen som  

 én virksomhed.
Koncernens overordnede ledelse udgår fra fonden.  

 Direktionen i fonden er fuldtidsansat.
Administrationsselskabet  har hidtil  

 været koncernens eneste administrationsselskab.
Dette selskab har solgt  

 administrative ydelser til de andre selskaber.
Nu foregår en del af  

 administrationen i et datterselskab.
Der er henvist til  

 Landsskatteretskendelse 1979 nr. 59.
 Landsskatteretten skal udtale:
Ifølge ligningslovens § 7 U, stk. 1, skal gaver,  

 godtgørelser og gratialer fra den skattepligtiges arbejdsgiver, der  

 ydes i forbindelse med en medarbejders fratræden af stilling eller i  

 forbindelse med arbejdsgiverens eller medarbejderens jubilæum,  

 medregnes til den skattepligtige indkomst med det beløb, hvormed de  

 samlede erhvervelser i løbet af indkomståret overstiger 8.000  

 kr.
Det er en forudsætning for skattefriheden, at den skattepligtige  

 person, der modtager gaven, godtgørelsen eller gratialet, er ansat som  

 lønmodtager i den virksomhed, der foretager udbetalingen.
 Landsskatteretten finder i lighed med Told- og Skattestyrelsen, at de  

 påtænkte udbetalinger af jubilæumsgratialer ikke vil  

 være omfattet af bestemmelsen i ligningslovens § 7 U, idet  

 medarbejderne ikke er ansat i fonden.
Spørgsmål 1 besvares: Nej Det fremgår af skattestyrelseslovens § 20 C, stk. 1, at afslag  

 på en anmodning om bindende forhåndsbesked ikke kan  

 påklages til anden administrativ myndighed.
 Ligningsrådet har ved den pågældende afgørelse  

 afvist at besvare spørgsmål 2. Retten afviser herefter at  

 besvare spørgsmål 2.
