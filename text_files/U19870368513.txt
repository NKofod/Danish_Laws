I protest mod en opmandskendelse i faglig voldgift nedlagde arbejderne  

 ved 31 virksomheder arbejdet.
Arbejdet blev dog - bortset fra en enkelt  

 virksomhed - genoptaget straks efter fællesmødet.
Antaget, at arbejdsnedlæggelserne havde savnet rimelig begrundelse på  

 tilsvarende måde, som hvis arbejdsnedlæggelserne f.eks. havde været protester  

 mod en dom afsagt i Arbejdsretten, og at der - i hvert fald i det  

 foreliggende tilfælde, hvor arbejdsnedlæggelserne blev iværksat af de  

 arbejdere, der var direkte berørt af den afsagte voldgiftskendelse - burde  

 betales bod.
Ej grundlag for at fravige de sædvanligt anvendte bodssatser.
 Under denne sag har Sammenslutningen af Landbrugets Arbejdsgiverforeninger  

 for Slagteriernes Arbejdsgiverforeninger for et antal medlemmer af  

 arbejdsgiverforeningerne indklaget Landsorganisationen i Danmark for Nærings-  

 og Nydelsesmiddelarbejder Forbundet og Dansk Metalarbejderforbund for et  

 antal medlemmer af disse forbund for Arbejdsretten for overenskomststridige  

 arbejdsnedlæggelser.
 Sagens nærmere omstændigheder er følgende:
I perioden 17. - 24. september 1985 etablerede medlemmer af Nærings- og  

 Nydelsesmiddelarbejder Forbundet og Dansk Metalarbejderforbund  

 arbejdsnedlæggelser på 31 slagterier.
Arbejdsnedlæggelserne skete i protest  

 mod en opmandskendelse af 11. september 1985 i en faglig voldgift mellem  

 Nærings- og Nydelsesmiddelarbejder Forbundet og Slagteriernes  

 Arbejdsgiverforeninger.
Ved kendelsen blev det fastslået, at ansatte, som i  

 ugen fra den 25. til den 31. marts 1985 var blevet afskediget på en række  

 slagterier som følge af den i samme uge verserende lovlige strejke på det  

 øvrige private arbejdsmarked, ikke havde krav på fuld løn for den pågældende  

 uge.
Arbejderne fandt kendelsen åbenbart urigtig, og der fandt som følge heraf  

 kortvarige arbejdsnedlæggelser sted på de nævnte 31 virksomheder.
Der blev i  

 anledning af arbejdsnedlæggelserne afholdt fællesmøder på de enkelte  

 virksomheder.
På fællesmøderne erkendte man fra arbejderside, at  

 arbejdsnedlæggelserne var overenskomststridige, og arbejdet blev - bortset  

 fra en enkelt virksomhed - genoptaget straks efter fællesmødet.
Der blev endvidere den 3. december 1985 afholdt fællesmøde.
I mødet deltog  

 fra arbejdsgiverside Sammenslutningen af Landbrugets Arbejdsgiverforeninger  

 og Slagteriernes Arbejdsgiverforeninger og fra arbejderside  

 Landsorganisationen i Danmark, Dansk Metalarbejderforbund og Nærings- og  

 Nydelsesmiddelarbejder Forbundet.
På mødet erkendte man på ny fra  

 arbejderside, at arbejdsnedlæggelserne var overenskomststridige.
Fra  

 arbejdsgiverside forbeholdt man sig at indbringe sagen for Arbejdsretten.
 Klagerne har herefter ved klageskrift af 2. januar 1986 indbragt sagen for  

 Arbejdsretten med påstand om, at de medlemmer af de indklagede forbund, som  

 deltog i arbejdsnedlæggelserne, idømmes en alvorlig bod.
 De indklagede har påstået frifindelse.
 Til støtte for påstanden har klagerne gjort gældende, at  

 arbejdsnedlæggelserne ubestridt er overenskomststridige, og at der ikke  

 foreligger omstændigheder, der kan føre til, at der ikke pålægges de  

 deltagende medlemmer af de 2 forbund bod.
Klagerne har i denne forbindelse anført, at det forhold, at  

 arbejdsnedlæggelserne skete i protest mod den nævnte opmandskendelse, som de  

 indklagede fandt urigtig, ikke kan medføre, at arbejdsnedlæggelserne anses  

 som undskyldelige.
Tværtimod må det anses for en skærpende omstændighed, at  

 arbejderne undlader at respektere en afgørelse, som er truffet under  

 anvendelse af de af begge arbejdsmarkedets parter vedtagne og anerkendte  

 regler for behandling af faglig strid.
Klagerne gør endvidere gældende, at arbejdsnedlæggelserne har savnet  

 rimelig begrundelse, jfr. arbejdsretslovens § 12, stk. 2, sidste punktum, og  

 at den omstændighed, at arbejdet blev genoptaget efter afholdelse af  

 fællesmøder på de enkelte virksomheder, derfor ikke kan føre til  

 bodsfritagelse.
Af forarbejderne til den nævnte bestemmelse i  

 arbejdsretsloven fremgår, at arbejdsnedlæggelser i strid med afgørelser  

 truffet på mæglingsmøder og andre organisationsmøder anses for at savne  

 rimelig begrundelse.
Af et protokollat af 4. december 1974 mellem Dansk  

 Arbejdsgiverforening og Landsorganisationen i Danmark fremgår endvidere, at  

 også arbejdsnedlæggelser i protest mod Arbejdsrettens domme anses for at  

 savne rimelig begrundelse.
Kendelser afsagt af faglige voldgiftsretter må  

 ganske ligestilles med de nævnte vedtagelser og domme.
Det er af væsentlig  

 betydning for opretholdelse af det fagretlige system, at arbejdsnedlæggelser  

 i protest mod sådanne kendelser ikke passerer, uden at der ikendes en  

 sanktion.
Dette synspunkt finder også støtte i arbejdsretslovens § 12, stk.  

 3.
De indklagede har til støtte for frifindelsespåstanden anført, at  

 bestemmelsen i arbejdsretslovens § 12, stk. 2, sidste punktum, blev indsat i  

 loven ved dennes revision i 1973. Hensigten med bestemmelsen var at lempe den  

 tidligere strenge praksis, hvorefter også kortvarige arbejdsnedlæggelser  

 udløste bodsansvar.
Det blev derfor fastslået, at arbejdsnedlæggelser, der  

 ophører i umiddelbar fortsættelse af fællesmøder, kun ganske undtagelsesvis  

 kan medføre bodsansvar, nemlig hvis arbejdsnedlæggelserne har savnet rimelig  

 begrundelse eller er led i en systematisk aktion.
I forarbejderne er det  

 udtrykkeligt anført, at arbejdsnedlæggelser i strid med afgørelser truffet på  

 mæglings- og andre organisationsmøder, savner rimelig begrundelse.
Baggrunden  

 herfor er ønsket om at sikre, at sådanne beslutninger, der er vedtaget af de  

 involverede organisationer, respekteres.
Lignende hensyn gør sig ikke  

 gældende, når der er tale om kendelser i faglige voldgifter.  

 Arbejdsnedlæggelserne i den foreliggende sag er ikke sket i strid med  

 opmandskendelsen, men alene som en spontan protest mod denne.
I protokollatet af 4. december 1974 mellem Dansk Arbejdsgiverforening og  

 Landsorganisationen i Danmark blev det fastslået, at arbejdsnedlæggelser i  

 protest mod Arbejdsrettens domme savner rimelig begrundelse.
Når man i dette  

 protokollat ikke har medtaget kendelser afsagt af faglige voldgiftsretter, må  

 det antages at være sket med fuldt overlæg.
Man har således ikke ønsket, i  

 relation til arbejdsretslovens § 12, stk. 2, sidste punktum, at sidestille  

 sådanne kendelser med Arbejdsrettens domme.
De indklagede har endvidere anført, at opmandskendelsen af 11. september  

 1985 medførte et umiddelbart tab for de involverede arbejdere på et 2-cifret  

 millionbeløb og en væsentlig forringelse af overenskomstmæssige rettigheder.  

 Det er forståeligt, at arbejderne reagerede som sket over for kendelsen, som  

 man anså for åbenbart urigtig.
Arbejdsnedlæggelserne må derfor anses for  

 undskyldelige.
 De indklagede har endelig anført, at der i hvert fald intet grundlag er  

 for klagernes krav om skærpet bod.
 Arbejdsretten skal udtale:
Forarbejderne til arbejdsretsloven indeholder ikke en udtømmende opregning  

 af de omstændigheder, som kan bevirke, at en arbejdsstandsning savner rimelig  

 begrundelse og derfor kan udløse bodsansvar, selv om arbejdet som her bliver  

 genoptaget i umiddelbar fortsættelse af de afholdte fællesmøder.
De  

 eksempler, som er anført i forarbejderne, indicerer, at man gennem reglen i  

 lovens § 12, stk. 2, 5. punktum, bl.a. har søgt at sikre, at de beslutninger,  

 som træffes som led i de ved lov eller aftale fastlagte regler for behandling  

 og afgørelse af faglige tvister, respekteres.
I denne henseende findes  

 kendelser, som er truffet af faglige voldgiftsretter i medfør af de herom  

 gældende regler, at måtte sidestilles med de i forarbejderne nævnte  

 afgørelser truffet på mæglings- og andet organisationsmøde og med  

 Arbejdsrettens domme, jfr. for dommenes vedkommende også lovens § 12, stk. 3.  

 I hvert fald under de foreliggende omstændigheder, hvor arbejdsnedlæggelserne  

 blev iværksat af de arbejdere, som var direkte berørt af den afsagte  

 voldgiftskendelse, findes arbejdsnedlæggelserne herefter at have savnet  

 rimelig begrundelse, og de medlemmer af de indklagede forbund, som deltog i  

 aktionen, bør derfor betale bod.
Der findes ikke at være grundlag for ved  

 fastsættelse af boden at fravige de sædvanligt anvendte satser.
 Klagernes påstand tages herefter til følge i det anførte omfang.
 T h i k e n d e s f o r r e t :
Til Sammenslutningen af Landbrugets Arbejdsgiverforeninger betaler de på  

 sagens bilag 1 - 31 anførte medlemmer af Nærings- og Nydelsesmiddelarbejder  

 Forbundet og Dansk Metalarbejderforbund en bod for hver time, hvori de i  

 tiden fra den 17. til og med den 24. september 1985 deltog i  

 arbejdsnedlæggelser på de i bilagene nævnte virksomheder.
Boden fastsættes  

 til 20. kr. pr. time for medlemmer af Nærings- og Nydelsesmiddelarbejder  

 Forbundet og 24 kr. pr. time for medlemmer af Dansk Metalarbejderforbund.
 Sagens omkostninger til Arbejdsretten, 2.000 kr., betales af de  

 indklagede.
 (* 1) Henvisninger: Per Jacobsen s.472 (note 176a), s.473 (note 177)  

 Christensen Kommentar s.82, K 10.061 (A 1984 s.133), K 8316 (A 1978 s.76) K  

 7729 (A 1976 s.147), K 7518 (A 1975 s.138), K 7227 (A 1974 s.18), K 7313  

 (protokollat) (A 1974 s.96).
