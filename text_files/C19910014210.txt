C I R K U L Æ R E S K R I V E L S E På baggrund af et spørgsmål fra Folketingets Retsudvalg om brugen af  

 manuelle offentlige registre med sensitive oplysninger har Justitsministeriet  

 foretaget en nærmere undersøgelse af visse offentlige myndigheders brug af  

 sådanne registre.
Justitsministeriet har på baggrund af undersøgelsen også  

 anmodet Registertilsynet om en vurdering af spørgsmålet.
 Registertilsynet har ved skrivelse af 19. december 1990 udtalt, at  

 spørgsmål om inddragelse af manuelle registre under lov om offentlige  

 myndigheders registre i medfør af lovens § 3, stk. 1, navnlig opstår med  

 hensyn til centrale registre, der har et bredt omfattende og meget sensitivt  

 indhold.
Det er Registertilsynets opfattelse, at mindre, manuelle registre, der  

 alene anvendes internt i forbindelse med en myndigheds almindelige  

 sagsbehandling, som udgangspunkt ikke bør inddrages.
Registertilsynet finder  

 endvidere, at registre, der er under omlæggelse til edb, som udgangspunkt  

 heller ikke bør søges inddraget under loven, medmindre den manuelle del af  

 registret agtes videreført.
Herudover har Registertilsynet ikke på det foreliggende grundlag fundet at  

 kunne udtale sig om, hvorvidt de manuelle registre, som er omfattet af  

 Justitsministeriets undersøgelse, bør inddrages under loven.
En sådan  

 stillingtagen nødvendiggør efter tilsynets opfattelse tilvejebringelse af  

 yderligere oplysninger om registrene.
 Justitsministeriet skal på den baggrund anmode alle statslige myndigheder  

 om at overveje, om der inden for Deres område føres manuelle registre, som  

 efter de nævnte retningslinier bør inddrages under lov om offentlige  

 myndigheders registre.
Som eksempel på sådanne registre kan nævnes større, manuelle registre, der  

 indeholder oplysninger om rent private forhold, som f.eks. oplysninger om  

 strafbare forhold, misbrugsforhold eller helbredsforhold.
Der tænkes  

 endvidere navnlig på registre, som ikke kun anvendes til myndighedernes  

 interne brug, men som også har udadvendte funktioner.
Der kan også efter  

 omstændighederne være behov for at underkaste manuelle registre, der udgør  

 baggrundsmaterialet for edb-registre, samme beskyttelsesforanstaltninger som  

 edb-registrene.
 Finder man, at der inden for myndighedens område føres registre, der efter  

 de ovenfor anførte kriterier bør inddrages under lov om offentlige  

 myndigheders registre, skal Justitsministeriet anmode om, at sagen forelægges  

 for Registertilsynet, jf. § 3, stk. 1, i lov om offentlige myndigheders  

 registre.
 Det bemærkes, at forelæggelsen for Registertilsynet bør indeholde  

 oplysninger om det pågældende registers formål, anvendelse, personkreds,  

 dataindhold, størrelse, samt om registret er underlagt nærmere reguleringer i  

 form af lovbestemmelser, vejledninger, cirkulærer og lignende.
 En kopi af Registertilsynets udtalelse af 19. december 1990 vedlægges til  

 orientering.
P.
M.
V.
E.
B.
John Vogter Bilag til cirkulæreskrivelse af 1.7.91: Registertilsynets skrivelse af  

 19.12.90 Ved skrivelse af 3. marts 1988 har Justitsministeriet anmodet  

 Registertilsynet om en udtalelse til brug for besvarelsen af et spørgsmål fra  

 Folketingets Retsudvalg vedrørende manuelle offentlige registre med sensitive  

 oplysninger (almindelig del - bilag 412). Folketingets Retsudvalgs spørgsmål  

 lyder således: »Vil ministeren oplyse, om der findes manuelle offentlige  

 registre med sensitive oplysninger.« Justitsministeriet bad på baggrund af en høring af visse ministerier  

 navnlig tilsynet om en udtalelse om, hvorvidt der efter tilsynets opfattelse  

 var behov for at inddrage et eller flere af de manuelle registre, der var  

 omtalt i høringssvarene, under lov om offentlige myndigheders registre.
 Registertilsynet har senere anmodet Justitsministeriet om at gennemføre en  

 mere omfattende høringsrunde.
Justitsministeriet har på den baggrund anmodet en række statslige  

 myndigheder om at tilvejebringe oplysninger om i hvilket omfang, der inden  

 for myndighedens område føres manuelle registre med oplysninger om  

 enkeltpersoners rent private forhold.
Justitsministeriet har på baggrund af  

 høringssvarene udarbejdet en høringsoversigt.
Det fremgår af sagen, at selv om Justitsministeriet i sin høringsskrivelse  

 lagde op til, at der skulle tilvejebringes en fuldstændig oversigt over  

 anvendelsen af manuelle registre af den nævnte karakter, kan det foreliggende  

 materiale efter Justitsministeriets opfattelse ikke antages at være udtryk  

 for en udtømmende angivelse af omfanget af myndighedernes anvendelse af  

 manuelle registre.
Navnlig med hensyn til redegørelserne for lokale statslige  

 myndigheders anvendelse af sådanne registre forekommer materialet noget  

 mangelfuldt.
Justitsministeriet har endvidere bemærket, at ministeriet i forbindelse  

 med den anden høringsrunde har anmodet myndighederne om at se bort fra  

 myndighedernes almindelige journalsystemer.
I det omfang manuelle  

 stikordsregistre m.v. indgår i myndighedens journalsystem, er disse således  

 ikke medtaget i høringssvarene eller høringsoversigten.
I den anledning har Justitsministeriet ved skrivelse af 4. juli 1990  

 anmodet Registertilsynet om på det foreliggende grundlag at afgive en  

 udtalelse til brug for besvarelsen af spørgsmålet.
Justitsministeriet har i  

 den forbindelse bemærket, at udtalelsen eventuelt vil kunne indgå i de  

 overvejelser om en generel ændring af den offentlige registerlov, som  

 Justitsministeriet forventer at skulle afslutte i løbet af efteråret 1990.
 Sagen har været behandlet på et møde i Registerrådet den 6. december 1990,  

 og Registertilsynet skal herefter udtale følgende:
Lov om offentlige myndigheders registre gælder ifølge lovens § 1 for  

 edb-registre, der føres for den offentlige forvaltning, og som indeholder  

 personoplysninger.
Ved edb-registre forstås registre eller andre  

 systematiserede fortegnelser, hvor der gøres brug af elektronisk  

 databehandling.
Ved personoplysninger forstås oplysninger, som kan henføres  

 til bestemte personer, selv om det forudsætter kendskab til personnummer,  

 registreringsnummer eller lignende særlige identifikationer.
 I henhold til § 3, stk. 1, i lov om offentlige myndigheders registre kan  

 vedkommende minister efter indhentet udtalelse fra Registertilsynet bestemme,  

 at andre registre med personoplysninger, der føres for de i § 1, stk. 1,  

 nævnte myndigheder, kan omfattes af loven.
Som vejledende kriterium for hvilke manuelle registre, der findes at burde  

 inddrages under lov om offentlige myndigheders registre i medfør af lovens §  

 3, stk. 1, er der i delbetænkning om offentlige registre nr. 767/1976 nævnt  

 større manuelle systemer, der indeholder oplysninger af mere personlig  

 karakter, og hvor det derfor kan være rimeligt at gennemføre ganske samme  

 beskyttelsesforanstaltninger som for edb-registre.
Som eksempler er anført  

 strafferegistrene og rigsregistraturen.
Af bemærkningerne til det oprindelige  

 lovforslag til lov om offentlige myndigheders registre § 3, stk. 1, fremgår  

 det, at der herved sigtes til større manuelle registre, der indeholder  

 personoplysninger som f.eks. straffeoplysninger og helbredsoplysninger.
I delbetænkningen er det ligeledes nævnt, at manuelle registre, der  

 udelukkende anvendes internt hos vedkommende myndighed, såsom journalregistre  

 og andre hjælperegistre, ikke giver anledning til særlige problemer i  

 relation til den personlige integritet.
Imidlertid findes der en række større  

 manuelle registre, som er karakteristiske derved, at de også har udadvendte  

 funktioner.
Ligeledes er det anført, at manuelle registre, der udgør  

 baggrundsmateriale for edb-registre, efter omstændighederne bør underkastes  

 de samme beskyttelsesforanstaltninger som edb-registre.
 I forbindelse med Folketingets behandling af registerlovforslagene i  

 folketingsåret 1977/78 besvarede Justitsministeriet en række spørgsmål i  

 relation til manuelle registre.
 I denne forbindelse udtalte ministeren, at bestemmelsen om, at vedkommende  

 minister bemyndiges til at træffe bestemmelser om, at nærmere angivne manuelt  

 betjente registre skal være undergivet den foreslåede regulering, netop  

 fortrinsvis sigter til de manuelt betjente registre, der er sammenlignelige  

 med dem, der føres ved hjælp af edb.
I den anledning skal Registertilsynet udtale, at spørgsmålet om  

 inddragelse af manuelle registre under lov om offentlige myndigheders  

 registre efter Registertilsynets opfattelse navnlig opstår med hensyn til  

 centrale registre, der har et omfattende og meget sensitivt indhold.
Som  

 eksempel på sådanne registre, kan Registertilsynet pege på Syfilisregisteret  

 samt Registeret for individuelt anmeldelsespligtige sygdomme, der begge føres  

 på Statens Seruminstitut og af Registertilsynet er henstillet inddraget under  

 loven.
Det er Registertilsynets opfattelse, at mindre manuelle registre, der  

 alene anvendes internt i forbindelse med en myndigheds almindelige  

 sagsbehandling som udgangspunkt ikke bør inddrages.
Det er endvidere  

 Registertilsynets opfattelse, at registre, der er under omlæggelse til edb,  

 som udgangspunkt heller ikke bør søges inddraget under lov om offentlige  

 myndigheders registre, medmindre den manuelle del af registeret agtes  

 videreført.
Registertilsynet finder det vanskeligt på det foreliggende grundlag at  

 udtale sig om, hvorvidt de manuelle registre omtalt i høringsoversigten bør  

 inddrages under lov om offentlige myndigheders registre.
Registertilsynet  

 finder således, at der bør tilvejebringes et mere detaljeret grundlag for en  

 sådan vurdering.
Der bør således efter Registertilsynets opfattelse  

 tilvejebringes yderligere oplysninger om registrenes formål, anvendelse,  

 personkreds, dataindhold, størrelse samt om registrene er underlagt nærmere  

 reguleringer i form af vejledninger, cirkulærer og lignende.
 Registertilsynet kan foreslå, at Justitsministeriet eventuelt gør de  

 registeransvarlige myndigheder opmærksom på de kriterier, der bør ligge til  

 grund for vurderingen af, om et manuelt register bør inddrages under lov om  

 offentlige myndigheders registre i henhold til lovens § 3, stk. 1, således,  

 at myndigheden selvstændigt foretager en vurdering af, om registeret er af en  

 sådan karakter, at spørgsmålet om inddragelse under lov om offentlige  

 myndigheders registre bør forelægges for Registertilsynet.
P.
R.
V.
