(Til alle amtsråd, kommunalbestyrelser,  

 skolekommissioner, skolenævn, fælleslærerråd, lærerråd og  

 skoleledere) I.
I cirkulære af 26. februar 1980 om begrænsning af udgifterne til  

 folkeskolen henstillede undervisningsministeriet til kommunerne, at  

 lærerskematimeforbruget pr. elev i normalklasser ikke forhøjedes i skoleåret  

 1980/81 i kommuner, hvor lærerskematimeforbruget pr. elev ligger over den  

 vejledende gennemsnitsnorm for lærerskematimeforbruget pr. elev (1,38).  

 Ministeriet henstillede endvidere, at kommuner, hvis lærerskematimeforbrug  

 pr. elev ligger væsentligt over den vejledende norm, søgte forbruget nedsat.  

 Ministeriet henstillede endelig, at kommuner, hvor lærerskematimeforbruget  

 pr. elev til specialundervisning ligger særligt højt, nøje overvejede  

 muligheden for at begrænse forbruget.
II.
På grundlag af indberetninger fra kommunerne har  

 undervisningsministeriet beregnet, at det gennemsnitlige  

 lærerskematimeforbrug pr. elev i normalklasser i skoleåret 1980/81 er 1,53,  

 hvilket er uændret i forhold til skoleåret 1979/80. Der er i forhold til den  

 vejledende norm tale om en overskridelse på 10,9 pct.
Det er således - set på  

 landsbasis - lykkedes at undgå en fortsættelse af de senere års stigninger i  

 det gennemsnitlige lærerskematimeforbrug pr. elev i normalklasser.  

 Ministeriet er dog opmærksom på, at det uændrede forbrug dækker over store  

 variationer, idet forbruget i nogle kommuner har været faldende, mens der i  

 andre kommuner er tale om en stigning.
De enkelte kommuners forbrug vil  

 fremgå af undervisningsministeriets publikation »Folkeskolen i de  

 enkelte kommuner 1980-81«, som forventes udsendt i løbet af marts måned  

 1981. I forbindelse hermed vil undervisningsministeriet udarbejde en  

 »uddannelsesanalyse« indeholdende en belysning og vurdering af  

 ressourceudviklingen i de kommunale skolevæsener.
På baggrund af den vanskelige økonomiske situation er det af afgørende  

 betydning, at lærerskematimeforbruget fortsat søges begrænset, og ministeriet  

 skal derfor understrege betydningen af, at kommunerne undgår forhøjelser af  

 lærerskematimeforbruget pr. elev, og at kommuner, hvis lærerskematimeforbrug  

 ligger væsentligt over den vejledende norm, søger forbruget nedsat.
Dette  

 gælder i særlig grad for kommuner, hvis lærerskematimeforbrug pr. elev trods  

 henstillingerne i cirkulæret af 26. februar 1980 har været stigende i  

 skoleåret 1980/81.
Som det fremgår af ovenstående, er det ministeriets opfattelse, at det  

 gennemsnitlige lærerskematimeforbrug pr. elev ikke bør stige ud over det  

 nuværende niveau.
Man opnår herved, at de kommende års fald i elevtallet i  

 folkeskolen resulterer i et tilsvarende fald i det samlede  

 lærerskematimeforbrug.
I cirkulæret af 26. februar 1980 er der peget på en række muligheder, som  

 kommunerne vil kunne udnytte i bestræbelserne på at nedbringe  

 lærerskematimeforbruget, bl.a. muligheden for at afpasse  

 lærerskematimeforbruget efter elevtallet i klasserne, for at foretage mindre  

 omlægninger af skoledistrikterne i forbindelse med den årlige indskrivning,  

 for at foretage klassesammenlægninger og -opbrydninger og for at forhøje  

 klassekvotienten i 10. klasse.
Med hensyn til disse muligheder henvises til  

 cirkulæret af 26. februar 1980.
Specielt med hensyn til muligheden for at afpasse lærerskematimeforbruget  

 efter elevtallet i klasserne henvises til ministeriets vejledning af 14.  

 marts 1980 om udarbejdelse af timefordelingsplaner i folkeskolen, hvor det er  

 nærmere beskrevet, hvorledes kommunerne kan tilrettelægge en styring af  

 folkeskolens lærerskematimeforbrug med udgangspunkt i ønskede  

 lærerskematimetal pr. elev.
Der henvises endvidere til afsnit I, 1, i  

 ministeriets cirkulære af 9. december 1975 om udformningen af  

 undervisningsplaner i folkeskolen, hvoraf det fremgår, at der i  

 undervisningsplanen kan optages flere timefordelingsplaner, hver for sig  

 gældende for klasser, hvis forventede elevtal ligger inden for nærmere  

 angivne rammer - eller eventuelt for klassetrin, hvis gennemsnitlige elevtal  

 pr. klasse ligger inden for sådanne rammer.
I kommuner, hvor der er store  

 udsving i klassernes elevtal fra år til år, kan det anbefales, at man  

 udnytter denne mulighed, således at ændrede elevtal i klasserne fører til, at  

 andre timefordelingsplaner træder i kraft.
Dette gælder uanset, om resultatet  

 bliver forskelligt ugentligt timetal for elever på samme klassetrin.
Såfremt  

 undervisningsplanerne ikke udformes med henblik på en sådan automatisk  

 regulering af timefordelingsplaner efter klassestørrelse, er det nødvendigt,  

 at man hvert år overvejer revision af undervisningsplanen på baggrund af de  

 forventede elevtal i klasserne med sigte på at undgå stigning i  

 lærerskematimeforbruget pr. elev.
 Ministeriet skal således tilråde, at kommunerne tilrettelægger en styring  

 ud fra ønskede lærerskematimetal pr. elev på de enkelte klassetrin.
Det fremgår af indberetningerne fra kommunerne, at den gennemsnitlige  

 klassekvotient i normalklasser i indeværende skoleår trods henstillingerne i  

 cirkulæret af 26. februar 1980 er faldet til 18,7 fra 18,8 i skoleåret  

 1979/80. Betragter man den gennemsnitlige klassekvotient for hvert klassetrin  

 for sig, viser det sig, at den gennemsnitlige klassekvotient er lavest på de  

 yngste klassetrin. (De gennemsnitlige klassekvotienter vil fremgå af  

 undervisningsministeriets publikation »Folkeskolen i de enkelte kommuner  

 1980-81«). Hvis denne udvikling fortsætter, må der forudses et  

 yderligere fald i den gennemsnitlige klassekvotient i de kommende år, og selv  

 om der, som det fremgår af ovenstående, inden for visse grænser er mulighed  

 for at afpasse lærerskematimeforbruget efter elevtallet, vil der alligevel  

 være risiko for, at lærerskematimeforbruget og det øvrige ressourceforbrug  

 pr. elev vil stige.
Da kommunernes fastsættelse af elevtallet i 1. klasserne  

 kan få konsekvenser for lærerskematimeforbrugets omfang i en årrække, skal  

 ministeriet stærkt henstille, at kommunerne søger at undgå at danne klasser  

 med for lave elevtal ved fordelingen af børn i 1. klasser i skoleåret 1981/82  

 og følgende skoleår.
Man forventer, at denne henstilling får indflydelse på  

 justeringen af udbygningsplanerne, jfr. den med skrivelse af 19. december  

 1980 udsendte vejledning vedrørende justering af udbygningsplanerne for  

 folkeskolen og fritidsundervisningen for perioden 1. januar 1982 til 31.  

 december 1985. Man skal specielt pege på det hensigtsmæssige i, at kommunerne  

 ser dannelsen af 1. klasser i sammenhæng med det lokale til- og  

 fraflytningsmønster.
Hvis det må forudses, at klassernes elevtal i løbet af  

 få år vil falde betydeligt, må der tages hensyn hertil ved fordelingen af  

 børn i 1. klasser.
 Ministeriet skal endvidere erindre om, at kommunerne ikke er forpligtet  

 til uden videre at videreføre børnehaveklasser samlet som 1. klasser.
III.
Inden for den specialundervisning, som kommunerne varetager,  

 dvs. undervisning i henhold til folkeskolelovens § 19, stk. 1, og den del af  

 undervisningen i henhold til § 19, stk. 2, som kommunerne administrerer, har  

 henstillingen om begrænsning af forbruget ikke haft den ønskede virkning.
På  

 grundlag af indberetninger fra kommunerne har ministeriet beregnet, at det  

 gennemsnitlige lærerskematimeforbrug pr. elev til specialundervisning i  

 skoleåret 1980/81 er 0,28, hvilket er en stigning i forhold til det  

 foregående skoleår, hvor det gennemsnitlige lærerskematimeforbrug pr. elev  

 var 0,26. Ministeriet er opmærksom på, at disse landsgennemsnit dækker over  

 meget store variationer fra kommune til kommune.
Man er endvidere opmærksom  

 på, at folkeskolens overtagelse af særforsorgsundervisningen af børn pr. 1.  

 januar 1980 og den i forbindelse hermed indførte forpligtelse for  

 amtskommunerne til at sørge for den vidtgående specialundervisning medfører,  

 at opgørelserne over forbrug til specialundervisning i 1980/81 i et vist  

 mindre omfang omfatter specialundervisning, som amtskommunerne er ansvarlige  

 for.
De enkelte kommuners lærerskematimeforbrug til specialundervisning vil  

 fremgå af »Folkeskolen i de enkelte kommuner 1980-81«.
Den  

 »uddannelsesanalyse«, der vil blive udarbejdet i forbindelse  

 hermed, vil indeholde en belysning og vurdering af ressourceudviklingen inden  

 for specialundervisningen i de kommunale skolevæsener.
 Ministeriet skal imidlertid kraftigt henstille, at der i kommuner, hvor  

 lærerskematimeforbruget pr. elev til specialundervisning ligger særligt højt,  

 foretages en analyse af, hvad baggrunden er, og at der derud fra i videst  

 muligt omfang foretages en begrænsning af den del af specialundervisningen,  

 som kommunen har ansvaret for.
 Ministeriet skal i denne forbindelse pege på nogle forhold, som kommunerne  

 kan tage i betragtning under overvejelserne om nedsættelse af  

 lærerskematimeforbruget til specialundervisning:
 1. Kommunalbestyrelsen fastsætter rammer for  

 specialundervisningen dels ved beslutning om bevillinger til kommunens  

 skolevæsen, dels gennem vedtagelse af skoleplanen og undervisningsplanerne.
Kommunalbestyrelsen har i kraft af sin bevillingsmyndighed en mulighed for  

 at styre udviklingen inden for specialundervisningen.
Det stigende forbrug af  

 lærerskematimer til specialundervisning igennem de senere år tyder på, at den  

 enkelte kommune i forbindelse med budgetlægningen må søge at regulere  

 omfanget af den specialundervisning, der skal finde sted i kommunen, og at  

 fastsætte retningslinier for den overordnede styring heraf.
2. Det bør tilstræbes at koncentrere  

 specialundervisningen for den enkelte elev således, at den ikke udstrækkes  

 over længere perioder end højst nødvendigt, og at den ikke gives under  

 former, der er unødig ressourcekrævende.
Der henvises i øvrigt til reglerne  

 om løbende vurdering af udviklingen hos elever, der modtager  

 specialundervisning.
3. Specialundervisning i klassen med bistand af en  

 særlig lærer kan efter undervisningsministeriets regler herom finde sted i  

 enkelte af ugens timer.
Denne form for specialundervisning bør ligesom  

 enkeltmandsundervisning kun iværksættes, når der foreligger en særlig  

 pædagogisk begrundelse herfor.
Man skal henlede opmærksomheden på, at  

 specialundervisning i klinik eller på hold er former, der tilfredsstiller  

 ønsket om elevens forbliven i klassen og høj undervisningseffekt.
 4. I undervisningsministeriets cirkulære af 4. februar  

 1972 om folkeskolens specialundervisning af elever med adfærdsproblemer og  

 psykiske lidelser (observationsundervisning) § 7, stk. 2-4, og cirkulære af  

 22. maj 1974 om folkeskolens specialundervisning af læseretarderede elever §  

 6, stk. 2, 3 og 5, er fastsat visse grænser for undervisningens omfang.
IV.
Undervisningsministeriet vil nøje følge udviklingen i  

 lærerskematimeforbruget pr. elev med henblik på, om der skulle vise sig behov  

 for at fastsætte bindende rammer for forbruget.
 Indholdet af cirkulæret har været forhandlet med Kommunernes  

 Landsforening, og foreningen har givet sin tilslutning hertil.
