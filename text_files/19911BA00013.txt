Nr BSF 13 Forslag til folketingsbeslutning om en aktiv regional erhvervspolitik Fremsat af Ole Vagn Christensen (S) Poul Andersen (S) Eva Fatum (S) Lotte  

 Henriksen (S) Lissa Mathiasen (S) Sonja Mikkelsen (S) Erling Olsen (S) Nyrup  

 Rasmussen (S) Løvig Simonsen (S) Bjørn Westh (S) den 31. oktober 1991 Folketinget pålægger regeringen at fremsætte lovforslag om en aktiv regional erhvervspolitik efter følgende retningslinjer:
1. Regionale erhvervsprogrammer Regionale erhvervsprogrammer har til formål at analysere, skabe og  

 videreudvikle regionale og lokale vækstelementer ved at mobilisere EF-,  

 statslige, regionale og lokale ressourcer.
Programmerne kan omfatte en  

 region, dele af en region eller flere regioner.
 For at sikre, at der oprettes regionale erhvervsprogrammer, har  

 amtskommunerne initiativet i de områder, hvor dele af en region eller flere  

 regioner ikke har sikret regionale erhvervsprogrammer.
2. Erhvervsprogrammernes styring Til styring af erhvervsprogrammerne nedsættes på amtskommunernes  

 foranledning regionale erhvervsudvalg/initiativråd.
Kompetence og  

 sekretariatsbistand skal være tilpasset den konkrete erhvervsregion, jf.  

 punkt 1.
3. Erhvervsprogrammernes gennemførelse Amtskommuner og kommuner har ret til at bruge 1 pct. af skattegrundlaget  

 til erhvervsmæssige aktiviteter.
Staten afsætter 50 mio. kr. til en statslig  

 regional udviklingspulje.
 Erhvervsudviklingsrådet fastlægger retningslinjer for fordelingen af den  

 statslige pulje, som er en krone til krone-ordning, som skal tage hensyn til  

 arbejdsløshedsniveau, skattegrundlag m.v.
 For at realisere erhvervsprogrammerne skal amtskommuner, kommuner, stat og  

 private kunne gå sammen om at danne udviklingsselskaber og om at samarbejde  

 om den know-how, amter og kommuner besidder, så den udnyttes til gavn for  

 såvel private virksomheder som den offentlige service.
Amtskommuner og kommuner skal have mulighed for gennem investeringer at  

 styrke det regionale erhvervsmiljø, bl.a. via rådgivningscentre, udlejning af  

 eksportkonsulenter og teknologikonsulenter, oprettelse af iværksætterhuse,  

 mulighed for støtte til iværksættere, efteruddannelsesaktiviteter, netværk  

 m.v.
Det forudsættes, at der er et samarbejde med bestående teknologiske  

 servicecentre.
 De lokale initiativråd/kommuner kan formidle garantistillelse, udlån m.v.  

 fra erhvervsudviklingsfonden.
 Amtskommuners og kommuners andel i joint venture-selskaber og  

 erhvervsudviklingsselskaber kan udgøre en andel på op til 50 pct. af  

 aktiekapitalen.
4. Anvendelse af EF-midler Via regionale erhvervsprogrammer skal amtslige og statslige regionale  

 udviklingspuljer og optagne lån kunne matches med EF-strukturfondsmidler  

 eksempelvis fra regionalfonden, socialfonden og landbrugsfonden samt fra de  

 fondsmidler, som EF afsætter til teknologi-, forsknings- og udviklingsformål.
Bemærkninger til forslaget Bemærkninger til beslutningsforslagets punkter Ad 1 Regionale erhvervsprogrammer vil være et meget smidigt og velegnet  

 instrument for en koordineret regional indsats, men også for en koordinering  

 af regionale og statslige initiativer såsom erhvervsudviklingsprojekter,  

 systemeksport, medfinansiering af EF-programmer, investering i lokale  

 erhvervsmiljøer og regionale udviklingsprogrammer.
Ad 2 Erhvervsudvalgene/initiativrådene sammensættes af repræsentanter for  

 amtsråd, kommunalbestyrelser og arbejdsmarkedets parter suppleret med  

 personligt udpegede medlemmer med en særlig viden og indsigt, der kan være  

 til gavn for programmernes gennemførelse.
Disse medlemmer skal bl.a. være  

 praktiske virksomhedsledere og tillidsrepræsentanter, der har tæt føling med  

 såvel det private som det offentlige arbejdsmarked.
 Derudover kan teknologiske informationscentre m.fl. indgå i  

 erhvervsudvalgene/initiativrådene.
Ad 3 Samarbejdet om gennemførelse af erhvervsprogrammerne kan omfatte  

 videreudvikling, afprøvning, forskning og systemeksport.
Desuden skal  

 parterne kunne bidrage til, at Danmark får sin andel af ordrerne på varer og  

 tjenesteydelser, når strukturprojekter gennemføres i øvrige EF-områder.
 Amtskommunernes og kommunernes rådgivningsengagement i virksomheder skal  

 foretages forretningsmæssigt for så vidt angår opgaver, der tager sigte på  

 etablering af virksomheder og produkter, eller som har karakter af bistand  

 til fremme af virksomheders eksport.
Investeringer i selskaber kan foregå igennem tilførsel af aktiekapital  

 m.v.
Dette kan suppleres med, at der i selskabernes vedtægter indføjes, at  

 den aktiepost, som amtskommuner og kommuner besidder, skal købes tilbage  

 efter en bestemt årrække, eller når selskabets indtjening er  

 tilfredsstillende.
Dette tilbagekøb sker til oprindelig kursværdi tillagt  

 markedsrente i perioden.
Der er behov for at støtte iværksættere effektivt på mange forskellige  

 områder.
Hvilke områder der er tale om, vil afhænge af, hvike typer  

 iværksættere der er tale om.
 Normalt vil der være behov for at støtte iværksætteren i startfasen med  

 hensyn til tilrettelæggelse og gennemførelse af de administrative procedurer.
 Da en iværksætter i de fleste tilfælde er meget teknisk orienteret,  

 betyder det, at iværksætteren ofte vil være svag på det administrative område  

 og på afsætningsområdet.
 Der skal være bedre ordninger for iværksætteren, når det drejer sig om  

 støtte til konsulenthjælp i forbindelse med opstart af egen virksomhed for  

 derigennem at afhjælpe iværksætterens mangler på det administrative område.
 Det ville også kunne virke befordrende på iværksætterens aktiviteter, hvis  

 investeringsreglerne i forbindelse med investeringer i  

 iværksættervirksomheder blev væsentlig lempeligere end ved investeringer i  

 andre virksomheder.
 Det er gennem iværksættervirksomhederne, at fornyelserne i dansk  

 erhvervsliv skal komme, så det er meget vigtigt at få etableret et godt miljø  

 for iværksættere i dette land.
Vedtægter for joint venture-selskaber og erhvervsudviklingsselskaber,  

 hvori indgår kommunale og amtskommunale midler, skal indeholde nærmere  

 bestemmelser for omfanget og indholdet af eventuel støtte til  

 enkeltvirksomheder.
Disse bestemmelser skal være i overensstemmelse med  

 Erhvervsudviklingsrådets vurdering af de bevillingsmæssige rammer for  

 kommunale og amtskommunale erhvervsfremmeselskaber.
Ad 4 Kommuner og amtskommuner bør kunne yde støtte til projekter, som er  

 berettiget til EF-finansiering.
Støtte fra EF's forskellige programmer kræver  

 typisk national medfinansiering.
Kommunerne kan i dag kun medfinansiere EF-støttede projekter af  

 infrastrukturel karakter.
På grund af besparelser i statslige bevillinger til  

 erhvervsfremme kan det forventes, at en række støtteberettigede projekter  

 ikke kan igangsættes, fordi de vurderes at ligge uden for kommunalfuldmagtens  

 grænser.
 I Industriministeriets netop afgivne betænkning om regional politik fra  

 december 1990 fastslås, at EF's regionale og lokalpolitiske ordninger bygger  

 på erfaringer fra andre EF-lande, hvor den administrative struktur er  

 anderledes end i Danmark, og hvor man ikke støder på denne form for nationale  

 vanskeligheder med offentlig medfinansiering.
 Denne situation indebærer risiko for, at Danmark går glip af  

 EF-støttemidler.
 Da EF-tilskuddene er et led i Fællesskabernes almindelige politik, må der  

 åbnes adgang for kommuner og amtskommuner til at medfinansiere aktiviteter,  

 som modtager EF-tilskud.
Skriftlig fremsættelse Ole Vagn Christensen (S):
 Som ordfører for forslagsstillerne tillader jeg mig hermed at fremsætte:
 Forslag til folketingsbeslutning om en aktiv regional erhvervspolitik.
(Beslutningsforslag nr.
B 13).
 Jeg henviser til de bemærkninger, der ledsager forslaget, og anbefaler det  

 til Tingets velvillige behandling.
Bilag Erfaringer fra udlandet Udbygningen af industrielle distrikter Italien Det italienske produktionssystem i de nordlige regioner har gennemgået en  

 intens omstruktureringsproces siden slutningen af 1970'erne.
Foruden den  

 voldsomme vækst, som er fulgt med denne omstrukturering, har  

 omstillingsprocessen givet anledning til flere andre bemærkelsesværdige  

 udviklingstræk.
 Udviklingen er i omfattende grad båret af en lang række små virksomheder,  

 som er gensidigt forbundne gennem et komplekst og finmasket netværk af  

 formelle og uformelle samarbejdsaftaler, underleverandøraftaler og  

 udliciteringssystemer.
 Derigennem er skabt en fleksibel og stærkt specialiseret  

 produktionsstruktur, som ikke er båret oppe af den enkelte virksomheds  

 interne stordriftsfordele, men udnyttelsen af »external economies of  

 scale«.
De industrielle distrikter er kendetegnet ved en - ikke nødvendigvis -  

 stærk dominans inden for forskellige brancher i de forskellige distrikter.  

 Undersøgelser viser imidlertid, at branchespredningen faktisk er temmelig  

 stor i distrikterne.
Det kan skyldes det forhold, at produkterne mere end  

 brancherne er de centrale enheder, hvorom specialiserede virksomheder fra  

 mange brancher giver bidrag.
Systemet med den komplekse uddelegering af produktionsopgaver mellem  

 virksomhederne giver mulighed for at sprede omkostninger og risici mellem  

 virksomhederne og opbygge interne specialiseringsfordele gennem stærk  

 koncentration om de opgaver, den enkelte virksomhed finder er dens  

 kernekompetence.
Samtidig giver systemet mulighed for hurtige omlægninger af  

 produktionen og følgende offensive markedsjusteringer.
Det kan ske gennem  

 skift i underleverandører, gennem nye konstellationer i samarbejdsaftalerne  

 og lignende.
Det er karakteristisk - ifølge OECD - at produktion og salg i disse  

 distrikter i vidt omfang ikke sker via det åbne marked, men genereres gennem  

 en serie direkte kontakter mellem virksomhederne.
Der er sket et skift fra  

 formelle markedsrelationer til et system med gensidig indsigt og gensidige  

 arrangementer, som tillader en grad af fleksibilitet i produktionsstrukturen,  

 som traditionelle produktionssystemer ikke tillader.
Samtidig har  

 entreprenørvirksomheden en betydende rolle i systemet gennem opfyldning af  

 lommer i specialiseringsprocessen.
 Oprindelsen til produktionsstrukturens udvikling får stå hen i denne  

 sammenhæng.
 Det centrale i denne sammenhæng er, at de regionale og lokale myndigheder  

 har spillet en betydende rolle for systemets udvikling og vedligeholdelse,  

 idet et system med mange små, specialiserede virksomheder let mister evnen  

 til selvregulering, efterhånden som diffentieringen og specialiseringen øges.  

 Det kan give anledning til betydelige åbninger på inputsiden, som kan  

 medføre, at systemet mister sin interne dynamik.
Der er to centrale elementer i myndighedernes rolle.
For det første  

 forsøgene på at stimulere iværksætteraktiviteten, idet den er en væsentlig  

 forudsætning for, at de specialiseringsbetingede huller i  

 produktionsstrukturen fyldes op, hvor det er muligt.
For det andet støtten  

 til opbygning af en fælles institutionel overbygning, som er af afgørende  

 betydning i et system af små virksomheder, der ikke kan rumme disse opgaver i  

 egen organisation, og som ikke kan tilsikres via de ordinære  

 markedsmekanismer.
Dermed sikres, at eksterne stordriftsfordele,  

 arbejdsdelingen kan give anledning til, udnyttes.
Det har været en ledetråd i distriktsudbygningen at se servicesektorens  

 udbygning som en del af infrastrukturudbygningen.
Denne udbygning ses som et  

 alternativ til det administrative hierarki i store, vertikalt integrerede  

 virksomheder, hvor opgaverne løftes inden for organisationens rammer.
Mindre virksomheder er med andre ord afhængige af en industrielt - og ofte  

 sektormæssigt - orienteret infrastruktur, som kan forsyne virksomhederne med  

 kritiske funktioner inden for specielt teknikudvikling, materialeudvikling og  

 markedsføring.
Disse funktioner skal leveres til det industrielle system i en  

 form, som tillader virksomhederne en effektiv koordination mod de ofte  

 nicheprægede markeder, virksomhederne satser på.
De lokale og regionale myndigheder har været involveret i udbygningen af  

 infrastrukturen på en række punkter, men der er tre fremtrædende områder, som  

 kort skal omtales her.
Det drejer sig om 1) opbygningen af marketingkonsortier 2) opbygningen af lånegarantikonsortier og 3) opbygningen af industrielle distriktscentre.
Marketingkonsortier Marketingkonsortierne er en sammenslutning af virksomheder, som på fælles  

 basis frembringer en service på markedsføringens område.
Deres virksomhed er  

 lovreguleret.
De fleste konstruktioner har form af kooperative marketingselskaber.
Deres  

 antal voksede fra 48.000 i 1970 til 79.000 i 1977. Nu præges udviklingen af  

 sammenslutninger og sofistikering af den service, der gives.
Selskaberne arbejder med eksportpromotionopgaven for virksomhederne,  

 udstillingsvirksomhed, udfører eksportmarkedsundersøgelser, ejer  

 lagerfaciliteter, engagerer sig i speditionsvirksomhed, giver computerservice  

 på relevante markedsføringsfelter, organiserer fælles indkøb, opsøger  

 udenlandske klienter og meget andet.
De støtter brancheudviklingen ved at  

 fremme udviklingen af komplementære produkter og koordinere  

 produktudviklingsarbejdet medlemmerne imellem.
Medlemmerne kontrollerer marketingselskaberne på andelsvis: hver  

 virksomhed een stemme.
De får ofte støtte fra centralregeringens  

 eksportfremmemidler, regionale og lokale myndigheder og  

 finansieringsinstitutter.
Lånegarantikonsortier Konsortierne er opbygget for at skabe bedre lånemuligheder for  

 risikobetonede projekter, herunder produktudvikling.
Konsortierne garanterer den enkelte virksomheds låntagning.
Ulempen ved at  

 være en lille virksomhed søges dermed elimineret.
 Konsortiet gennemfører låneforretningerne for virksomheden efter  

 indhentning af detaljeret information om virksomhed, projekt og  

 markedsudsigter.
Konsortiet involverer sig ofte i ledelsesmæssige og driftstekniske  

 udviklingsprojekter i medlemsvirksomhederne.
En del af dette arbejde  

 overgives til f.eks. udvalgte marketingkonsortier eller tekniske  

 institutioner i området.
Industrielle distriktscentre De industrielle distriktscentre involverer ofte den mest direkte støtte  

 fra de lokale myndigheder.
Flere af de industrielle distriktscentre er  

 funderet i udnyttelsen af lokaliseringsøkonomiske fordele, altså de fordele,  

 som knytter sig til samlokalisering af virksomheder inden for samme,  

 beslægtede eller komplementære produktionsområder.
Centrenes virksomhed er typisk mere generel i deres tilsnit.
De forsyner  

 virksomhederne og institutioner på samme produktionsområde med rapporter om  

 den internationale udvikling inden for mode, teknik og udstyrsforsyning.
De  

 udarbejder detaljerede analyser af udviklingen i den lokale  

 produktionsstruktur for at sætte fingeren på kritiske forhold for den videre  

 udvikling, og de søger at skabe forbindelser mellem produktionssystemet og  

 forhandlernettene rettet mod nationale og internationale markeder.
 De virker også ansporende på de tekniske institutter, søger at forpligte  

 dem på udviklingsprojekter, som er af afgørende betydning for at holde trit  

 med de nyeste muligheder og udfordringer på de internationale markeder.
 Grundlaget for den forstærkede indsats fra de regionale og lokale  

 myndigheders side blev lagt i 1977 gennem et såkaldt Presidential Decree (no.  

 616), hvormed væsentlige sider af statsmagtens virksomhed blev  

 decentraliseret.
 Regioner med ordinær status fik imidlertid ikke lovhjemmel til direkte at  

 involvere sig i industrielle udviklingsprojekter, men derimod til at virke  

 for udviklingen af erhvervsområder, mindre virksomheder og  

 iværksætteraktiviteter såvel som erhvervs- og arbejdsmarkedsuddannelser.  

 Vigtigt er, at de regionale myndigheder fik øgede beføjelser til at involvere  

 sig i »Development and Promotion Boards«.
Disse udviklingsselskaber har været hjørnestenen i den senere udbygning,  

 idet en række specialiserede institutioner er blevet opbygget af disse  

 selskaber.
De har ydermere virket initierende for en række specielt  

 markedsorienterede organer.
Den afgørende filosofi bag udbygningen af den industrielle  

 serviceinfrastruktur har været vigtigheden af at identificere den strategiske  

 betydning, serviceopbygningen på et givet område kan have.
Serviceopbygning  

 betragtes som strategisk i det omfang den udgør en nøgleservice for  

 moderniseringen af en gruppe virksomheder.
Dette hænger igen sammen med, at design- og vidensledet produktion i en  

 erhvervsstruktur med mange små virksomheder danner et pres for konsultative  

 relationer mellem brugere og producenter på forskellige trin i  

 produktionskæden.
Disse konsultationer kræver geografisk nærhed for, at  

 dialog, demonstration, forsøg og gensidig indsigt kan etableres.
Og til de  

 innovative, de designmæssige og de markedsmæssige opgaver kræves en tredje  

 koordinerende part.
Der kan ses paralleller i Danmark til disse forhold.
F.eks. i det  

 nordjyske elektronikmiljø, i det tekstilindustrielle miljø i Herningområdet,  

 de fiskeindustrielle miljøer omkring Esbjerg og Hirtshals, det  

 træindustrielle i det midtjyske højland, landbrugsindustrielle miljøer  

 omkring bl.a.
Viborg og f.eks. det gartnertekniske miljø omkring Odense.
Regionale udviklingsselskaber - fonde og virksomhedsstøtte Holland Udviklingsselskabernes aktivitet i Holland på provinsniveau er at skabe  

 det finansielle grundlag for at udvikle små industrier dels gennem direkte  

 støtte til projekter i de enkelte virksomheder, dels gennem støtte til  

 udviklingsprogrammer for teknologi, rådgivning og service og lignende og at  

 støtte virksomhedsetableringer.
I Holland involveres de private pengeinstitutter gennem fondslignende  

 bestræbelser i samarbejde med handelskamrene i tilbud og fysiske faciliteter  

 såvel som gennem finansieringsprojekter.
Finansieringspakken kan være en  

 iværksættermodel, hvori indgår støtte til levedygtige iværksætterprojekter,  

 kort- og langsigtede finansieringsløsninger, leasingarrangementer og  

 forsikringer.
I Holland findes 34 handelskamre, som er organiseret i en fælles  

 sammenslutning, som er en central forhandlingspartner i det nationale  

 erhvervsfremmesystem.
Så godt som alle virksomheder er tilsluttet et af  

 handelskamrene.
Handelskamrene er selvejende institutioner.
Handelskamrene er  

 dialogpartner til de lokale og regionale myndigheder med hensyn til  

 udformning af erhvervsprogrammerne.
På centralt niveau udgør handelskamrene  

 en forhandlingspart i forbindelse med den statslige indsats.
Som eksempler på  

 handelskamrenes indsats kan nævnes:
- Regionaløkonomisk informationssystem.
Det indeholder antallet af  

 virksomheder, deres beskæftigelse, aktivitet og status.
Disse oplysninger er  

 organiseret efter størrelse, alder, lokalisering.
Systemet indeholder også  

 informationer om nedlæggelser og oprettelser af virksomheder i de enkelte  

 områder, erhvervsområder, ledige lokaler, demografiske data, arbejdsløshed  

 m.v.
- Restmaterialebørs.
Denne børs er databaseret og landsdækkende.
Den er  

 baseret på producent- og brugeroplysninger om restmaterialer tilovers i  

 produktionen.
Den er et resultat af nationale tiltag med henblik på at øge  

 genbrug og nedbringe forureningskilder.
- Det enkelte handelskammer kan trække på et net af  

 eksportfremmerådgivere, ligesom handelskamrene i fællesskab driver et  

 informationssystem for identifikation af service og rådgivning til rådighed  

 for medlemsvirksomhederne.
Se nærmere herom andetsteds.
 - Handelskamrene har taget initiativ til at inddrage pengeinstitutternes  

 filialsystem i bredere initiativer i forhold til iværksættere.
 Væsentlige elementer i de lokale og regionale erhvervsfremmeinitiativer er  

 inspireret af de tiltag og udviklingsprogrammer, Økonomiministeriets  

 sekretariat for investeringsfremme (NFIA) iværksætter.
Det betyder, at væsentlige dele af det lokale og regionale  

 erhvervsfremmearbejde koordineres med nationale industripolitiske tiltag  

 gennem udformningen af programpakker.
Så vidt det indhentede materiale kan  

 dokumentere, forhandles og allokeres disse programpakker gennem en intern  

 dialog i handelskamrenes sammenslutning i samråd med berørte kommunale  

 myndigheder.
Sverige Eksistensen af regionale udviklingsselskaber skyldes 1970'ernes krise.  

 Ressourcegrundlaget er typisk skabt gennem Rigsdagen eller gennem  

 fondsindskud fra den større industri i de lokale områder.
 Regionale udviklingsselskaber har vide rammer, der går fra opsøgning,  

 vurdering og finansiering af produktideer, bidrag til etablering af  

 licensaftaler over deltagelse i ejendomsfinansiering, opførelse af  

 industrihuse, byggeri, kapitalindskud i virksomheder, finansiering af  

 virksomhedernes samarbejde, helt eller delvis opkøb og drift af virksomheder,  

 etablering af helt nye virksomheders joint venture med udenlandske selskaber  

 og bidrag til finansiering af større udviklingsprojekter.
Norge I Norge engagerer kommunerne sig i enkeltvirksomheder gennem  

 erhvervsudviklingsselskaber.
I Norge findes tværkommunale selskaber.
Statslige tilskud, som de kendes fra Sverige til de regionale  

 udviklingsselskaber, findes ikke i samme grad.
Selskaberne må søge midler fra  

 industriens udligningsfond og fra de industripolitiske midler, hvorfor man  

 ikke kan påregne støtte til grundkapitalen.
 Et norsk udviklingsselskab, som Jæren Udviklingsselskab, der er dannet af  

 7 kommuner, har som formål at være i stand til i samarbejde med kommunerne at  

 sætte gang i og udvikle samarbejdstiltag i alle sektorer, som er af interesse  

 for 2 eller flere kommuner i regionen, og at tilrettelægge primærkommunale  

 bolig- og erhvervsområder.
Selskabet har udviklet sig og er i dag i stand til at udøve fælles byggeri  

 på tværs af kommunegrænserne.
Koordinering af forureningsbekæmpende  

 virksomhed, teleforbindelser i sygehussektoren, primærkommunale udlæg af  

 erhvervsområder, byggemodning og opførelse af bygninger, initiativtagere til  

 flere kommunale samarbejdsprojekter, rådgivning og service til virksomheder i  

 området, børs for ledige erhvervsejendomme og fællesmarkedsføring af området.
England I engelsk lovgivning findes en særlig paragraf - social government - som  

 giver de lokale og regionale myndigheder ret til at inddrive særskatter op  

 til en grænse på 2 pence pr. pund provenu.
Særskatten kan alene bruges til  

 formål, som ikke er omfattet af anden lovgivende finansiering.
Midlerne  

 herfra er i stigende grad blevet kanaliseret over i separate fonde og  

 selskaber.
70 udviklingsselskaber er oprettet, og i deres finansieringsmæssige  

 grundstamme indgår ofte pensionsmidler.
Udviklingsselskabernes  

 finansieringsmæssige grundstamme er den stamme, hvorpå en række mere  

 risikobetonede finansieringer og joint venture-selskaber bygger deres  

 indskud.
Kommunal virksomhedsstøtte og risikotagning Norge og Sverige I Norge som i Sverige har deltagelsen også medført en ny problemstilling.  

 Her er skabt tradition for at gribe ind over for kriseramte virksomheder med  

 bevaringsforsøg.
Med disse tiltag har Norge og Sverige gjort den erfaring og  

 iagttagelse, at de investeringer, der gøres i mere fremtidsorienterede, nye  

 virksomhedsetableringer, tilsyneladende ikke har samme tabsgivende risiko som  

 støtte i forbindelse med redningsaktioner.
England Her har man indhøstet samme erfaring.
De første udviklingsfonde var i høj  

 grad fikseret på at skabe alternative beskæftigelsesprojekter til de  

 arbejdspladser, som blev lukket ved vitalisering af bestående virksomheder.
I dag er interessen nu i højere grad orienteret mod virksomheder og  

 projekter, som kan virke for ændringer i erhvervssammensætningen på lang sigt  

 - nye projektområder, højteknologiske virksomheer.
Fondsstøtten har i dag  

 udviklet sig til projekter og virksomheder, der med stor sandsynlighed kan  

 hvile ved egen drift.
Italien I Italien har man via det norditalienske finansieringsselskab Friulia  

 taget konsekvensen af førnævnte erfaringer, som har været opgjort af OECD  

 sammen med en række andre landes erfaringer.
Friulia har som hovedregel, at man kun støtter nye virksomheder og ikke  

 forsøger at rekonstruere gamle virksomheder.
Friulia-selskabet har over 35  

 institutioner som aktionærer.
Det drejer sig hovedsagelig om nationale,  

 regionale og lokale pengeinstitutter, forsikringsselskaber samt kommuner og  

 amtskommuner m.v.
Gennem årene er mere end 150 virksomheder blevet hjulpet på  

 områder, hvor forskningsindholdet i produktionen har været højt, og hvor  

 produktet har fremtiden for sig.
Eksportfremmeordninger I såvel Sverige som Holland og Irland findes særlige programmer til  

 fremme af lokale og regionale eksportfremmende foranstaltninger.
 I Italien findes der også en eksportpromotion - se afsnit om Italien -  

 udbygningen af industrielle distrikter.
Sverige I Sverige blev der via støtte fra regionale udviklingsfonde udvalgt 1.500  

 virksomheder, som gennemgik en første grovvurdering med hensyn til  

 eksportpotentiale.
Der blev udtaget 717 virksomheder til nærmere evaluering -  

 en såkaldt minieksport-diagnose - der resulterede i, at 492 virksomheder blev  

 endeligt udvalgt.
Disse virksomheder fik lagt en individuel eksportudviklingsplan, som fik  

 støtte til udvikling, hvor planen havde påpeget de særlige svage punkter -  

 det være sig produkt, marketing, service og organisation m.v.
En evaluering  

 viste, at de deltagende virksomheder havde en fremgang på 59 pct. i  

 eksporten, medens en kontrolgruppe af virksomheder i samme størrelse kun  

 havde en fremgang på 30 pct. i perioden.
Ordningen er i dag permanent.
De regionale udviklingsfonde inddrager  

 lokale erhvervsfremmeorganisationer i den første udpegning af egnede  

 virksomheder.
Ordningen er bemærkelsesværdig, fordi:
- den er opsøgende, - den er evaluerende gennem dialog og syning, - den samler på vindere, - de lokale og regionale instanser inddrages aktivt.
Holland I Holland er repræsentanter for de hollandske provinser og kommuner  

 løbende involveret i tilrettelæggelsen og driften af den hollandske  

 eksportfremmeordning via handelskamrene.
Handelskamrene kan trække på et net  

 af eksportfremmerådgivere.
I Holland gennemførtes i årene 1980-86 et meget succesrigt og selektivt  

 program med henblik på at tiltrække udenlandske investeringer.
Programmet  

 lagde vægt på at dokumentere forsknings-, videns- og kompetencemiljøer i  

 forskellige egne af landet.
Der er gennemført 307 projekter med en samlet  

 beskæftigelse på 10.474 arbejdspladser.
Irland I Irland er man i gang med at oprette handelshuse som almindelige  

 aktieselskaber.
Det sker ved at opbygge et net af lokale og regionale  

 eksportfremmende konsultationer, som skal bistå de mindre virksomheder ved at  

 sammenføre forskellige lokale og nationale service- og rådgivningsinstanser,  

 og samtidig ved at sikre en bedre markedsplanlægning i virksomhederne.
Tanken  

 er, at indskydere i A/S-handelshusene skal tildeles særlige skattefordele.  

 Der er igennem handelshusene skabt nærhed til mindre virksomheder med  

 levedygtige, eksportbare produkter, ved at overtage eksportmæssige opgaver  

 for disse og for forholdsvis ressourcesvage virksomheder.
