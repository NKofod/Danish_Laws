Nr BTL 125 Betænkning over Forslag til lov om godtgørelse vedrørende  

 erhvervsvirksomheders udgifter til administration af skatter og afgifter   

 Nr L 125 1991-92, 1. samling Afgivet af Skatteudvalget Afgivet: 19911213 Udvalget har behandlet lovforslaget i en række møder og har herunder stillet spørgsmål til skatteministeren, som denne har besvaret skriftligt.
 Endvidere har udvalget modtaget en skriftlig henvendelse fra  

 Storkøbenhavns Taxivognmænds Arbejdsgiversammenslutning.
 Der er af skatteministeren stillet ændringsforslag, hvorom henvises til de  

 ledsagende bemærkninger.
 Herefter vil et mindretal (Socialdemokratiets medlemmer af  

 udvalget) redegøre for sin stilling til lovforslaget ved 2. behandling.  

 Mindretallet kan tiltræde de stillede ændringsforslag.
 Socialdemokratiet har for længst tilkendegivet, at sagen måtte finde sin  

 afklaring i sammenhæng med de nødvendige aftaler om finansloven.
 Det ville føre til uoverskuelige og uacceptable virkninger for statens  

 finanser, hvis et uændret arbejdsmarkedsbidrag måtte blive underkendt af  

 EF-Domstolen, og en tilbagevenden til ordningen fra før 1987 ville være til  

 stor skade for beskæftigelsen i eksporterhvervene.
 Derfor må en løsning findes med udgangspunkt i de fremsatte lovforslag.
 Men for Socialdemokratiet er det aldeles afgørende, at der også i praksis  

 bliver tale om en rent teknisk omlægning, der ikke bruges som anledning til  

 pris- og avanceglidning.
Socialdemokratiet har derfor ved forhandling med regeringen fået ændret  

 lovteksten, så alle indgåede kontrakter automatisk tilpasses.
Der bliver en  

 klar ret for køber til at nedsætte prisen eksklusive moms med det bortfaldne  

 arbejdsmarkedsbidrag, så prisen inklusive moms forbliver helt uændret.
Men det må sikres, at grossisterne i alle tilfælde har en klar pligt til  

 at fortælle deres kunder, hvorvidt prisen eksklusive moms er nedsat svarende  

 til bortfaldet af arbejdsmarkedsbidraget.
Det vil sikre gennemsigtighed på  

 markedet og derved yderligere modvirke prisstigninger i detailleddet.
 Endelig må det overvejes, hvordan momsfri virksomheder som f.eks.  

 taxavognmænd og læger undgår store forskydninger i betalingerne i forhold til  

 reglerne om arbejdsmarkedsbidrag.
 Socialdemokratiet vil derfor sikre, at disse problemer tages op til  

 endelig afklaring mellem 2. og 3. behandling.
 Et andet mindretal (Det Konservative Folkepartis medlemmer af  

 udvalget) vil redegøre for sin stilling til lovforslaget ved 2. behandling.  

 Mindretallet kan tiltræde de stillede ændringsforslag.
Et tredje mindretal (Venstres medlemmer af udvalget) vil redegøre  

 for sin stilling til lovforslaget ved 2. behandling.
Mindretallet kan  

 tiltræde de stillede ændringsforslag.
 Et fjerde mindretal (Socialistisk Folkepartis medlemmer af  

 udvalget) indstiller lovforslaget til vedtagelse med de stillede  

 ændringsforslag.
 Et femte mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling.  

 Mindretallet kan ikke stemme for de stillede ændringsforslag.
Fremskridtspartiet kan ikke medvirke til et bureaukratisk system, som  

 opbygges omkring kompensationen, men mener, at alle, der fører momsregnskab  

 og skatteregnskaber, burde have en eller anden kompensation på et fast beløb.  

 Det, der indføres nu, præmierer jo et lille firma, der fyrer en ansat.
Bl.a.  

 derfor kan Fremskridtspartiet ikke medvirke til gennemførelsen af  

 lovforslaget.
Et sjette mindretal (Centrum-Demokraternes medlem af udvalget) vil  

 redegøre for sin stilling til lovforslaget ved 2. behandling.
Mindretallet  

 kan tiltræde de stillede ændringsforslag.
Et syvende mindretal (Det Radikale Venstres medlem af udvalget) vil  

 redegøre for sin stilling til lovforslaget ved 2. behandling.
Mindretallet  

 kan tiltræde de stillede ændringsforslag.
 Et ottende mindretal (Kristeligt Folkepartis medlem af udvalget)  

 vil redegøre for sin stilling til lovforslaget ved 2. behandling.  

 Mindretallet kan tiltræde de stillede ændringsforslag.
Ændringsforslag Af skatteministeren, tiltrådt af et flertal (udvalget med  

 undtagelse af FP):
Til § 1 1) I stk. 2 ændres »lønudgifter« til:  

 »udgifter til løn, som er A-indkomst for modtageren efter § 43, stk. 1,  

 i lov om opkrævning af indkomst- og formueskat for personer m.v.  

 (kildeskat)».
 2) Stk. 4 affattes således:
»Stk. 4. Godtgørelsen medregnes ved opgørelsen af modtagerens  

 skattepligtige indkomst for det pågældende indkomstår.
Godtgørelsen modregnes  

 i den skattepligtiges slutskat efter de regler, der er angivet i § 60, stk.  

 1, i lov om opkrævning af indkomst- og formueskat for personer m.v.  

 (kildeskat), på samme måde som de i bestemmelsen nævnte beløb.« 3) Stk. 5 affattes således:
»Stk. 5. Skatteministeren kan fastsætte nærmere regler om  

 lovens administration, herunder om, hvilke oplysninger den skattepligtige  

 skal afgive, for at godtgørelsen kan fastsættes.« 4) Efter stk. 5 indsættes som nyt stykke:
»Stk. 6. Skatteministeren eller den, ministeren bemyndiger  

 dertil, træffer afgørelser efter denne lov, herunder afgørelser i sager om  

 klage over beregningen af godtgørelser.
Skatteministeren kan fastsætte regler  

 om adgangen til at klage over afgørelserne, herunder om, at afgørelserne ikke  

 kan indbringes for højere administrativ myndighed.« Bemærkninger Til nr. 1 Det præciseres, at det er lønbeløb omfattet af kildeskattelovens § 43,  

 stk. 1, der skal tillægges virksomhedens overskud ved beregningen efter § 1,  

 stk. 2. Det vil sige enhver form for vederlag i penge, såsom løn, tantieme og  

 feriepenge, samt kost og logi.
Hermed kan A-indkomst-indberetningerne fra  

 lønoplysningssedlerne benyttes til beregningen af de lønudgifter, som skal  

 tillægges virksomhedens overskud.
Til nr. 2 Det foreslås fastsat i selve lovteksten, at godtgørelsen indgår i den  

 skattepligtiges skatteberegning på linje med forskudsskatter efter  

 kildeskattelovens regler herom.
Hermed modregnes godtgørelserne i  

 skatteydernes slutskat, og godtgørelserne vil på denne måde reducere eventuel  

 restskat eller øge en eventuel overskydende skat.
Fremgangsmåden medfører  

 endvidere, at godtgørelserne vil blive »forrentet« ved, at man  

 reducerer procenttillæggene eller udløser procentgodtgørelse.
Til nr. 3 Der er tale om en redaktionel ændring som følge af ændringsforslag nr. 2  

 og 4.
Til nr. 4 Ved ændringsforslaget foreslås det i selve lovteksten, at det er  

 skatteministeren eller den, han bemyndiger dertil, der træffer afgørelse i  

 sager efter denne lov, herunder sager om klage over fastsættelse af  

 godtgørelsen.
Det er tanken at henlægge kompetencen til at træffe afgørelse i  

 disse sager til told- og skatteregionerne som første instans og med  

 klageadgang til Told- og Skattestyrelsen, som træffer den endelige  

 administrative afgørelse.
Pia Gjellerup (S) fmd.
Klaus Hækkerup (S) Anne-Marie Meldgaard  

 (S) Poul Nielson (S) Stavad (S) Ove Fich (S) Jes Lunde (SF) Jens Thoft (SF)  

 Bente Juncker (CD) Aagaard (KF) Pernille Sams (KF) Peter Brixtofte (V)  

 nfmd.
Svend Heiselberg (V) Svend Aage Jensby (V) Ole Donner (FP) Elisabeth  

 Arnold (RV) Kofod-Svendsen (KRF) Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i nogle møder og har herunder stillet spørgsmål til skatteministeren, som denne har besvaret skriftligt.
 Der er af skatteministeren stillet et ændringsforslag, hvorom henvises til  

 de ledsagende bemærkninger.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse med det  

 stillede ændringsforslag.
Et mindretal (Fremskridtspartiets medlem af udvalget) indstiller  

 lovforslaget til forkastelse.
Mindretallet kan ikke stemme for det  

 stillede ændringsforslag.
Fremskridtspartiet henviser til partiets  

 tilkendegivelser i udvalgets betænkning.
Ændringsforslag Af skatteministeren, tiltrådt af et flertal (udvalget med  

 undtagelse af FP):
Til § 1 1) I stk. 1 affattes 1. pkt. således:
»Til skattepligtige personer, der driver selvstændig  

 erhvervsvirksomhed, som i overvejende grad er afgiftspligtig efter momsloven  

 eller lov om afgift af lønsum m.v., kan der ydes en årlig godtgørelse på  

 6.000 kr., hvis den pågældende ikke har nogen ansatte.« Bemærkninger Til nr. 1 Efter lovforslaget foreslås godtgørelsen forbeholdt selvstændigt  

 erhvervsdrivende, som i overvejende grad driver momspligtig virksomhed.
De  

 ikkemomspligtige virksomheder er ikke omfattet af lovforslaget.
I stedet skal  

 den lønsumsafgift, som disse virksomheder skal betale efter lovforslag nr.
L  

 124 om ændring af lov om lønsumsafgifter for virksomheder inden for den  

 finansielle sektor, beregnes uden værdien af ejerens egen arbejdsindsats.
Ved et samtidig med dette ændringsforslag stillet ændringsforslag til  

 lovforslag nr.
L 124 foreslås beregningsgrundlaget for lønsumsafgiften ændret  

 for de ikkemomspligtige virksomheder.
 Som et led i denne ændring foreslås det ved nærværende ændringsforslag, at  

 også disse virksomheder bliver omfattet af godtgørelsesordningen efter  

 nærværende lovforslag.
Vedrørende de provenumæssige og administrative konsekvenser af  

 ændringsforslaget henvises til bemærkningerne til det nævnte ændringsforslag  

 til lovforslag nr.
L 124.
