Ændringsforslag stillet den 30. november 2021 Ændringsforslag til 3. behandling af Forslag til lov om ændring af lov om finansiel virksomhed, lov om kapitalmarkeder, lov om investeringsforeninger m.v. og forskellige andre love.
(Supplering af taksonomiforordningen og ny model for SIFI-udpegning) [af erhvervsministeren (Simon Kollerup)]:
Til § 19 Af erhvervsministeren:
 1) Som stk. 8 indsættes:
»Stk. 8. For virksomheder med færre end 50 ansatte finder § 2, nr. 3, § 8, nr. 1, § 10, nr. 1, § 11, nr. 1, § 12, nr. 1, § 15, nr. 1, § 16, nr. 1, og § 17, nr. 1, anvendelse fra den 17. december 2023.« [Overgangsbestemmelse for virksomheder med færre end 50 ansatte, for så vidt angår whistleblowerregler] Bemærkninger Til nr. 1 Der er tale om en materiel ændring, der indebærer en længere overgangsperiode for visse virksomheder med færre end 50 ansatte, for så vidt angår efterlevelse af lov om beskyttelse af whistleblowere.
Lovforslagets § 19, stk. 2, fastsætter ikrafttrædelsestidspunktet for de bestemmelser i lovforslaget, der foreslår, at lov om beskyttelse af whistleblowere skal finde anvendelse på whistleblowerordninger i den finansielle lovgivning.
Det er lovforslagets § 1, nr. 4, § 2, nr. 3, § 3, nr. 4, § 4, nr. 6, § 5, nr. 14, § 7, nr. 4, § 8, nr. 1, § 10, nr. 1, § 11, nr. 1, § 12, nr. 1, § 13, nr. 1, § 15, nr. 1, § 16, nr. 1, og § 17, nr. 1, der er omfattet af oplistningen i lovforslagets § 19, stk. 2.
 En række af disse bestemmelser medfører, at virksomheder med færre end 50 ansatte, der ikke umiddelbart omfattes af lov om beskyttelse af whistleblowere, da virksomhedernes eksisterende whistleblowerordninger ikke stammer fra et direktiv, bliver omfattet af lov om beskyttelse af whistleblowere fra den 17. december 2021. Der henvises i den forbindelse til redegørelsen i afsnit 2.23.2 i bemærkningerne til lovforslaget.
Det er vurderingen, at de virksomheder, som lov om beskyttelse af whistleblowere ikke finder umiddelbar anvendelse på, skal have en passende tid til at tilpasse deres ordninger til kravene i lov om beskyttelse af whistleblowere.
Det foreslås derfor at indsætte et nyt stk. 8, hvorefter § 2, nr. 3, § 8, nr. 1, § 10, nr. 1, § 11, nr. 1, § 12, nr. 1, § 15, nr. 1, § 16, nr. 1, og § 17, nr. 1, først finder anvendelse fra den 17. december 2023 for virksomheder med færre end 50 ansatte.
 Det foreslåede vil medføre, at virksomheder omfattet af de angivne bestemmelser i lovforslaget først er forpligtet til at sikre, at deres eksisterende interne whistleblowerordninger lever op til kravene i lov om beskyttelse af whistleblowere fra den 17. december 2023, hvis virksomheden har færre end 50 ansatte.
