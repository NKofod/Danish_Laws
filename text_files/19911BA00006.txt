Nr BSF 6 Forslag til folketingsbeslutning om frivillig orlov fra arbejdsmarkedet Fremsat af Tommy Dinesen (SF) Gade (SF) Hanne Thanning Jacobsen (SF)  

 Holger K.
Nielsen (SF) Ebba Strange (SF) den 22. oktober 1991 Folketinget pålægger regeringen i 1992 at fremsætte lovforslag om en frivillig sabbatordning efter følgende retningslinjer:
1. Der gives alle lønmodtagere mulighed for frivilligt at tage et såkaldt  

 sabbatår een gang inden for hvert syvende år.
Lønmodtageren er i sabbatåret  

 berettiget til dagpenge.
Sabbatåret kan vare fra et halvt til et helt år.
2. Arbejdsgiveren er forpligtet til at ansætte en anden lønmodtager som  

 vikar for den, der har sabbatår.
Lønmodtageren bevarer sine rettigheder i  

 henhold til indgåede fagretlige aftaler (anciennitet, tryghedsaftaler,  

 arbejdsmarkedspension m.v.).
Bemærkninger til forslaget Arbejdsløsheden har nu passeret 300.000, og alle erkender, at der er tale  

 om vort største samfundsproblem.
Statsministeren hævder, at bekæmpelsen af  

 arbejdsløsheden er en national opgave, og efterlyser i den sammenhæng alle  

 kreative forslag.
 SF er enig i, at arbejdsløsheden er vort største problem, og at det er  

 nødvendigt med nytænkning i bekæmpelsen af arbejdsløsheden.
Der ligger et paradoks i, at et fald i beskæftigelsen finder sted samtidig  

 med en vækst i produktionen.
Dette skyldes en kraftig produktivitetsstigning  

 i erhvervslivet, som igen har baggrund i den voldsomme teknologiske  

 fornyelse, som finder sted i disse år.
Computere og teknologisk avancerede  

 maskiner erstatter i stigende grad den menneskelige arbejdskraft.
 SF er ikke modstander af teknologisk fornyelse, idet en sådan er en  

 forudsætning for, at dansk erhvervsliv kan klare sig i den skærpede  

 internationale konkurrence; men det er nødvendigt, at den nye teknologi  

 bliver til glæde for de mange almindelige mennesker i samfundet - og ikke kun  

 til gavn for erhvervslivets overskud.
Uanset om man vil erkende det eller ej, så må der ske en fordeling af det  

 eksisterende arbejde.
Det har SF forsøgt såvel med forslaget om en frivillig  

 sabbatordning som med forslag om afspadsering af overarbejde.
SF finder det  

 himmelråbende uretfærdigt, at nogle har overarbejde, mens andre intet arbejde  

 kan få på trods af store anstrengelser med jobsøgning, efteruddannelse og  

 ikke mindst jobtræning især af unge.
Den gamle kliche om, at folk ikke gider arbejde, er efterhånden så  

 udslidt, at det kun er de mest formørkede mennesker, der i bekvemmelig  

 uansvarlighed tror på den.
Således er det langtfra ualmindeligt med over  

 hundrede ansøgere til et job, f.eks. inden for HK-området.
Selv det mest  

 beskidte, belastende og dårligt betalte arbejde bliver besat omgående.
Der er skrevet bøger, udarbejdet forskningsprojekter m.v. om vigtigheden  

 af at have et arbejde.
Og der er da også fremsat en hel del lovinitiativer,  

 specielt for de unge, for at forhindre dem i at gå til grunde og ende som  

 invalider.
 Alligevel vil nogle givetvis modsætte sig et forslag om en frivillig  

 sabbatordning, fordi det strider imod deres holdning om, at man ikke skal  

 kunne »feriere« på dagpengeunderstøttelsen, uanset at der dagligt  

 bliver flere og flere arbejdsløse.
Modstanden mod at give folk mulighed for at bruge et sabbatår til f.eks.  

 at uddanne sig også kulturelt gælder kun, når der er tale om  

 »almindelige« lønmodtagere.
Helt anderledes forholder det sig, hvis  

 det drejer sig om politikere, skuespillere og forfattere.
I disse tilfælde  

 opfattes et sabbatår som positivt og udviklende.
 Forslagsstillerne mener, at »almindelige« lønmodtagere kan have  

 helt samme behov for et sabbatår, ja, måske endda mere, når man tager i  

 betragtning, at deres daglige arbejde sjældent indeholder særlig store og  

 udviklende udfordringer.
På møder rundt omkring i landet har interessen for en frivillig  

 sabbatordning været stor.
Mange mennesker har en drøm om at prøve noget andet  

 eller lære noget mere, men tør ikke opgive et fast job for at efterprøve det.  

 En sabbatordning vil give dem muligheden og samtidig sikkerheden for at kunne  

 vende tilbage til deres job.
Også politisk har interessen for en sabbatordning været stigende.
Således  

 noterer SF med glæde, at eksempelvis Det Radikale Venstre i sit program om  

 velfærdssamfundet under forandring (vedtaget på landsmødet i 1991) foreslår  

 en frivillig sabbatordning, der i det store og hele svarer til SF's forslag.  

 Ordningen har endvidere været diskuteret i andre politiske partier.
En frivillig sabbatordning vil ikke komme til at belaste virksomhedernes  

 omkostninger, eftersom folk jo i realiteten kun bytter plads.
De, der har  

 arbejde, går frivilligt på understøttelse, og andre ledige kommer i arbejde i  

 hvert fald i nogen tid.
I heldigste fald vil et års uddannelse betyde, at  

 nogle medarbejdere kan komme bedre kvalificerede tilbage til arbejdsmarkedet  

 og være med til at afhjælpe flaskehalsproblemerne, f.eks. i situationer, hvor  

 virksomheder omstiller og udvikler produktionen.
 Ligeledes vil en frivillig sabbatordnng kunne give børn og forældre mere  

 tid sammen, et problem, alle politiske partier og deres ungdomsorganisationer  

 er interesserede i at få løst.
 Forslagsstillerne mener, at en frivillig sabbatordning vil indebære så  

 mange positive muligheder, at den snart bør tages alvorligt op.
Et sabbatår med dagpenge efter optjening er udgiftsneutralt.
Med ca. 2  

 millioner personer, der opfylder anciennitetskravet og muligheden for at  

 holde sabbat hvert syvende år, og en udnyttelsesprocent på ca. 4 vil det give  

 en reduktion af arbejdsløsheden på godt 10.000 personer årligt.
Det er blevet sagt, at en sådan ordning vil være en provokation over for  

 dem, der slider i det daglige arbejde, men er den egentlige provokation i  

 virkeligheden ikke, at så mange som 280.000 er arbejdsløse, mens andre  

 faktisk gerne vil gå ned i leveomkostninger (på dagpengesats) for at bruge  

 mere tid til uddannelse, børn m.v.? Forslaget er et af flere beskæftigelsesforslag fra SF.
Forslaget er desuden en i hovedsagen uændret genfremsættelse af  

 beslutningsforslag nr.
B 39, Folketingsåret 1990-91, 2. samling, jf.  

 Folketingstidende 1990-91, 2. samling, Tillæg A sp. 3359 og forhandlingerne  

 sp. 1847 og 2751 ff.
