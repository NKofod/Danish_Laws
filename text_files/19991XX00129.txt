Skriftlig fremsættelse (2. december 1999) Økonomiministeren (Marianne Jelved):
 Herved tillader jeg mig for Folketinget at  

 fremsætte:
 Forslag til Lov om ændring af realkreditloven.  

 (Koncernregler, omdannelsesregler mv.).
(Lovforslag nr.
L 113).
 Med lovforslaget udmøntes en række  

 anbefalinger fra Udvalget om den finansielle sektor efter år 2000.  

 Lovforslaget indebærer en styrkelse af tilsynet med finansielle  

 koncerner.
Der indføres krav om, at Finanstilsynet skal  

 godkende aktionærer, og at ledelsen skal opfylde krav om egnethed og  

 hæderlighed.
Derudover får Finanstilsynet mulighed for at  

 forlange afhændelse af kapitalandele, og at de finansielle virksomheder  

 udskilles i en koncern for sig.
Desuden sker der en harmonisering og en  

 udbygning af reglerne om koncerninterne transaktioner.
Bl.a. sker der en  

 udvidelse af kredsen af virksomheder, der er omfattet af reglerne.
Med henblik på at styrke muligheden for at styre de  

 samlede risici inden for en koncern foreslås en udvidelse af adgangen  

 til at videregive kundeoplysninger til finansielle virksomheders  

 moderselskaber.
Det er en betingelse, at videregivelsen er nødvendig  

 som et led i styringen af koncernens virksomheder, hvilket ikke omfatter  

 videregivelse til brug for markedsføring eller kunderådgivning,  

 og at videregivelsen ikke vedrører oplysninger om kundens rent private  

 forhold.
Når der foreligger en afklaring vedrørende  

 Justitsministeriets lovforslag om behandling af personoplysninger, kan der  

 blive tale om at foreslå yderligere ændringer af reglerne i de  

 finansielle love om videregivelse af kundeoplysninger.
Desuden foreslås det at ophæve  

 realkreditlovens bestemmelser om stemmeretsbegrænsning.
Det skyldes, at  

 stemmeretsbegrænsningen kan gøre det vanskeligt bl.a. for  

 foreningsbaserede virksomheder at foretage de strukturtilpasninger, som  

 foreningerne ønsker.
En ophævelse af  

 stemmeretsbegrænsningen vil samtidig sikre parallelitet til  

 lovgivningen for den øvrige finansielle sektor.
 Endvidere foreslås en modernisering af  

 realkreditlovens balanceprincip ved, at reglerne vedrørende udstedelse  

 af realkreditobligationer smidiggøres.
 Med forbillede i bank- og sparekasselovens tilsvarende  

 regler for sparekassers omdannelse til aktieselskaber indføres med  

 lovforslaget en mulighed for, at de fondsbaserede realkreditinstitutter kan  

 omdanne sig til aktieselskaber efter den såkaldte  

 "indkapslingsmodel".
Desuden foreslås det, at skatteaktiver - i lighed  

 med immaterielle aktiver - skal fratrækkes i forbindelse med  

 opgørelsen af et realkreditinstituts ansvarlige kapital.
For at styrke  

 muligheden for aktivt ejerskab lempes reglerne om bestemmende indflydelse,  

 herunder realkreditinstitutters mulighed for at udøve bestemmende  

 indflydelse i ikke-finansielle virksomheder, således at to finansielle  

 virksomheder tilsammen kan udøve bestemmende indflydelse.
 Endvidere præciseres bestemmelsen om Finanstilsynets  

 adgang til at foretage inspektioner uden retskendelse.
 Forslaget indeholder endvidere en ændring som  

 følge af, at Hypotekbankens låne- og udlånsaktiviteter pr.  

 1. januar 1999 er bragt til ophør, samt at de øvrige  

 aktiviteter er videreført uændret i en ny statsstyrelse under  

 navnet Finansstyrelsen.
 Med disse bemærkninger og idet  

 jeg i øvrigt henviser til lovforslaget og bemærkningerne til  

 dette, skal jeg anbefale forslaget til det høje Tings velvillige  

 behandling.
