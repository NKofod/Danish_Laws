Nr BTB 48 Betænkning over Forslag til folketingsbeslutning om etablering af  

 voksenerhvervsuddannelser   

 Nr B 48 1991-92, 1. samling Afgivet af Uddannelsesudvalget Afgivet: 19920514 Udvalget har behandlet beslutningsforslaget i nogle møder og har herunder stillet et spørgsmål til undervisnings- og forskningsministeren, som denne har besvaret skriftligt.
 Der er af et flertal stillet ændringsforslag, hvorom henvises til de  

 ledsagende bemærkninger.
 Et flertal (udvalget med undtagelse af Fremskridtspartiets medlem) ønsker  

 at anføre følgende:
 Under udvalgsarbejdet har undervisnings- og forskningsministeren oplyst,  

 at ministeriet har iværksat et arbejde sammen med de faglige udvalg med  

 henblik på etablering af voksenuddannelsesforløb i erhvervsuddannelserne.  

 Dette arbejde tager udgangspunkt i de samme målsætninger, som  

 beslutningsforslaget bygger på.
Ministeren har den 4. maj 1992 afholdt en konference for de faglige udvalg  

 om dette emne.
I konferencen deltog foruden de faglige udvalg bl.a.  

 repræsentanter for Dansk Arbejdsgiverforening og Landsorganisationen i  

 Danmark samt Uddannelsesrådet for Arbejdsmarkedsuddannelserne.
 På konferencen blev der fra alle sider givet udtryk for fuld opbakning til  

 en øget indsats for etablering af voksenerhvervsuddannelser, herunder  

 uddannelser, der er tilrettelagt således, at de inddrager både  

 erhvervsskolerne under Undervisnings- og Forskningsministeriet og  

 AMU-centrene under Arbejdsministeriet.
Det fremgik, at de faglige udvalg er i fuld gang med at udforme forslag  

 til voksenerhvervsuddannelser, som sigter mod de samme mål, og som giver  

 samme kompetence som de tilsvarende grunduddannelser, men tilrettelagt for  

 voksne på grundlag af de voksnes baggrund og arbejdserfaring, med inddragelse  

 af forholdene i de enkelte brancher og under hensyn til lokale forhold.
Mange  

 faglige udvalg har allerede en praksis for at lette adgangen for voksne med  

 relevante kvalifikationer.
 Flertallet lægger i overensstemmelse med ønsker fra arbejdsmarkedets  

 parter vægt på, at uddannelserne etableres i regi af det faglige selvstyre,  

 således at uddannelserne fastholdes på et fagligt indhold og niveau, som  

 såvel virksomhederne som de faglige udvalg kan stå inde for, og således at  

 uddannelserne med hensyn til indhold, struktur og merit indretter sig på de  

 enkelte beskæftigelsesområders særlige vilkår og herunder på de meget  

 varierede praktik- og beskæftigelsesmuligheder.
 Flertallet lægger vægt på, at der bliver tale om uddannelser, der  

 etableres på de normale finansieringsvilkår for erhvervsuddannelser, både med  

 hensyn til undervisningsudgifter og med hensyn til AER-refusion til  

 lønudgifter, idet uddannelserne forudsættes at bygge på uddannelsesaftaler  

 mellem den uddannelsessøgende og den enkelte virksomhed, hvor  

 lønfastsættelsen bygger på de overenskomster, som aftales på arbejdsmarkedet.
 Ministeren har over for udvalget tilkendegivet, at ministeren lægger vægt  

 på, at uddannelserne tilrettelægges således, at såvel de voksnes praktiske  

 erfaringer som deres uddannelsesmæssige forudsætninger, f.eks. fra  

 arbejdsmarkedsuddannelser, udnyttes i videst muligt omfang.
Ministeren lægger herunder vægt på, at de samlede ressourcer på  

 erhvervsskoler og AMU-centre m.v. inddrages i gennemførelsen.
Flertallet er  

 enigt heri.
 Undervisnings- og forskningsministeren har under udvalgsbehandlingen  

 tilkendegivet, at regeringen vil fremsætte de lovforslag, som måtte vise sig  

 fornødne, hvis der under ministeriets fortsatte dialog med de faglige udvalg  

 og Erhvervsuddannelsesrådet fremkommer konstruktive forslag, som ikke kan  

 gennemføres uden lovændring, eller hvis de iværksatte initiativer ikke fører  

 til, at der kan etableres voksenuddannelser i tilstrækkeligt omfang.
Ministeren har oplyst, at der er nedsat et tværministerielt udvalg mellem  

 Undervisnings- og Forskningsministeriet, Arbejdsministeriet og  

 Kulturministeriet om samordning af voksenuddannelsessystemerne på  

 erhvervsskolernes og AMU-centrenes område (Hassenkam-udvalget), jf. nr. 7 i  

 beslutningsforslaget.
Arbejdsmarkedets parter deltager i udvalgsarbejdet.  

 Arbejdet forventes afsluttet inden udgangen af maj 1992. Det forventes, at  

 Hassenkam-udvalgets anbefalinger vil indebære lovgivning, også med hensyn til  

 erhvervsuddannelserne.
Dette gælder især forslaget om nedsættelse af  

 områdeudvalg på tværs af erhvervsuddannelserne og  

 arbejdsmarkedsuddannelserne.
Områdeudvalgene får således opgaver med hensyn  

 til såvel arbejdsmarkedsuddannelser som erhvervsuddannelser for voksne.
 Flertallet lægger afgørende vægt på, at der afsættes tilstrækkelige  

 udviklingsmidler, og at der iværksættes de fornødne analysearbejder.
 Ministeren har tilkendegivet, at nogle af de forsøgs- og udviklingsmidler,  

 som afsættes i medfør af erhvervsuddannelsesloven, vil kunne anvendes til  

 dette formål i 1992, herunder de 22 mio. kr., som ved genbevilling fra 1991  

 er afsat til udviklingsaktiviteter vedrørende voksenuddannelser (20 mio. kr.)  

 og til analysearbejde (2 mio. kr.).
 Uforbrugte midler heraf vil blive søgt overført til følgende finansår.
Midler i forbindelse med erhvervsuddannelser for voksne anvendes under  

 iagttagelse af de rådgivningsstrukturer, som er fastlagt ved  

 erhvervsuddannelsesloven.
Ministeren har tilkendegivet, at tilskud til  

 analyse- og udviklingsarbejder kan søges af andre end faglige udvalg og  

 erhvervsskoler, f.eks brancheudvalg og AMU-centre.
Ministeren har givet tilsagn om, at områdeudvalgene i den fremtidige  

 struktur, jf. bemærkningerne ovenfor vedrørende forslagets nr. 7, bliver  

 inddraget forud for høringen af Erhvevsuddannelsesrådet i forbindelse med  

 behandlingen af ansøgninger om udviklingsmidler til  

 voksenerhvervsuddannelser.
Ministeren har endvidere oplyst, at tilskuddene  

 anvendes til analyse og modeludvikling.
Når uddannelsesforløbene sættes i  

 drift, afholdes udgifterne af driftsbevillingen.
 Flertallet lægger vægt på, at ministeren har tilkendegivet, at regeringen  

 om fornødent vil fremsætte lovforslag i 1992, og at spørgsmålet om de  

 økonomiske rammer vil indgå i finanslovforhandlingerne for 1993.
 Flertallet ønsker endelig at anføre, at sidste afsnit i de almindelige  

 bemærkninger til beslutningsforslaget ikke længere kan tillægges betydning,  

 og at der ligeledes skal ses bort fra sidste afsnit i bemærkningerne om  

 økonomi, idet etableringen af udviklingspuljen, jf. forslagets nr. 9, aftales  

 i forbindelse med forhandlingerne om finansloven for 1993, jf. herved  

 ændringsforslag nr. 1 og 3.
 Herefter indstiller et flertal (udvalget med undtagelse af  

 Fremskridtspartiets medlem) forslaget til folketingsbeslutning til  

vedtagelse med de stillede ændringsforslag.
 Et mindretal (Fremskridtspartiets medlem af udvalget) indstiller  

 forslaget til folketingsbeslutning til forkastelse , kan ikke stemme  

 for de stillede ændringsforslag og ønsker at bemærke følgende:
Mindretallet er af den opfattelse, at erhvervslivet skal have så gode  

 vilkår som overhovedet muligt.
Dette er basis for, at også arbejdsløsheden  

 kan nedsættes, og at der kan iværksættes flest mulige uddannelsespladser.
 Erhvervsskolerne, der hører under Undervisnings- og Forskningsministeriet,  

 og AMU-centrene under Arbejdsministeriet - det vil sige de tekniske skoler,  

 handelsskolerne samt AMU-centrene - er erhvervslivets skoler, og mindretallet  

 har altid set positivt på netop disse uddannelser.
 Mindretallet er af den opfattelse, at arbejdsmarkedets parter, herunder de  

 faglige fællesudvalg, skal have størst mulig indflydelse på at styre  

 erhvervsuddannelserne, da det også er dem, der ved, hvor de eventuelle  

 problemer er.
 Mindretallet kan ikke gå ind for beslutningsforslaget, da der her reelt er  

 tale om uddannelser, der kan klares inden for de eksisterende rammer.  

 Mindretallet er tillige af den opfattelse, at mange af de unge, der ikke kan  

 få en uddannelse inden for erhvervsuddannelserne, naturligvis skal have  

 mulighed herfor, men dette kræver som nævnt et forbedret forhold for  

 erhvervslivet som sådant.
Mindretallet er principielt imod at skulle tage specielle grupper ud, her  

 personer over 25 år, som beslutningsforslaget lægger op til.
Uanset alder,  

 herunder specielt de yngre, skal de naturligvis helst have en uddannelse også  

 på erhvervsuddannelsesområdet.
Men når der stort set ikke sker noget i  

 forhold til den eksisterende lovgivning, vil en særlig satsning på personer  

 over 25 år medføre, at unge under 25 år vil få dårligere muligheder for at  

 blive optaget på erhvervsskolerne.
Mindretallet vil dog på et enkelt punkt erkende, at der ligger noget  

 positivt i et øget samarbejde mellem erhvervsskolerne, det vil sige  

 AMU-centrene, de tekniske skoler og handelsskolerne.
Dette princip er ganske  

 i overensstemmelse med det af mindretallet den 31. januar 1991 fremsatte  

 forslag til folketingsbeslutning om samkøring af erhvervsskoler m.v. (B 23,  

 folketingsåret 1990-91 (2. samling)), og derfor kan dette synspunkt kun  

 støttes af mindretallet.
 ÆndringsforslagAf et flertal (S, KF, V, SF og RV), tiltrådt af et  

mindretal (CD og KRF):
 1) Indledningen affattes således:
 »Folketinget opfordrer regeringen til en forstærket indsats med  

 henblik på etablering af voksenerhvervsuddannelser inden for rammerne af lov  

 om erhvervsuddannelser for personer over 25 år med det formål at nedbringe  

 uddannelsesefterslæbet hos lønmodtagere og derved undgå fremtidige  

 flaskehalsproblemer på arbejdsmarkedet og om fornødent at fremsætte forslag  

 om ændringer i lov om erhvervsuddannelser, der kan bidrage væsentligt til  

 indsatsen.
 Voksenerhvervsuddannelserne skal baseres på følgende principper:».
 2) Nr. 7 affattes således:
»7. Voksenerhvervsuddannelserne skal kunne udbydes af såvel  

 erhvervsskoler som arbejdsmarkedsuddannelsescentre.
Der skal skabes ensartede  

 vilkår for institutionernes aktiviteter gennem en samordnet lovgivning for  

 skolerne, således at der bliver mulighed for en fleksibel udnyttelse af  

 institutionerne.« 3) Nr. 9 affattes således:
»9. Der ydes tilskud af de analyse- og udviklingsmidler, som er afsat  

 hertil i medfør af erhvervsuddannelsesloven, dels til at understøtte  

 analysearbejdet, jf. nr. 6, dels til udvikling af eventuelle modelforslag for  

 uddannelsesforløb for voksne.« Bemærkninger Til nr. 2 Udbudet af disse uddannelser fastlægges efter de retningslinier,  

 som i øvrigt er gældende for skolernes udbud.
 Til nr. 3 Det understreges, at nogle af de forsøgs- og udviklingsmidler,  

 som afsættes i medfør af erhvervsuddannelsesloven, vil kunne anvendes til  

 dette formål, herunder de 22 mio. kr., som ved genbevilling fra 1991 er afsat  

 til forsøgs- og udviklingsaktiviteter vedrørende voksenuddannelser (20 mio.  

 kr.) og til analysearbejde (2 mio. kr.).
 Uforbrugte midler heraf vil blive søgt overført til følgende finansår.
 I overensstemmelse med nr. 7 i beslutningsforslaget understreges det, at  

 tilskud fra disse midler kan søges af andre end faglige udvalg og  

 erhvervsskoler, f.eks. brancheudvalg og AMU-centre.
Samtidig præciseres, at tilskuddene går til analyse og modeludvikling.
Når  

 uddannelsesforløbene sættes i drift, afholdes udgifterne af  

 driftsbevillingen.
