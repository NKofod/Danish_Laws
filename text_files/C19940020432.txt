 Den 1. januar 1995 bortfalder lægers pligt til at anmelde legale  

 aborter til Sundhedsstyrelsen.
Sundhedsstyrelsen har siden 1969 modtaget anmeldelser af udførte legale  

 aborter på særlige anmeldelsesblanketter fra de sygehusafdelinger, der har  

 udført de pågældende indgreb.
I.h.t.
Sundhedsstyrelsens cirkulære af 26.  

 september 1973 har sygehusenes læger skullet anvende en særlig blanket til  

 anmeldelse af aborter udført før 12. svangerskabsuge og en anden blanket ved  

 aborter udført efter samrådsbeslutning.
Fra 1. januar 1995 ændres registreringen af sygehuspatienter i  

 Landspatientregisteret, dels ved at der sker en udvidelse af dataindholdet,  

 dels ved at registreringen af ambulante patienter bliver obligatorisk.
Derved  

 bliver det muligt, at foretage den nødvendige dataindsamling til  

 abortstatistikken gennem Landspatientregisteret og blanketanmeldelserne til  

 Sundhedsstyrelsen overflødiggøres.
 Sundhedsstyrelsens cirkulære af 26. september 1973 om anmeldelse af  

 abortus provocatus ophæves derfor pr. 1. januar 1995. Samtidig indskærpes det  

 lægerne på landets sygehusafdelinger, hvor legale aborter udføres, at udvise  

 omhu med registrering af abortdiagnoser og -indgreb til indberetningen til  

 Landspatientregisteret.
 Pligten til at anmelde abortindgreb efter samrådstilladelse til det  

 amtslige samråd ændres ikke, men det vil fra 1. januar 1995 ikke være  

 nødvendigt at indsende kopi af denne anmeldelse til Sundhedsstyrelsen.
København, den 21. november 1994 Palle Juul-Jensen / G.
Schiøler Til Landets læger og sygehuse m.fl.
