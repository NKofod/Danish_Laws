 Udtalt, at Landbrugsministeriet, såfremt der med hjemmel i  

 husdyrsygdomsloven kunne udstedes en bekendtgørelse, der gav adgang til  

 indsamling af oplysninger om samtlige potentielt samhandlende besætningsejere  

 inden for EF, kunne oprette en landsdækkende informationsbase indeholdende  

 data om samtlige besætningsejere (Det centrale Husdyrregister).
 Justitsministeriet anmodede Registertilsynet om en udtalelse vedrørende  

 oprettelse af et centralt husdyrregister i  Landbrugsministeriet.
Registeret havde bl.a. til formål at opfylde Danmarks forpligtelser over  

 for EF i forbindelse med etableringen af Det Indre Marked og en omlægning af  

 kontrolstrukturen på det veterinære område.
Baggrunden herfor var direktiv  

 90/425/EØF om kontrol i samhandelen med visse levende dyr, hvori bl.a. var  

 bestemt, at levende dyr kun måtte indgå i samhandel mellem medlemslandene,  

 såfremt de var registreret og identificeret på en sådan måde, at de kunne  

 føres tilbage til oprindelseslandet.
Dyrene skulle stamme fra en bedrift, et  

 center eller organ, der var underlagt en regelmæssig officiel  

 veterinærkontrol, og de skulle under transporten være ledsaget af et  

 EF-sundhedscerfitikat.
Desuden skulle dyrenes bevægelser og sundhedstilstand  

 hele tiden kunne følges.
For at gennemføre disse krav foreslog man opbygget et centralt  

 husdyrregister i Landbrugsministeriet, Veterinærdirektoratet.
Det  

 var Landbrugsministeriets opfattelse, at lov om husdyrsygdomme gav hjemmel  

 til oprettelse af et sådant centralt husdyrregister, idet man henviste til  

 forarbejderne til loven.
Det var bl.a. hensigten at registrere besætningsejere, markeder,  

 handelsmænd m.v., og herved registrere samtlige potentielt samhandlende for  

 at sikre en kortlægning af dyrenes handelsbevægelser også på nationalt  

 område.
Man ønskede at skaffe sig et billede over dyresundhedsmæssige  

 forhold, som til enhver tid var ajourført.
Bedrifterne skulle efter det oplyste underlægges regelmæssig officiel  

 veterinærkontrol.
I tilknytning til et centralt husdyrregister kunne det  

 bl.a. gøres muligt at etablere en række kontrolordninger, bl.a. baseret på  

 anvendelse af ejererklæringsblanketter, som tildeltes det enkelte  

 oprindelsessted (besætningsejere, handelsmænd, markeder m.v.), og som skulle  

 følge det enkelte dyr hele tiden.
Dyrene skulle i øvrigt ledsages af et  

 EF-sundhedscertifikat ved udførelse til et andet EF-land.
Et sådant  

 certifikat forlangtes ikke ved samhandel inden for landets grænser.
 Et centralt husdyrregister skulle danne grundlag for en række  

 kontrolfunktioner.
 Oplysningerne i registeret ville bl.a. blive indberettet i forbindelse med  

 indførsel af levende dyr fra andre EF-lande samt fra tredjelande.
Det var endvidere hensigten, at den praktiserende dyrlæge, der var knyttet  

 til hver enkelt bedrift m.v., f.eks. årligt skulle udfylde et standardiseret  

 kontrolskema.
Disse oplysninger ville derefter blive optaget i  

 husdyrregisteret.
 I forbindelse med udførelse af dyr til et andet EF-land udstedtes EF  

 sundhedscerfitikat af kredsdyrlægen, der i den forbindelse skulle have  

 online-adgang til registeret.
Forventede indførsler af dyr fra andre EF-lande ville på længere sigt  

 blive meddelt veterinærmyndighederne i bestemmelsesstaten via et elektronisk  

 kommunikationssystem, som skulle etableres på EFKommissionens initiativ.
Det  

 fremgik endvidere, at et centralt husdyrregister på længere sigt agtedes  

 koblet på fællesskabssystemerne for samhandel (ANIMO) og for indførsel fra  

 tredjelande (SHIFT).
Det var hensigten, at producent- og brancheorganisationerne inden for de  

 vigtigste husdyrsektorer i relation til husdyrimport ville etablere kontrol-  

 og karantæneordninger på frivilligt grundlag, men dog eventuelt således, at  

 husdyrproducenternes deltagelse i disse ordninger kunne blive en betingelse  

 for levering til andelsvirksomhederne.
Det var imidlertid en forudsætning for  

 den frivillige kontrolordnings praktiske gennemførelse, at  

 veterinærmyndighederne, på begæring eller rutinemæssigt kunne orientere de  

 pågældende erhvervsorganistioner om konkrete indførelser af husdyr.
Landbrugsministeriet rejste i den forbindelse over for  

  Justitsministeriet spørgsmålet om, hvorvidt oplysningerne i et centralt  

 husdyrregister, som måtte betragtes som værende af ringe følsomhed, kunne  

 gøres offentligt tilgængelige ved bekendtgørelse, udstedt i medfør af  

 husdyrsygdomsloven.
Herved ville det blive muligt at videregive oplysningerne  

 til private i medfør af lov om offentlige myndigheders registre § 17, stk. 2.  

  Landbrugsministeriet fremhævede desuden, at formålet med et offentligt  

 tilgængeligt centralt husdyrregister også var at skabe tryghed i samhandelen  

 og grundlægge et effektivt veterinært beredskab.
Registertilsynet kunne således konstatere, at Landbrugsministeriet ønskede  

 at oprette en landsdækkende og offentligt tilgængelig informationsdatabase,  

 indeholdende oplysninger om samtlige potentielt samhandlende besætningsejere  

 m.v.
Af det fremsendte materiale fremgik det, at samtlige besætninger ifølge  

 oplysninger fra Danmarks Statistik i 1988 udgjorde et væsentligt større antal  

 (samlet ca. 98.000 besætninger) end det antal besætninger (ca. 2.230), der i  

 1988 ifølge Jordbrugsøkonomisk Instituts skøn rent faktisk havde været  

 genstand for samhandel.
Det var ikke endeligt fastlagt, hvorledes disse  

 oplysninger agtedes indsamlet, men  Landbrugsministeriet havde, for at  

 imødekomme direktivets krav om, at bedrifterne skulle være underlagt en  

 regelmæssig officiel veterinærkontrol, foreslået, at der i et centralt  

 husdyrregister blev optaget oplysninger om, hvilken praktiserende dyrlæge der  

 var knyttet til hver enkelt bedrift m.v., og at dyrlægen f.eks. årligt  

 udfyldte et standardiseret kontrolskema.
Disse oplysninger agtedes herefter  

 optaget i husdyrregisteret.
Veterinærdirektoratet opnåede herved et mere  

 detaljeret billede end hidtil, hvor man alene modtog systematiserede  

 oplysninger om sygdomme, der var anmeldelsespligtige efter  

 husdyrsygdomsloven.
Landbrugsministeriets ønske om at registrere samtlige potentielle  

 samhandlende besætningsejere m.v. indebar efter Registertilsynets opfattelse,  

 at det var nødvendigt at foretage en vurdering af, hvorvidt reglen i lov om  

 private registre § 9, stk. 1, 1. pkt., kunne anses for opfyldt.
Denne  

 bestemmelse tilsigter ifølge lovens forarbejder bl.a. at imødegå unødig  

 dataophobning.
På det foreliggende grundlag bemærkedes dog, at såfremt der  

 med hjemmel i husdyrsygdomsloven kunne udstedes en bekendtgørelse, der gav  

 adgang til indsamling af data om samtlige besætningsejere m.v. kunne  

 registreringen næppe anses for stridende imod bestemmelsen i lovens § 9, stk.  

 1, 1. pkt.
 Registertilsynet fandt endvidere at burde lægge til grund, at det var  

 hensigten at registrere oplysningstyper, f.eks. om kontrol- og  

 analyseresultater fra en eventuel stikprøvekontrol og om dyrenes  

 sundhedstilstand, der måtte antages at være fortrolige, da oplysningerne  

 kunne benyttes i forbindelse med en vurdering af den enkelte besætningsejers  

 m.v. økonomiske forhold, hvorimod der efter det oplyste ikke agtedes  

 registreret oplysninger om f.eks. besætningsejeres m.v.s strafbare forhold.
 Vedrørende videregivelse af oplysninger fra registeret henvises til  

 kapitel 4.4.
 (* 1) Registertilsynets Årsberetning 1991 side 66.
