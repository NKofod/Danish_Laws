Skriftlig fremsættelse (29. november 2017) Økonomi- og indenrigsministeren (Simon Emil Ammitzbøll-Bille):
 Herved tillader jeg mig for Folketinget at fremsætte:
Forslag til lov om ændring af lov om Danmarks Statistik (Introduktion af officiel offentligt produceret statistik og gennemførelse af forordning om europæiske statistikker) (Lovforslag nr.
L 110) Lovforslaget har til formål at sikre, at lov om Danmarks Statistik er i fuld overensstemmelse med EU-forordningen om europæiske statistikker, der senest blev ændret i 2015. Forordningen pålægger blandt andet medlemsstaterne at udpege en national statistikmyndighed, hvorfor det foreslås, at Danmarks Statistik udpeges.
Den nuværende lov om Danmarks Statistik er fra 1966 og har kun undergået mindre ændringer sidenhen.
Med lovforslaget foreslås derfor en generel opdatering af Danmarks Statistiks institutionelle rammer.
Det vedrører blandt andet organisatoriske forhold, f.eks. i forhold til ansættelse og afskedigelse af rigsstatistikeren og beskikkelse af bestyrelsens medlemmer.
Det foreslås desuden, at der i lovgivningen introduceres en ordning omhandlende officiel offentligt produceret statistik.
Konkret foreslås det, at der fastsættes kvalitetskrav til officiel offentligt produceret statistik, og at overholdelsen af disse kvalitetskrav monitoreres af Danmarks Statistik.
Officiel offentligt produceret statistik forstås som statistik, der er produceret af offentlige myndigheder, og som efterlever visse retningslinjer.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
