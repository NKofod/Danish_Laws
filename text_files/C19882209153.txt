Dette er hæfte nr. 2 i en serie på 28 om reglerne for fagene i  

 gymnasiet.
Det indeholder de bestemmelser om biologi, som er fastsat i § 3 i  

 bekendtgørelse af 4. november 1987 om fagene i gymnasiet og i § 1 i  

 bekendtgørelse om ændring af bekendtgørelse om fagene m.v. i gymnasiet af 21.  

 marts 1988 (* 1). Desuden indeholder hæftet de vejledende retningslinier for  

 faget.
Vejledende retningslinier Biologi Formålet med undervisningen Gennem de seneste år har der været en hurtig udvikling inden for både  

 sundheds- og miljøområdet samt inden for det bioteknologiske område.  

 Udviklingen har haft en klar afsmitning på biologifagets udvikling.
 Det overordnede formål med undervisningen er at give eleverne et  

 grundlæggende teoretisk og eksperimentelt kendskab til udvalgte biologiske  

 områder, og generelt at sætte eleverne i stand til at analysere og vurdere  

 biologiske systemer og problemstillinger.
Det er desuden vigtigt, at eleverne opnår øvelse i at analysere biologiske  

 problemer ved hjælp af naturvidenskabelige metoder, og at de på den baggrund  

 får forudsætninger for at vurdere den teknologiske udviklings muligheder og  

 konsekvenser.
Endelig er det afgørende vigtigt, at eleverne lærer at anvende  

 deres viden og metodekendskab ved egne overvejelser og ved stillingtagen til  

 samfundsmæssige problemer med biologisk indhold.
Undervisningen foregår på flere klassetrin med varierende timetal, og det  

 giver forskellige pædagogiske og faglige muligheder.
Dette afspejles i de  

 differentierede formål for de tre niveauer.
Emner og områder i biologiundervisningen Undervisningen på de tre niveauer er generelt baseret på emnearbejde.
På  

 højt niveau veksler emneforløbene med korterevarende kursusforløb.
Emnerne fastlægges af læreren og eleverne i fællesskab på en sådan måde,  

 at to forhold tilgodeses: For det første skal emnerne vælges under  

 hensyntagen til opfyldelse af formålet for det pågældende niveau.
For det  

 andet skal emnerne tilsammen dække de områder samt faglige discipliner og  

 metoder, der er beskrevet for det pågældende niveau.
 Biologiundervisningen skal således som hovedregel have sit udgangspunkt i  

 forskellige emner af almen biologisk karakter.
Mange forskellige typer af emner kan tænkes indarbejdet i det samlede  

 undervisningsforløb.
Det kan være generelle emner dækkende brede  

 samfundsmæssige problemstillinger med biologisk indhold (f.eks.  

 »Biosamfundet«, »Dansk landbrug år 2000«, »Miljø og  

 teknologi« eller »Sundhed og livsstil«). Men også mere  

 afgrænsede biologiske fænomener kan tematiseres og indgå i et årsforløb  

 (f.eks. »Enzymer og deres anvendelse«, »Arvelige  

 sygdomme« eller »Plantebeskyttelse«). Emnerne kan være  

 konkrete (f.eks. »Skjern Å« eller »Du er, hvad du  

 spiser«), eller de kan være mere abstrakte (»Vores ferske  

 vande«, »Menneskets oprindelse« eller »Bioenergi«).  

 Endelig kan emnerne være problemorienterede (f.eks.  

 »Nitratforurening«, »Cheminova-sagen« eller  

 »Landbruget og marginaljorderne«), eller beskrivende (f.eks.  

 »Hvordan fungerer naturen?» eller »Menneskets  

 dobbelthjerne«).
 Ved områder forstås et udvalg af væsentlige emnekredse,  

 anvendelsesområder eller større temaer, som skal tilgodeses i forbindelse med  

 undervisningen, og som dermed skal være med til at sikre både bredde og  

 sammenhæng i det faglige indhold.
 På mellemniveau og højt niveau indgår områderne:
* Biologi som videnskab * Biologisk produktion og bioteknologi * Sundhed og sygdom * Natur og miljø På alle niveauer kan emnerne vælges i tilknytning til et enkelt af  

 områderne eller på tværs af disse.
Eksempler på tværgående emner kan være  

 »Alkohol«, »Efter atomkrigen«, »Kviksølv og de  

 biologiske systemer«, »Bioteknologi og miljø - muligheder og  

 problemer« og »Kartoflen: Fra jord til bord«.
Ved faglige discipliner forstås fagområder som fysiologi, genetik,  

 økologi, biokemi og mikrobiologi.
På obligatorisk niveau er de direkte  

 integreret i områderne.
På mellemniveau og højt niveau er de faglige  

 discipliner opstillet særskilt.
 Der er ikke nogen grund til at skelne skarpt mellem emner, områder og  

 faglige discipliner, men det kan alligevel være nyttigt at fastholde  

 begreberne, når biologiundervisningens muligheder og begrænsninger skal  

 beskrives.
 Til illustration heraf er der i det følgende vist et enkelt  

eksempel på, hvordan emnerne i et årsforløb på mellemniveau vil kunne  

 sammensættes, så de fire områder belyses, og så de fastlagte faglige  

 discipliner og metoder inddrages:
 Sammenfattende skal det understreges, at kravet om en emneorienteret  

 undervisning ikke skal forstås som en begrænsning af de faglige muligheder,  

 men som en intention, der sikrer eleverne medindflydelse på undervisningens  

 indhold, og som åbner faget i forhold til den almindelige samfundsudvikling.
Gymnasiestart og progression i undervisningen Da biologi er placeret som obligatorisk fag i 1.g, er det vigtigt  

 at undervisningen generelt bidrager til at mindske eventuelle problemer med  

 elevernes overgang fra folkeskolen, så de hurtigt kan føle sig godt til rette  

 i gymnasiet.
Læreren skal være opmærksom på, at elevernes forudsætninger fra  

 folkeskolen er meget forskellige med hensyn til både arbejdsformer og faglig  

 baggrundsviden.
Det er derfor væsentligt for læreren hurtigt at skaffe sig  

 indblik i disse forudsætninger og tage højde for dem i introduktionsforløbet  

 og i den videre planlægning.
 I introduktionsforløbet på obligatorisk niveau skal læreren give faglig  

 vejledning med hensyn til studieteknik samt anvisninger for hjemmearbejde,  

 der skal være af begrænset omfang.
Arbejdsformerne skal veksle mellem klassearbejde, gruppearbejde og  

 individuelt arbejde på en sådan måde, at der er indbygget en progression i  

 valget af aktiviteter.
De lærerstyrede undervisningsaktiviteter  

 (klasseundervisning, gruppearbejde med detaljeret oplæg,  

 »kogebogsforsøg«, o.a.) kan således gradvist suppleres med  

 undervisningsformer, der flytter initiativ og ansvar over til eleverne.
Her  

 kan f.eks. peges på elevoplæg, projektarbejde af kortere varighed og mere  

 kreativt betonede eksperimenter.
Denne progression i valget af  

 undervisningsformer kan også bidrage til, at eleverne i et vist omfang opnår  

 indflydelse på fastlæggelsen af det faglige indhold.
 På mellemniveau og højt niveau skal undervisningen ligge i  

 forlængelse af den obligatoriske undervisning i 1.g, og progressionen i  

 undervisningen skal således videreføres m.h.t. både undervisningsformerne og  

 det fagligt-metodiske indhold.
De faglige elementer skal efterhånden behandles på et højere niveau og med  

 en større selvstændighed af eleverne.
Dette indebærer bl.a., at faglig dybde,  

 abstraktionsniveau og faglig kompleksitet øges, og at det  

 praktisk-eksperimentelle arbejde får en mere avanceret karakter.
Arbejdsformer og ligestilling En lang række arbejds- og undervisningsformer kan med fordel anvendes i  

 den daglige biologiundervisning og derved bidrage både til en bedre indlæring  

 og til en større aktivitet og afveksling i timerne.
Valget af arbejdsform skal afpasses efter emne og elevgruppe på en sådan  

 måde, at alle elever tilgodeses uanset forskelle i køn eller kulturel og  

 social baggrund.
Specielt er det vigtigt at være opmærksom på, at piger og  

 drenge skal have lige muligheder for at få et tilfredsstillende udbytte af  

 undervisningen, både snævert fagligt og mere bredt som et bidrag til den  

 personlige udvikling.
Der må også tages hensyn til de sociale og  

 trivselsmæssige aspekter, der er knyttet til valget af arbejdsform.
Denne afbalancering kan bl.a. sikres ved, at klasseundervisningen i dens  

 forskellige udformninger - fra den rene forelæsning over klasseoverhøringen  

 til den åbne klassediskussion - ikke får en alt for dominerende placering i  

 det samlede undervisningsbillede.
Også gruppearbejde og i en vis udstrækning  

 individuelt arbejde har sin naturlige plads i biologiundervisningen i  

 forbindelse med både den teoretiske undervisning og de  

 praktisk-eksperimentelle aktiviteter.
Anvendelsen af forskellige undervisningsmidler som video, film, modeller,  

 levende og døde organismer, edb, etc. kan også være med til at variere  

 undervisningen og til generelt at aktivisere eleverne.
Det samme gælder  

 benyttelsen af kreative arbejdsformer f.eks. i forbindelse med formidling og  

 produktfremstilling (video, dias, edb-programmer, rollespil, mv.).
 Det kan være meget vanskeligt i lige høj grad at tilgodese alle elevernes  

 ønsker og behov i den daglige undervisning, men et godt udgangspunkt vil  

 være, at lærer og elever løbende drøfter og evaluerer de forskellige  

 arbejdsformer og undervisningsaktiviteter.
Eksperimentelt arbejde Det eksperimentelle arbejde udgør en central del af undervisningen, og det  

 har stor betydning for indlæringen og forståelsen af de behandlede emner.
Eleverne skal arbejde med at beskrive, analysere og vurdere biologiske  

 systemer på baggrund af det eksperimentelle arbejde.
Arbejdet kan forme sig  

 som store og små indslag, men altid som et integreret element, d.v.s. at der  

 sideløbende med det eksperimentelle arbejde i laboratoriet eller naturen  

 arbejdes med stoffets teoretiske aspekter.
 Betegnelsen eksperimentelt arbejde dækker over elevernes arbejde  

 individuelt eller i grupper med forskellige aktiviteter:
 * Indøvelse af konkrete metoder og teknikker: Brug af mikroskop,  

 måling af blodtryk, måling af iltindhold, tælling af gærceller sterilteknik  

 og podning o.l.
 * Iagttagelser, undersøgelser og målinger i laboratoriet eller i  

 felten: Vandforureningsundersøgelser, luftforureningsundersøgelser,  

 plantevækstbestemmelser, kostundersøgelser evt. via edb, o.l.
 * Kontrollerede forsøg (eksperimenter) til afprøvning af, om opstillede  

 hypoteser kan bekræftes eller skal revideres:  Forskellige faktorers  

 indflydelse på gærvækst, næringssaltes betydning for plantevækst, syreregns  

 indflydelse på plantevækst, arbejdsfysiologiske forsøg o.l.
 * Interviews og spørgeskemaundersøgelser: Arbejdspladsinterviews,  

 undersøgelser vedr. rygning, alkoholforbrug, elevernes egen sundhedsadfærd,  

 seksuelle forhold o.l.
 Demonstrationsforsøg og analyser af forsøgsresultater fra andre kilder,  

 herunder film, kan inddrages som et inspirerende og uddybende indslag i  

 undervisningen på linie med andre undervisningsmaterialer, men ikke som en  

 del af elevernes eksperimentelle arbejde.
I forbindelse med det valgfri projekt vil det være naturligt at inddrage  

 eksperimenter til belysning af projektemnet.
Eleverne får derved en bedre  

 forståelse af problemfelterne.
Samtidig lærer de, at det ikke altid er muligt  

 at forudsige forløbet af biologiske eksperimenter.
Det er her meget  

 nødvendigt, at planlægningen starter i god tid, så der kan tages hensyn til  

 bl.a. anskaffelse af materiale, anskaffelse af litteratur, planlægning af  

 arbejdsgang og aftaler med personer uden for skolen.
Over det eksperimentelle arbejde fører eleverne laboratoriejournal.
En  

laboratoriejournal for det eksperimentelle arbejde kan ud over en  

 eventuel vejledning indeholde elevens notater herunder evt. formål,  

 problemformulering, materialeliste, fremgangsmåde, forsøgsresultater,  

 analyse, vurdering og andre notater i forbindelse med arbejdet.
Ved tilrettelæggelsen af det eksperimentelle arbejde skal det tilstræbes,  

 at der indgår både kvantitative og kvalitative eksperimenter, samt at  

 eksperimenttyperne varierer.
Det er naturligt, at der også i det  

 eksperimentelle arbejde sker en progression i undervisningen fra meget  

 styrede »kogebogsforsøg« til mere individuelle og selvstændige  

 eksperimenter.
Eleverne får således en mulighed for selvstændigt at  

 planlægge, gennemføre, tolke og evt. ændre på eksperimenter, hvor læreren er  

 konsulent, ideegiver og rammesætter.
Forud for det eksperimentelle arbejde skal læreren selv og sammen med  

 eleverne overveje og vurdere mulige risikomomenter samt foretage de fornødne  

 sikkerhedsforanstaltninger i forbindelse med arbejdet med apparatur,  

 kemikalier og biologiske materialer.
Sikkerhedsovervejelserne skal både gælde  

 den enkelte elev og de andre elever samt det omgivende miljø.
 Der henvises til »Sikkerhed i undervisningslaboratoriet,  

 Risikovejledningen«.
Eleverne skal på mellemniveau og på højt niveau opnå en stor viden og  

 bevidsthed om risici og sikkerhedsforanstaltninger.
De skal om nødvendigt  

 kunne søge relevante oplysninger herom og udnytte disse.
Edb Biologi kan indgå i 30-timerskurset i 1.g.
 Edb integreres endvidere i undervisningen på alle niveauer på linie med  

 andre hjælpemidler, hvor det giver en pædagogisk fordel.
 Som eksempel på overlappende områder, hvor edb kan anvendes, kan nævnes:  

 Edb brugt til datafangst (on-line forsøg), til beregning og formalisering  

 (tabelopskrivning, kurvetegning m.m.), som undervisningsmiddel, til  

 informationssøgning, til simulation, til administration af viden og  

 processtyring og som arbejdsredskab ved tekstbehandling.  

 Edb-anvendelsesområderne udvikler sig i takt med datateknikkens øvrige  

 udvikling.
 Endelig kan edb som en del af arbejdsmiljøet indgå i et fysiologisk  

 undervisningsemne.
Udadrettede aktiviteter Udadrettede aktiviteter indgår som en naturlig del af  

 biologiundervisningen på de tre niveauer og kan knytte an til et bredt udsnit  

 af emneområder.
Det kan f.eks. være emner, der berører udnyttelse og  

 bevarelse af naturen, forebyggelse og behandling af sygdomme eller teknologi  

 og produktion.
I mange andre emner kan man med fordel anvende de udadrettede  

 muligheder.
 Det faglige sigte med disse aktiviteter er at styrke det praktiske element  

 i undervisningen; at styrke elevernes færdigheder i iagttagelse,  

 dataindsamling og databearbejdning; at stimulere elevernes oplevelse og  

 forståelse af naturen; samt at give undervisningen et generelt  

 samfundsmæssigt perspektiv, f.eks. ved at sammenkæde fagets teoretiske sider  

 med dets mere anvendelsesorienterede sider.
 Udadrettede aktiviteter kan i biologi være:
 * Feltundersøgelser med iagttagelse og indsamling af data og materiale i  

 naturen (ekskursioner lejrskole).
 * Studiebesøg på virksomheder og institutioner samt besøg hos  

 organisationer, enkeltpersoner o.a.
 * Praktikophold på virksomheder og institutioner.
 * Praktik på skolen med opsøgende arbejde uden for denne.
 * Studierejser.
 * Inddragelse af gæstelærere.
I forbindelse med de aktiviteter, der tager specielt sigte på kontakten  

 med det offentlige og private arbejds- og erhvervsliv kan nævnes, at der for  

 biologi er særdeles gode samarbejdsmuligheder med institutioner og  

 virksomheder inden for landbrug, skovbrug, fiskeri, fødevareindustri, den  

 kemisk/medicinske industri, sundhedssektoren samt miljøforvaltningen i amter  

 og kommuner.
Her vil specielt praktikophold kunne give eleverne indtryk af  

 fagets anvendelsesmuligheder.
Det kan dog også være hensigtsmæssigt at  

 benytte mulighederne for ophold på landbrugsskoler, tekniske skoler og  

 forskellige højere læreanstalter, hvor eleverne under sikkerhedsmæssigt  

 forsvarlige forhold kan opnå specifikke praktisk-eksperimentelle færdigheder.  

 Egentlige praktikophold kan være vanskelige at etablere, og de vil i bedste  

 fald nok kun være en mulighed i forbindelse med undervisningen på det høje  

 niveau.
Skriftligt arbejde og andre formidlingsformer Det skriftlige arbejde på mellemniveau og højt niveau planlægges i samråd  

 med eleverne på en sådan måde, at deres arbejdsbyrde inden for faget fordeles  

 jævnt og under hensyntagen til hjemmearbejdet i andre fag.
 Det aftales, hvilke eksperimenter, det er hensigtsmæssigt at skrive  

 rapport over, og hvilke der alene skal foreligge som laboratoriejournal.
 En rapport over det eksperimentelle arbejde skal overvejende være  

 individuelt udarbejdet og skal rettes og kommenteres af læreren.
 I forbindelse med det valgfri projektarbejde kan det dog anbefales, at  

 eleverne udarbejder gruppefremstillede rapporter.
 Andre produkt- og formidlingsformer kan være plancher, diasserier,  

 videobånd, film, edb-programmer, foredrag, radioudsendelser, læserbreve,  

 avisartikler eller pjecer.
 Skriftligt arbejde i timerne på højt niveau kan være besvarelse af  

 arbejdsspørgsmål eller opgaver i tilknytning til det behandlede emne.  

 Arbejdet kan foregå i grupper eller individuelt og samtidig give en  

 evaluering af elevernes udbytte af undervisningen.
Skriftlige hjemmeopgaver gives kun til elever på højt niveau.
De  

 skriftlige biologiopgaver kan antage meget forskellige former.
Vægten kan  

 lægges på essay-prægede fremstillinger, beregninger eller konkrete analyser  

 og vurderinger af forelagte data.
Samarbejde med andre fag Det biologiske fagområde er sammensat og bredt, og det har teoretiske og  

 metodiske berøringsflader med mange af de øvrige gymnasiefag.
Det gælder de  

 andre naturvidenskabelige fag og matematik, men det gælder i lige så høj grad  

 de samfundsvidenskabelige og humanistiske fag.
Det er vigtigt, at biologi i  

 samarbejde med andre fag bidrager til at styrke elevernes helhedsopfattelse  

 af tilværelsen og af den almindelige samfundsudvikling.
 Ved at koordinere undervisningen med andre fag kan de biologiske emner og  

 problemstillinger perspektiveres, og ofte vil et samarbejde endvidere  

 muliggøre en mere dybtgående teoretisk og metodisk behandling af et  

 stofområde.
Der kan derudover være grund til at pege på den lettelse, det er for  

 eleverne, at beslægtede emner og teoriområder behandles parallelt i  

 tilgrænsende fag, f.eks. med hensyn til terminologi.
Specielt skal der i  

 biologi anvendes de samme betegnelser, navne og enheder for fysiske og  

 kemiske størrelser, som benyttes i kemi, fysik og naturfag.
I enkelte  

 tilfælde kan det dog være hensigtsmæssigt at anvende (eller supplere med)  

 andre termer, f.eks. hvis det kan give eleverne en bedre forståelse af en  

 biologisk problemstilling.
 På obligatorisk niveau er der gode muligheder for at samarbejde med  

 en række andre fag.
 Med kemi (matematisk linie) kan der etableres et samarbejde i tilknytning  

 til biologiundervisningen inden for bl.a. området økologi-miljølære (f.eks. i  

 forbindelse med økologiske undersøgelser).
 I forhold til fysik kan biologiundervisningen på matematisk linie med  

 fordel koordineres i forbindelse med især behandlingen af energi og  

 energiomsætning i biologiske systemer (arbejdsfysiologi, økologisk energetik,  

 o.a.).
Der kan i et vist omfang etableres et samarbejde med det to-årige  

 obligatoriske niveau i matematik.
Som eksempler kan nævnes simple biologiske  

 modeller eller biologiske eksempler til belysning af elementære funktioner og  

 sandsynlighedsteoretiske modeller.
 Det to-årige naturfag for sproglige elever har obligatoriske emner, der  

 muliggør samarbejde om områder som energi, radioaktivitet, aktuelle  

 miljøemner, vækst og arbejdsmiljø.
På både sproglig og matematisk linie kan der samarbejdes med dansk om  

 flere emner (f.eks. menneskets seksualitet eller menneskets udnyttelse og  

 påvirkning af naturen), men samarbejdet kan også være af metodisk art i  

 forbindelse med analyser af aktuelle artikler.
Også sprogfagene kan i et  

 samarbejde give emner og problemstillinger et humanistisk perspektiv.
 I forbindelse med emner knyttet til især det fysiologiske område er det  

 oplagt at inddrage idræt i et samarbejde, hvis holddannelserne muliggør det.
På mellemniveau skal undervisningen koordineres med samfundsfag i  

 det omfang, der oprettes hold med faget på højt niveau kombineret med biologi  

 på mellemniveau.
Emner, som knytter an til teknologi og produktion,  

 sundhedsområdet eller miljøområdet, kan rumme problemstillinger af fælles  

 interesse.
 På højt niveau skal biologi koordineres med enten geografi på  

 mellemniveau eller kemi på mellemniveau.
Geografi har her mange elementer med tilknytning til biologisk produktion  

 og økologiske problemstillinger.
Samarbejdsemner kan således findes i  

 tilknytning til f.eks. landbrug, skovbrug, fiskeri, ressourceudnyttelse,  

 naturforvaltning, miljøproblemer og i- og u-landsforhold.
Samordningen med  

 kemiundervisningen på obligatorisk niveau kan videreføres med kemi på  

 mellemniveau, der har centrale stofområder (især miljøkemi og organisk kemi),  

 som muliggør et tæt samarbejde i forbindelse med både emnearbejder og  

 kursusforløb.
Også det eksperimentelle arbejde i laboratoriet og i felten kan  

 med fordel koordineres med kemiske undersøgelser.
Undervisningens indhold på de tre niveauer Obligatorisk niveau Undervisningen er emneorienteret, og der vælges 3-5 emner inden for eller  

 på tværs af de nedennævnte områder.
 1. Introduktion - Biologi som fag og videnskab:
 Som optakt til biologiundervisningen og som en senere perspektivering skal  

 faget introduceres for eleverne - både som gymnasiefag og som videnskab.
Formålet med selve introduktionsforløbet er især at give eleverne  

 en god indgang til undervisningen i faget.
De skal have et første indtryk af,  

 hvad biologi er, og hvad den anvendes til i samfundet.
Herunder skal de  

 orienteres om gymnasiefagets bestemmelser og om de væsentlige biologiske  

 fagområder og anvendelsesområder.
Eleverne skal også have muligheder for at  

 stifte bekendtskab med de arbejdsmetoder, der anvendes i biologi.
 Med dette som baggrund har eleverne et bedre udgangspunkt for at deltage i  

 valget af emner og arbejdsmetoder.
Formålet vil kunne indfries på forskellige måder afhængigt af elevernes  

 interesser og forudsætninger samt de praktiske muligheder.
Eksempelvis kan  

 følgende elementer indgå i introduktionsforløbet:
* Eleverne beretter om deres biologiundervisning i folkeskolen.
Herved  

 hører de om hinandens baggrund, og læreren får hurtigt et indtryk af klassens  

 faglige forudsætninger.
Også elevernes forventninger til faget kan drøftes i  

 denne sammenhæng.
* Klassen indsamler og bearbejder artikler med biologisk indhold fra  

 aviser, blade og tidsskrifter.
Eller de kan sammen med læreren se og  

 diskutere aktuelle film og TV-udsendelser, som omhandler problemstillinger  

 med biologiske aspekter.
Eleverne kan herved få et indtryk af betydningen af  

 biologisk viden i forbindelse med den samfundsmæssige debat og i forbindelse  

 med løsningen af væsentlige problemer.
Eleverne kan også få et indtryk af,  

 hvad den biologisk baserede produktion betyder for samfundet.
 * Klassen kan arbejde med et konkret biologisk eksperiment, for således  

 fra starten at få et indtryk af naturvidenskabelig arbejdsmåde, laboratoriets  

 indretning samt de almindelige regler for laboratorieadfærd.
* Klassen kan foretage en mindre ekskursion til nærtliggende biotoper  

 eller naturområder, eller de kan aflægge besøg på en lokal virksomhed med  

 biologisk produktion.
Herved får de muligheder for allerede fra begyndelsen  

 at få et indtryk af biologiens arbejdsområder eller praktiske  

 anvendelsesmuligheder.
 Som afslutning på introduktionsforløbet udarbejder læreren i samarbejde  

 med eleverne en plan for arbejdet i efterårshalvåret, herunder hvilke emner  

 der skal indgå i undervisningen.
 I løbet af året kan de valgte emner perspektiveres ved, at de  

 nævnte aspekter (biologiens arbejdsmetoder, fagområder og anvendelsesområder)  

 atter inddrages i undervisningen.
Endvidere skal eleverne på et passende tidspunkt kort præsenteres for  

det moderne biologiske verdensbillede.
Hermed menes bl.a. den  

 forståelsesramme, som er opstået i forbindelse med udforskningen af det  

 genetiske materiale (DNA) og dets styring af livsprocesserne.
Ikke mindst  

 sammenholdt med evolutionsteorien har de molekylærbiologiske landvindinger  

 givet en mere sammenhængende forståelse af de biologiske fænomener og  

 problemstillinger.
 Til det samlede område skal der anvendes i størrelsesordenen 10-15 timer.
 2. Menneskets biologi:
 Gennem undervisningen belyses samspillet mellem individ og miljø, således  

 at den menneskelige organisme ses i et helhedsperspektiv.
Gennem undervisningen i fysiologi skal eleverne få et basalt kendskab til  

 kroppens virkemåde.
En overordnet forståelse heraf skal prioriteres højere  

 end en detaljeret viden om enkelte fysiologiske forhold.
Undervisningen skal belyse sundhedsmæssige og forebyggelsesmæssige  

 problemstillinger.
Da eleverne ofte er meget interesseret i deres egne  

 kropsfunktioner, kan undervisningen naturligt tage udgangspunkt i det enkelte  

 individ og dets samspil med omgivelserne.
Elevernes egen sundhedsadfærd kan  

 således inddrages i en belysning af sundhedsbegrebet, og linier kan evt.  

 trækkes til den generelle udvikling i sygdomsmønstre.
 I den nævnte sammenhæng kan kroppens optagelse, transport og omsætning af  

 stof og energi belyses ved emnearbejde med tilknytning til f.eks. ernæring,  

 motion og arbejdsfysiologi, arbejdsmiljø og stofbrug.
 Afhængigt af de valgte emner uddybes de relevante organsystemers opbygning  

 og funktion.
 Endvidere inddrages cellens generelle opbygning og funktion i de(t) valgte  

 emneforløb, mens de mere detaljerede cellestrukturer og funktioner ikke skal  

 belyses.
 Biokemiske forhold kan indgå på et forholdsvist elementært niveau, f.eks.  

 ved inddragelse af bruttoreaktioner for vigtige processer eller ved  

 fastlæggelse af de generelle forskelle mellem vigtige biologiske stofgrupper.
 Hvis det er hensigtsmæssigt i forhold til det valgte emne, kan læreren dog  

 sammen med eleverne vælge at fremhæve og uddybe bestemte detaljer af cellulær  

 og molekylær art.
 Gennem undervisningen på dette område skal eleverne erhverve et basalt  

 kendskab til nogle af de vigtige problemstillinger, der er knyttet til  

 menneskets seksualitet og forplantningsfysiologi.
Behovet for viden om sexologiske og forplantningsmæssige spørgsmål er  

 normalt stor hos den aldersgruppe, der er repræsenteret i 1.g.
Dette gælder i  

 forhold til viden om bredere sexologiske emner, hvor psykiske, sociale og  

 samfundsmæssige aspekter kan inddrages.
Men det gælder i lige så høj grad i  

 forhold til den konkrete fysiologiske baggrund for seksualiteten.
 I undervisningen kan menneskets seksualitet behandles, både med hensyn til  

 den fysiske seksualitet og med hensyn til menneskers seksuelle liv i mere  

 bred betydning.
 I denne sammenhæng kan seksuelle problemer (bl.a. hos unge) og seksuelle  

 muligheder drøftes og f.eks. forbindes med de samfundsmæssige perspektiver.  

 Det vil her være naturligt at inddrage homoseksualitet og andre former for  

 seksualitet.
 I forbindelse med behandlingen af forplantningens fysiologi inddrages  

 kønsorganernes opbygning og funktion samt de hormonale forhold hos begge køn.  

 Endvidere indgår væsentlige fysiologiske og menneskelige aspekter i  

 forbindelse med graviditet og fødsel.
 De vigtigste præventionsmetoder gennemgås, idet både virkemåde og  

 sikkerhed fremdrages sammen med fordele og ulemper (bl.a. eventuelle  

 bivirkninger).
De hyppigste og vigtigste seksuelt overførte sygdomme gennemgås ud fra et  

 forebyggelsesmæssigt sigte.
Herunder skal bl.a. smitteveje, symptomer og  

 behandling berøres, idet også de sociale og samfundsmæssige aspekter  

 inddrages.
Der lægges bl.a. vægt på oplysning om AIDS.
Eksempler på nedarvningsforhold kan omhandle forhold som f.eks.  

 bestemmelse af kønnet, kromosomale afvigelser, simple nedarvningsmønstre  

 (eksempelvis blodtyper og enzymdefekter) eller kønsbunden nedarvning.
De  

 udvalgte nedarvningsforhold kan med fordel indgå i behandlingen af en eller  

 flere biologiske teknikker, såsom in vitro befrugtning, ægtransplantationer,  

 ultralydscanning, fostervandsprøver eller undersøgelser af moderkagen.
 Som en integreret del af undervisningen på dette område skal også  

 inddrages celledelinger (mitose og meiose) samt kromosomernes opbygning og  

 funktion (herunder oversigtlig om DNA).
 3. Økologi - Miljølære:
Gennem undervisningen skal eleverne opnå et grundlæggende kendskab til de  

 økologiske sammenhænge i naturen, samt en forståelse af menneskets udnyttelse  

 og påvirkning af naturen.
En konkret forståelse af de økologiske systemers  

 funktion og af principperne for en bæredygtig udnyttelse skal prioriteres  

 højt i undervisningen.
Ved bæredygtig udnyttelse kan generelt forstås, at den  

 menneskelige udnyttelse af naturressourcerne (naturgrundlaget) skal indrettes  

 på en sådan måde, at den ikke begrænser eller forringer mulighederne for en  

 fremtidig udnyttelse.
 Udgangspunktet for undervisningen kan være kortere eller længere  

 ekskursioner med feltarbejde på een eller flere biotoper, hvor eleverne selv  

 indsamler data og materialer til senere undersøgelse i laboratoriet.  

 Afhængigt af skolens beliggenhed kan der arbejdes på biotoper som f.eks.  

 mark, skov, vandløb, sø og strand, men også haver og parker kan anvendes til  

 praktisk-økologisk arbejde.
 Feltundersøgelser af denne art kan sammen med de praktiske undersøgelser i  

 laboratoriet give eleverne de umiddelbare naturoplevelser, der er en  

 afgørende kvalitet ved al miljøundervisning.
Der kan nævnes mange eksempler på undervisningsemner, hvor menneskets  

 udnyttelse og påvirkning af naturen står centralt.
Det kan være emner med  

 tilknytning til affaldsbehandling, forskellige former for industriel  

 produktion, landbrug, skovbrug og fiskeri, eller det kan være emner af mere  

 global art som f.eks. regnskovsødelæggelse, ørkenspredning, havforurening,  

 sur nedbør m.v.
 Som en integreret del af de valgte emner behandles følgende økologiske  

 forhold:
 Primærproduktion, sekundærproduktion, fødekæder og fødenet, organismernes  

 tilpasning til miljøet samt principper for stoftransport og energiomsætning i  

 økosystemet.
Mellemniveau Udgangspunktet for undervisningen for mellemniveau er de faglige  

 forudsætninger, som eleverne har erhvervet gennem undervisningen på  

 obligatorisk niveau.
Som optakt til undervisningen drøftes disse  

 forudsætninger, og herunder opsummeres det, hvilke emneforløb eleverne har  

 arbejdet med i 1.g.
 Læreren gennemgår sammen med eleverne fagets bestemmelser for  

 mellemniveau.
Undervisningen er emneorienteret, og i samarbejde med eleverne udarbejder  

 læreren en oversigtlig plan for emnearbejdet i efterårshalvåret.
Endvidere  

 drøftes det mere detaljerede indhold i det først valgte emne.
 Emnerne i løbet af hele året skal sikre en belysning af de fire områder og  

 omfatter følgende:
 1. Genetik og evolutionslære:
Gennem undervisningen skal eleverne erhverve viden om centrale genetiske  

 sammenhænge og problemstillinger.
Endvidere skal eleverne i sammenhæng hermed  

 opnå viden om den moderne udviklingslære, både med hensyn til dens  

 forudsætninger og med hensyn til dens betydning for forståelsen af biologiske  

 fænomener.
 Udgangspunktet for undervisningen kan være genetiske forhold hos mennesket  

 og/eller genetikkens anvendelse i forskning og produktion.
Hvis f.eks. humangenetikken vælges som udgangspunkt, kan man lave en  

 analyse af forskellige nedarvningsmønstre.
Eksempelvis kan stamtavler over  

 forskellige sygdomme eller egenskaber som blodtype og øjenfarve undersøges og  

 inddrages til illustration af Mendels love.
Analyser af nedarvningsforhold af  

 mere kvantitativ arv (f.eks. højde og hudfarve) kan bidrage til yderligere at  

 belyse den genetiske variation og samspillet mellem arv og miljø. Det samme  

 gælder tvillingeundersøgelser og undersøgelser af børns opvækstforhold, og  

 disse kan tillige indgå i en kritisk analyse og vurdering af, om psykiske  

 karaktertræk er betinget af arv og/eller miljø.
Også muligheder og problemer i tilknytning til genteknologi kan belyses  

 med eksempelmateriale fra humangenetikken.
Det kan f.eks. være mulighederne  

 for at anvende plasmidoverførsel, gensplejsning eller andre teknikker i  

 forbindelse med behandling af sygdomme.
 Populationsgenetikken kan inddrages i en kritisk belysning af mulighederne  

 for at påvirke menneskets genpuljer (eugenik).
 Endelig kan mennesket og dets oprindelse indgå i en behandling af  

 evolutionen og dens perspektiver.
Hvis i stedet genetikkens anvendelse i forskning og produktion danner  

 udgangspunkt for undervisningen, kan der på tilsvarende måde findes et bredt  

 eksempelmateriale.
Det gælder både til belysning af de genetiske aspekter og  

 til belysning af de evolutionære forhold.
Her kan f.eks. inddrages eksempler  

 fra planteproduktion, husdyrproduktion eller den industrielle udnyttelse af  

 mikroorganismer.
 Uanset valget af udgangspunkt skal det sikres, at følgende forhold  

 behandles: Genetikkens molekylære og cellulære grundlag, nedarvningsmønstre,  

 samspil mellem arv og miljø, mutationer, selektion og evolutionsteori,  

 forædling og genteknologi.
 2. Fysiologi:
 Undervisningen skal bygge på elevernes forudsætninger fra  

 fysiologiundervisningen på obligatorisk niveau.
Gennem undervisningen skal elevernes kendskab til menneskets fysiologi  

 uddybes og udvides med udgangspunkt i sundhedsmæssige problemstillinger.  

 Eleverne skal endvidere erhverve viden om fysiologiske forhold hos dyr,  

 f.eks. ved gennem eksempler fra dyr at uddybe forståelsen af de fysiologiske  

 processer hos mennesket.
Herved kan også de særlige tilpasninger og  

 specialiseringer hos mennesket belyses.
 Undervisningen skal behandle problemstillinger med tilknytning til  

 sundhedsfremme, sygdomsårsager samt forebyggelse og behandling.  

 Undervisningen kan i denne sammenhæng med fordel berøre de forskellige  

 opfattelser af sundhed og sygdom, bl.a. som de indgår i forskellige  

 sygdomsmodeller.
 Det skal prioriteres højt, at eleverne gennem de valgte problemstillinger  

 opnår en helhedsopfattelse af mennesket i et sundhedsmæssigt perspektiv.
Stressbegrebet (i bred betydning) står centralt i fysiologiundervisningen,  

 og det indgår i forbindelse med kroppens reaktioner over for en række  

 forskellige påvirkninger.
Afhængigt af emnevalget kan der være tale om  

 infektioner eller påvirkning af fysisk, kemisk eller psykisk art.
Emnerne kan vælges i forhold til et meget bredt spektrum af  

 sundhedsmæssige forhold og problemer.
Det kan være skadelige stoffer eller  

 påvirkninger i arbejdsmiljøet, boligmiljøet eller det ydre miljø; stofbrug af  

 forskellig art eller udvalgte sygdomme, men mange andre muligheder kan  

 tænkes.
De valgte emner vil være bestemmende for, hvilke organsystemer det kan  

 være relevant at få belyst.
Dog skal et eller flere reguleringssystemer  

 behandles i forbindelse med emneforløbet.
Det kan være nervesystemet, det  

 hormonale system eller immunsystemet.
 3. Økologi:
 Undervisningen skal bygge på elevernes forudsætninger fra  

 økologiundervisningen på obligatorisk niveau.
 Eleverne skal erhverve viden om udvalgte økologiske problemstillinger samt  

 opnå dybere indsigt i generelle økologiske sammenhænge og i økologiske  

 metoder.
De valgte emneforløb skal behandle mindst et af følgende delområder:  

 Biologisk produktion, ressourceudnyttelse, miljøforurening og  

 naturforvaltning.
En generel beskrivelse af disse delområder findes i  

 afsnittet om økologi på højt niveau (side 39).
 I forbindelse med emnevalget er det vigtigt at overveje mulighederne for  

 feltundersøgelser, studiebesøg eller andre udadrettede aktiviteter.
 Som en integreret del af de valgte emner behandles følgende forhold:  

 Primær- og sekundærproduktion, miljøgifte, mikroorganismers betydning for  

 stoftransport og energiomsætning samt økosystemers udvikling og bæreevne.
 4. Biokemi:
Gennem undervisningen i biokemi skal eleverne opnå viden om udvalgte  

 biologiske stofgrupper samt få indsigt i de biokemiske arbejdsmetoder.  

 Generelt skal undervisningen i biokemi tilføre de valgte emner en molekylær  

 dimension og dermed uddybe elevernes forståelse af de tilknyttede biologiske  

 problemstillinger.
Biokemi indgår hermed som en integreret del af de valgte  

 emner.
I tilknytning til et eller flere af emnerne skal vigtige organiske  

 stofgrupper og deres biologiske betydning behandles.
Det gælder  

 nukleinsyrerne, DNA og RNA, samt proteiner, men også arbejde med andre  

 stofgrupper kan bidrage til, at det molekylære niveau behandles i  

 emnearbejdet.
 Nukleinsyrer og proteiner kan inddrages i de emner, der omhandler  

 genetiske og evolutionsmæssige forhold, men andre muligheder foreligger,  

 f.eks. i forbindelse med fysiologisk betonede emner.
Også udvalgte stofskifteprocesser, herunder proteinsyntesen, inddrages i  

 de valgte emner.
Endvidere skal der gives eksempler på mikrobiologiske  

 omsætninger.
Både stofskifteprocesser og mikrobiologiske omsætninger kan  

 inddrages i mange forskellige emner med tilknytning til genetik (f.eks. i  

 forbindelse med genetiske sygdomme eller genteknologi), fysiologi (f.eks.  

 stofskiftesygdomme eller infektionssygdomme) og økologi (f.eks. i forbindelse  

 med stoftransport og energiomsætning i økosystemer).
 5. Valgfrit projektarbejde:
 Formålet med det valgfri projektarbejde er, at eleverne får mulighed for  

 selv at afgrænse en problemstilling og for selv at planlægge og styre en  

 samlet arbejdsproces.
Arbejdets omfang skal afpasses til en varighed på ca. 15 lektioner.
Over  

 det valgfri projektarbejde kan der udarbejdes en projektrapport.
Rapportens  

 omfang skal begrænses, så den modsvarer to almindelige rapporter.
Hvis der ikke udarbejdes en rapport, skal der for hvert af projekterne  

 afgrænses et intensivt læst stof af størrelsesordenen 15- 20 sider.
Dette  

 foregår i et samarbejde mellem læreren og de enkelte projektgrupper (eller  

 evt. enkelte elever). Det således definerede læsestof indgår i opgivelserne  

 til den mundtlige eksamen.
De vejledende bestemmelser svarer iøvrigt til  

 bestemmelserne for det valgfri projektarbejde på højt niveau (side 40).
Højt niveau Udgangspunktet for undervisningen på højt niveau er de faglige  

 forudsætninger, som eleverne har erhvervet gennem undervisningen på  

 obligatorisk niveau.
Som optakt til undervisningen drøftes disse  

 forudsætninger, og herunder opsummeres det, hvilke emneforløb eleverne har  

 arbejdet med i 1.g.
 Læreren gennemgår sammen med eleverne fagets bestemmelser for højt niveau.
Undervisningen veksler mellem emnearbejde og kursusforløb, og i samarbejde  

 med eleverne udarbejder læreren en plan for efterårshalvåret.
En række  

 eksempler på emner og kursusforløb er vist skematisk på side 42. De valgte  

 emner (og kursusforløb) skal tilsammen sikre en belysning af de fire områder  

 og omfatter følgende:
 1. Genetik og evolutionslære:
 Gennem en bred indføring i teori og metode skal eleverne erhverve en  

 omfattende viden om centrale genetiske og evolutionsmæssige forhold, herunder  

 menneskets genetik, populationsgenetik, evolutionsteori og genetikkens  

 anvendelse i forskning og produktion.
 Menneskets genetik kan dække forhold som f.eks. genetisk variation,  

 samspil mellem arv og miljø, arvelige sygdomme, differentiering og andre  

 processer bag fosterudvikling, genetisk registrering (bl.a. fosterdiagnostik)  

 og genetisk rådgivning.
 Populationsgenetik omhandler genetisk ligevægt og afvigelser herfra  

 (herunder mutationer og selektion). Populationsgenetikken kan således være  

 indgang til en genetisk forståelse af evolutionsprocesser og dermed  

 forståelsen af den moderne evolutionsteori.
 I forbindelse med populationsgenetikken kan endvidere inddrages  

 overvejelser om genpuljer og genbanker, f.eks. i forbindelse med forædling.
 Den moderne evolutionsteori (mutations-selektionsteorien) kan med fordel  

 ses i både historisk og nutidig belysning, og i behandlingen kan inddrages  

 organisationsniveauer strækkende sig fra det molekylære (DNA) over individet  

 (f.eks. menneskets oprindelse) til det økologiske (f.eks. økosystemers  

 evolution).
 Genetikkens anvendelse i forskning og produktion (herunder genteknologi)  

 kan belyses med eksempelmateriale omhandlende mikroorganismer (f.eks.  

 medicinalindustri og landbrug), planter og dyr (f.eks. landbrug og skovbrug)  

 eller mennesket (f.eks. sundhedsområdet).
I genetik og evolutionslære anvendes et omfattende begrebsapparat og ofte  

 også et højt abstraktionsniveau.
Det kan derfor anbefales at tage  

 udgangspunkt i konkrete eksempler, for så herudfra efterhånden at inddrage de  

 genetiske begreber og abstraktioner.
 I forbindelse med de valgte emner eller evt. som kortvarige kursusforløb  

 skal følgende indgå: Genetikkens molekylære og cellulære grundlag,  

 celledifferentiering og fosterudvikling, nedarvningsmønstre, samspil mellem  

 arv og miljø, mutationer, selektion, forædling og genteknologi.
 2. Fysiologi:
 Undervisningen skal bygge på elevernes forudsætninger fra  

 fysiologiundervisningen på obligatorisk niveau.
 Gennem undervisningen skal eleverne erhverve en omfattende viden om det  

 fysiologiske fagområde, og herunder skal elevernes kendskab til menneskets  

 fysiologi uddybes og udvides.
Eleverne skal endvidere erhverve viden om fysiologiske forhold hos dyr,  

 f.eks. ved gennem eksempler fra dyr at uddybe forståelsen af fysiologiske  

 processer hos mennesket.
Herved kan de særlige tilpasninger og  

 specialiseringer hos mennesket belyses.
 Eleverne skal også gennem udvalgte eksempler opnå viden om fysiologiske  

 forhold hos planter.
 I undervisningen fremhæves struktur-funktion relationer, opretholdelse af  

 balance (homeostasi) samt samspillet mellem individ og miljø. Ved løbende at  

 inddrage disse vigtige fysiologiske principper og relationer, kan elevernes  

 overblik fastholdes i forhold til de mange ofte meget forskelligartede  

 fysiologiske fænomener.
 Undervisningen skal behandle problemstillinger med tilknytning til  

 sundhedsfremme, sygdomsårsager, forebyggelse og behandling samt medicinsk  

 teknologi.
 Undervisningen kan i denne sammenhæng med fordel berøre de forskellige  

 opfattelser af sundhed og sygdom, f.eks. som de fremgår af forskellige  

 sygdomsmodeller.
 De valgte problemstillinger kan også inddrage kroppens reaktioner over for  

 infektioner og over for fysiske, kemiske eller psykiske påvirkninger,  

 herunder stressbegrebet (i bred betydning). I forbindelse hermed kan eleverne  

 måle, analysere og vurdere deres egen krops reaktioner og behov.
 Det skal alt i alt prioriteres højt, at eleverne gennem de valgte  

 problemstillinger opnår en helhedsopfattelse af mennesket i et  

 sundhedsmæssigt perspektiv.
 I tilknytning til de valgte emner og kursusforløb skal følgende processer  

 uddybes og behandles: Stofoptagelse, stoftransport, stof- og energiomsætning,  

 stofudskillelse, bevægelse samt biologisk regulering i tilknytning til  

 hormoner, nervesystem og immunsystem.
 Det skal endvidere sikres, at det molekylære, det cellebiologiske og det  

 vævsbiologiske grundlag for de fysiologiske processer indarbejdes i emner og  

 kursusforløb.
 3. Økologi:
 Undervisningen skal bygge på elevernes forudsætninger fra  

 økologiundervisningen på obligatorisk niveau.
 Eleverne skal erhverve en omfattende viden om økologiske forhold samt en  

 dyb og sammen hængende forståelse af økologiske teorier, metoder og modeller.
De økologiske problemstillinger skal uddybes inden for følgende  

 delområder: Biologisk produktion, ressouceudnyttelse, miljøforurening og  

 naturforvaltning.
Set i lyset af de undervisningsmæssige muligheder kan disse  

 delområder kort beskrives således:
Biologisk produktion er en fællesbetegnelse for de mange forskellige  

 former for materiel produktion, der er baseret på organismer og biologiske  

 processer.
I et økologisk perspektiv kan emnemulighederne f.eks. findes i  

 tilknytning til de produktioner, der helt eller delvist er baseret på en  

 udnyttelse af naturen.
Det kan være landbrug, skovbrug eller fiskeri eller de  

 tilknyttede følgeindustrier, men også de forskellige former for biologisk  

 energiproduktion (f.eks. biomasse og biogas) kan berøres.
Ressourceudnyttelsen kan ses i lyset af de nævnte forskellige former for  

 biologisk produktion.
I stedet for at fokusere på selve produktionsprocessen  

 er interessen nok så meget rettet mod en analyse og vurdering af de berørte  

 økosystemers bæreevne.
Også her er der mange emnemuligheder f.eks. i  

 tilknytning til udnyttelsen af skovene, havet eller jorden.
Miljøforurening omhandler de uønskede skadevirkninger på miljøet, som er  

 forårsaget af affaldsstoffer eller affaldsenergi.
Emnerne kan her inddrage  

 lokale eller globale problemstillinger, og de kan tage udgangspunkt i den  

 forurenende aktivitet (f.eks. industri, energiproduktion, husholdning), i de  

 forurenende faktorer (miljøgifte, næringssalte, fast affald) eller i de  

 modtagende økosystemer (havet, de ferske vande, jorden). Eksempler fra  

 miljølovgivning og -forvaltning kan inddrages.
Naturforvaltning drejer sig om de aktiviteter, hvorved man søger at  

 vedligeholde naturområder eller søger at modvirke eller regulere skader på  

 natur og miljø. Dette kan ske gennem fredning, fysisk planlægning,  

 lovgivning, internationale aftaler, etc., men også restaurering af miljøet  

 eller etablering af naturområder kan indgå.
I emneforløbet kan hovedvægten  

 her f.eks. lægges på de økologiske principper og metoder, som de forskellige  

 foranstaltninger bygger på.
 I forbindelse med undervisningen i økologi skal der gives eksempler på  

 planters og dyrs tilpasning til miljøet.
I tilknytning til arbejdet med de valgte emner er det vigtigt at overveje  

 mulighederne for feltundersøgelser, studiebesøg eller andre udadrettede  

 aktiviteter.
Herunder kan også mulighederne for at inddrage eksempler fra det  

 lokale miljø indgå i planlægningen.
 Som en integreret del af de valgte emner og kursusforløb skal følgende  

 uddybes og behandles: Brutto- og nettoproduktion, stofkredsløb og  

 energiomsætninger, økotoksikologi, populationsbiologi, adfærdsbiologi samt  

 økosystemers udvikling og bæreevne.
 4. Biokemi og biofysik:
 Biokemi og biofysik indgår som en integreret del af undervisningen i de  

 valgte emner og kursusforløb.
 Gennem undervisningen skal eleverne erhverve en omfattende viden om  

 centrale biokemiske/biofysiske problemstillinger samt opnå en god forståelse  

 af biokemisk metodik.
De biokemiske og biofysiske elementer kan i mange forskellige sammenhænge  

 føje en molekylær dimension til de valgte emner og kursusforløb.
Det skal her  

 tilstræbes, at de biokemiske (og biofysiske) dele ikke fremstår isoleret i  

 undervisningen, men at de reelt integreres i arbejdet.
 Det skal sikres, at følgende biokemiske elementer behandles i  

 undervisningen: Opbygning og funktion af kulhydrater, fedtstoffer, proteiner  

 og nukleinsyrer, enzymologi, kemosyntese, fotosyntese, proteinsyntese, det  

 intermediære stofskifte (herunder omsætning af kulhydrater, fedtstoffer og  

 proteiner/aminosyrer) samt biokemiske analysemetoder.
Det skal sikres, at den biofysik, der er knyttet til de molekylære  

 transportprocesser, behandles i undervisningen.
Molekylære transportprocesser  

 omfatter her diffusion, osmose, aktiv transport samt dannelse og ledning af  

 impulser i nerve- og muskelceller.
Endvidere kan biofysiske elementer indgå i  

 det omfang, det er nødvendigt for forståelsen af de biologiske forhold,  

 f.eks. ioniserende stråling i forbindelse med strålingsbiologi, lys i  

 forbindelse med fotosyntese, lyd i forbindelse med hørelse, etc.
 5. Mikrobiologi:
 Mikrobiologi indgår som en integreret del af undervisningen i de valgte  

 emner og kursusforløb.
 Gennem undervisningen i mikrobiologi skal eleverne ved hjælp af udvalgte  

 eksempler opnå en god forståelse af mikroorganismernes funktion og betydning.
 I undervisningen indgår mikroorganismerne som sygdomsfremkaldere,  

 mikroorganismernes funktion i de økologiske systemer, mikrobiologiske  

 arbejdsmetoder samt mikroorganismernes anvendelse i forskning og produktion.
 6. Valgfrit projektarbejde:
 Formålet med det valgfri projektarbejde er, at eleverne får mulighed for  

 selv at afgrænse en problemstilling og for selv at planlægge og styre en  

 samlet arbejdsproces.
Efter at have valgt et emne eller en problemstilling skal eleverne således  

 nærmere afgrænse og formulere, hvad projektet skal dreje sig om.
De skal  

 planlægge det samlede forløb og tilrettelægge det daglige arbejde.
De skal  

 indsamle data/oplysninger og evt. gennemføre egne undersøgelser.
De skal  

 analysere og vurdere de indsamlede informationer, og endelig skal de  

 udarbejde en opsummerende og konkluderende rapport eller på anden måde  

 formidle resultaterne af projektarbejdet.
Arbejdets omfang skal afpasses til en varighed på ca. 30 lektioner, og  

 projektarbejdet foregår bedst i grupper.
Gruppernes størrelse og antal skal  

 afpasses, så der bliver taget hensyn til samarbejdet mellem eleverne og til  

 lærerens muligheder for at rådgive samtlige grupper.
Også muligheden af, at  

 enkelte elever gennemfører et projekt alene, skal afpasses herefter.
 Læreren fungerer som ideegiver og konsulent, således at eleverne  

 realistisk kan gennemføre det planlagte projekt i forhold til tidsmæssige,  

 praktiske og økonomiske muligheder.
 Det valgfri projektarbejde aftales i god tid før det egentlige arbejde  

 påbegyndes, så det sikres at både den fornødne litteratur og de nødvendige  

 materialer er til stede fra starten.
Det valgfri projektarbejde opfylder bedst sit formål, hvis det indeholder  

 eksperimentelt arbejde eller et praktisk islæt af anden art.
Det kan dog også  

 bestå af en udelukkende litterær fordybelse i det valgte emne, dog på en  

 sådan måde at indsamling og bearbejdning af informationer sammen med analyse  

 og vurdering også her udgør en central del af projektarbejdet.
Over det valgfri projektarbejde kan der med fordel udarbejdes en  

 projektrapport.
Rapportens omfang skal begrænses, så den ca. modsvarer to  

 almindelige rapporter.
Hvis ikke der udarbejdes en rapport, kan andre former  

 for formidling (plancher, video, dias, avisindlæg, m.v.) anvendes som  

 afslutning på projektarbejdet.
Det skal ligge klart inden projektarbejdets  

 start, hvordan resultaterne skal formidles, herunder om der skal udarbejdes  

 en rapport.
Hvis ikke der udarbejdes en rapport, skal der for hvert af projekterne  

 afgrænses et intensivt læst stof af størrelsesordenen 30-40 sider.
Dette  

 foregår i et samarbejde mellem læreren og de enkelte projektgrupper (eller  

 evt. enkelte elever). Det således definerede læsestof indgår i opgivelserne  

 til den mundtlige prøve.
 Stikord til emner og kursusforløb, som eksempelvis kan inddrages i  

 undervisningen.
 Pensum til den skriftlige prøve:
 Pensum til den skriftlige prøve fastlægges af direktoratet og meddeles  

 skolerne omkring 1. januar, det år eksamen skal afholdes.
 Pensum fastlægges med udgangspunkt i de faglige discipliner (fagområder),  

 som undervisningen på højt niveau omfatter dvs. 1. Genetik og evolutionslære,  

 2. Fysiologi, 3. Økologi, 4. Biokemi og biofysik samt 5. Mikrobiologi.
 Den skriftlige prøves opgaver stilles inden for det meddelte pensum, men  

 løsningen af opgaverne kan forudsætte et helt basalt kendskab til faglige  

 elementer, der ikke direkte indgår i pensum.
 Pensum fastlægges på grundlag af følgende oversigt:
1. Genetik og evolutionslære Menneskets genetik, populationsgenetik, evolutionsteori, genetikkens  

 anvendelse i forskning og produktion, genetikkens molekylære og cellulære  

 grundlag, celledifferentiering og fosterudvikling, nedarvningsmønstre,  

 samspil mellem arv og miljø, mutationer selektion, forædling og genteknologi.
2. Fysiologi Stofoptagelse, stoftransport, stof- og energiomsætning, stofudskillelse,  

 bevægelse samt biologisk regulering (hormoner nervesystem og immunsystem).
3. Økologi Brutto- og nettoproduktion, stofkredsløb og energiomsætninger  

 økotoksikologi, populationsbiologi, adfærdsbiologi, økosystemers udvikling og  

 bæreevne.
4. Biokemi og biofysik Kulhydrater, fedtstoffer, proteiner, nukleinsyrer, enzymologi, molekylære transportprocesser, kemosyntese, fotosyntese, proteinsyntese, det intermediære stofskifte og biokemiske analysemetoder.
5. Mikrobiologi Mikroorganismer som sygdomsfremkaldere, mikroorganismers funktion i de  

 økologiske systemer, mikrobiologiske arbejdsmetoder, mikroorganismers  

 anvendelse i forskning og produktion.
 I forbindelse med meddelelsen om årets pensum kan de faglige elementer i  

 oversigten præciseres og uddybes, hvis det er hensigtsmæssigt af hensyn til  

 omfanget og sammensætningen af pensum.
 Det skal understreges, at de faglige elementer i oversigten skal ses i  

 relation til den øvrige beskrivelse af de fem fagområder i bekendtgørelse og  

 vejledning.
Den større skriftlige opgave i 3.g I 3.g kan eleverne vælge at skrive en større skriftlig opgave i biologi på  

 højt niveau i perioden fra efterårsferien til juleferien.
Undervisningen er i  

 denne periode suspenderet en uge for elever i 3.g.
 Formålet med opgaven er at give eleverne lejlighed til et selvstændigt,  

 dybtgående biologisk arbejde inden for et selvvalgt emneområde, og at udvikle  

 deres evne til at overskue, sammenfatte og disponere et stof.
Valg og afgrænsning af opgaven Eleven kan frit vælge sit område, hvis dette kan belyses ved hjælp af  

 biologiske teorier og metoder.
Da en del områder imidlertid også indeholder  

 elementer fra andre fag som f.eks. idræt, kemi, geografi og samfundsfag, er  

 det væsentligt, at eleven og læreren på et tidligt tidspunkt diskuterer, om  

 opgaven skal skrives i biologi og i bekræftende fald, hvilke centrale  

 biologiske elementer, der indgår i det valgte område.
Forarbejde og arbejdsprocesser Opgaven skal udarbejdes individuelt, men der er mulighed for at flere  

 elever kan arbejde inden for samme område.
Forarbejdet strækker sig over en periode på 4 uger.
Det bygger på et  

 samspil mellem elev og lærer, således at læreren konsulteres i forbindelse  

 med afgrænsning af emneområdet og i forbindelse med litteratursøgning og  

 eksperimentel belysning af emneområdet.
Læreren holdes løbende orienteret om  

 elevens arbejde.
I faget biologi er der gode erfaringer med at inddrage elevens egne  

 undersøgelser/forsøg i større eller mindre omfang i opgaverne.
Det er derfor  

 væsentligt, dels at eleven vejledes i disse muligheder, dels at  

 dataindsamlingen foretages i god tid forud for selve opgaveugen.
Samtidig er  

 det vigtigt, at der er klare aftaler om adgang til faglokaler.
I disse  

 aftaler skal der tages hensyn til reglerne fra Risikovejledningen (Sikkerhed  

 i undervisningslaboratoriet).
 Det er væsentligt, at egentlige eksperimentelle aktiviteter i selve  

 opgaveugen begrænses til et absolut minimum, hvis ikke de helt kan undgås.
 Det er hensigtsmæssigt, hvis eleven under arbejdet med det valgte område  

 afleverer en skriftlig oversigt over det indsamlede materiale, samt en kort  

 redegørelse for de tanker den pågældende har gjort sig om afgrænsning,  

 litteratur, problemstillinger eventuelle forsøg/undersøgelser og disposition.
 Baggrundsmaterialet/litteraturen til opgaven skal være nyt, men temaet kan  

 godt have relation til gennemgåede områder.
Opgavens formulering Opgaven formuleres endeligt af læreren.
Eleven må således ikke på forhånd  

 kende titlen på opgaven eller dennes indhold, men opgaven skal dreje sig om  

 væsentlige forhold inden for det valgte emneområde og må ikke komme som en  

 overraskelse for eleven.
Opgaven skal være klart afgrænset, hverken for åben  

 eller for styrende.
Opgaveformuleringen skal være klar og i overensstemmelse med de typer  

 spørgsmål, som eleven kender fra den daglige undervisning.
Reproduktion fra  

 håndbøger og lærebøger må i et vist omfang accepteres; men opgaven skal  

 formuleres, så eleven også stilles over for krav om analyse, vurdering og  

 syntese.
 Opgaven skal formuleres, således at den gode, veldokumenterede besvarelse  

 kan foretages på 10-15 sider eksklusive tabeller, bilagsmateriale m.v.
Besvarelsens udformning Besvarelsen skal bygge på gængse principper for udformning af bl.a.  

 naturvidenskabelige artikler.
Besvarelsen kan f.eks. indeholde følgende  

 afsnit:
 * Indholdsfortegnelse.
 * Indledning og formål, herunder problemformulering.
 * Eventuelt teoristof.
 * Beskrivelse af arbejdsmetode(r).
 * Centrale afsnit med resultater, analyse og diskussion.
 * Konklusion, opsummerende vurdering af arbejdet og dets resultater i  

 forhold til formål/problemformulering.
 * Litteraturliste og kildehenvisninger.
 * Bilag.
Bedømmelse af besvarelsen Besvarelsen skal bedømmes som en helhed af læreren og en censor, idet der  

 generelt lægges vægt på elevens evne til at sætte sig ind i et stofområde og  

 til at formidle den opnåede indsigt.
Det skal fremhæves, at  

 metodefremstilling og -drøftelse i relation til elevens egne  

 undersøgelser/forsøg godt kan vurderes meget højt, selvom de konkrete  

 resultater er ufuldstændige.
I helhedsvurderingen indgår lærerens og censors  

 bedømmelse af bl.a.
* om besvarelsen er overskuelig, sammenhængende og sproglig præcis, * om problemstillinger og -formuleringer er klare og relevante for emnet  

 og den stillede opgave, herunder afgrænsning med hensyn til bredde og dybde, * om besvarelsen er referatpræget og bygger på en enkelt eller et par  

 lettilgængelige fremstillinger, eller om der selvstændigt og kritisk  

 bearbejdes et forholdsvis stort og vanskeligt materiale, * om kilder og resultater er anvendt og fortolket kritisk, præcist og  

 tilstrækkeligt, * om konklusioner og sammendrag er logiske og argumenteret dækkende i  

 forhold til relevante kilder, egne resultater og opstillede problemstillinger  

 inden for de rammer, opgavens formuleringer giver, * om indholdsfortegnelse og kildehenvisninger i teksten er præcise, om  

 materiale- og litteraturliste er dækkende og om opgaven er udformet med en  

 teknisk kvalitet og lay-out, der gør den læsbar og forståelig.
Eksamen på de tre niveauer På det obligatoriske niveau og mellemniveau afholdes en mundtlig prøve.
På  

 højt niveau afholdes en mundtlig og en skriftlig prøve.
De mundtlige prøver Til mundtlig eksamen på obligatorisk niveau opgives et intensivt læst stof  

 samt det tilhørende eksperimentelle arbejde, som det er beskrevet i  

 vejledninger eller tilsvarende.
 Til mundtlig eksamen på mellemniveau og højt niveau opgives et intensivt  

 læst stof samt de tilhørende rapporter.
 Det valgfri projektarbejde indgår i eksamensopgivelserne.
Det kursorisk læste stof opgives ikke til eksamen.
Det samme gælder  

 elevernes laboratoriejournaler, der på lige fod med andre elevnotater ikke  

 indgår i eksamensopgivelserne.
 Der trækkes et spørgsmål, som normalt skal være forsynet med præciserende  

 underspørgsmål og bilagsmateriale.
