 Stiftelse af anpartsselskab kunne ikke registreres, da en del af  

 indskudskapitalen var tegnet af andre end stifteren, og da indskudskapitalen  

 ikke var fuldt indbetalt.
 A har i skrivelse af 13. februar 1995 på vegne K ApS under stiftelse  

 klaget over, at Erhvervs- og Selskabsstyrelsen ved skrivelse af 7. februar  

 1995 (j.nr. 95-4.418) afviste at registrere selskabet i Erhvervs- og  

 Selskabsstyrelsens register for anpartsselskaber med henvisning til, at  

 indskudskapitalen ikke som krævet i § 3, stk. 1, i lov om anpartsselskaber  

 udelukkende er tegnet af stifteren, og at den ikke, som krævet i samme lovs §  

 6, stk. 2, er fuldt indbetalt til selskabet.
 Sagens omstændigheder:
Den 12. januar 1995 anmeldte klageren A det nystiftede selskab K Aps til  

 registrering i Erhvervs- og Selskabsstyrelsens register for anpartsselskaber.  

 Selskabets formål er ifølge vedtægternes § 3 at drive bedemandsforretning og  

 dermed beslægtet virksomhed.
Af vedtægternes § 4 fremgår, at  

 indskudskapitalen udgør 200.000 kr., der i henhold til stiftelsesdokumentet  

 »udbydes til tegning inden for eller uden for stifterens kreds til  

 parikurs«.
Som bilag til anmeldelsen var vedlagt kopi af  

 stiftelsesdokument, protokollat for konstituerende generalforsamling,  

 åbningsbalance samt erklæring fra statsautoriseret revisor B om, at 110.000  

 kr. var indbetalt til selskabet.
 Stiftelsesdokumentet, der alene er underskrevet af A, indledes med:
 »Underskrevne A........... har dags dato besluttet at stifte et  

 anpartsselskab...«.
Af stiftelsesdokumentets side 3 fremgår, at »Anparterne er alle tegnet til pari værdi således: A kr. 188.000  

 hvoraf kr.98.000 er indbetalt: C kr. 10.000 der er indbetalt: D kr. 1000 der  

 er indbetalt: E kr. 1000 der er indbetalt.
Restbeløbet skal være indbetalt  

 senest den 31/12 1995«.
Tilsvarende oplysninger om indskudskapitalens fordeling blev ifølge  

 protokollatet givet på den konstituerende generalforsamling.
I selskabets  

 åbningsbalance er som aktiver anført bankindestående 110.000 kr. og  

 »tilgode vedr. bindende tegnet anpartskapital« 90.000 kr.
Ved den påklagede skrivelse af 7. februar 1995 afslog Erhvervs- og  

 Selskabsstyrelsen at registrere selskabet, »da selskabets  

 indskudskapital ikke udelukkende er tegnet af stifteren, jf.  

 anpartsselskabslovens § 3, stk. 1, og da selskabets indskudskapital ikke er  

 fuldt indbetalt til selskabet, jf. anpartsselskabslovens § 6, stk. 2.« I klageskrivelsen har A anført, at det ikke kun er ham, der er stifter,  

 men at der er yderligere 3 stiftere, C, D og E, og at stifterne tilsammen har  

 tegnet hele indskudskapitalen.
Når det kun er ham, der har underskrevet  

 stiftelsesdokumentet, er det fordi, han har underskrevet på de øvrige  

 stifteres vegne ved fuldmagt.
At et stiftelsesdokument kan underskrives ved  

 fuldmagt, fremgår af kommentaren til anpartsselskabslovens § 3, stk. 1. Som  

 bilag til klagen har klageren vedlagt fuldmagten, der er underskrevet af de 3  

 øvrige stiftere og dateret den 12. januar 1995, samme dag som stiftelsen.  

 Klageren har endvidere anført, at 110.000 kr. af indskudskapitalen er  

 indbetalt, hvilket overstiger lovens grænse på 80.000 kr.
Klageren mener  

 derfor, at betingelserne for registrering er opfyldt, og at Erhvervs- og  

 Selskabsstyrelsen har pligt til at registrere selskabet.
 I en redegørelse for sagen af 2. maj 1995 har Erhvervs- og  

 Selskabsstyrelsen fastholdt afgørelsen og udtalt:
»Af det med anmeldelsen indsendte stiftelsesdokument fremgår det med  

 fornøden klarhed, at alene klager var stifter af selskabet.
Af  

 stiftelsesdokumentet, side 1, 2. afsnit, og protokollatet, ad.pkt. 1, fremgår  

 det med fornøden klarhed, at en personkreds udover klager tegner en del af  

 indskudskapitalen.
Klager gør i sit brev af 13. februar 1995 til Erhvervsankenævnet gældende,  

 at han underskrev stiftelsesdokumentet på samtlige stifteres vegne i henhold  

 til fuldmagt.
Styrelsen skal hertil bemærke, at det hverken af  

 stiftelsesdokumentet eller af de øvrige dokumenter fremgår, at andre end  

 klager var stifter af selskabet, og at han underskrev på vegne af samtlige  

 stiftere.
Den med klagen vedlagte fuldmagt var ikke indsendt som bilag til  

 anmeldelsen.
Den af klageren anførte argumentation om, at fuldmagt kan  

 benyttes til at underskrive på de samlede stifters vegne, ses derfor ikke at  

 kunne influere på sagens afgørelse.
 Det må derfor lægges til grund ud fra indholdet af anmeldelsen med bilag,  

 at indskudskapitalen ikke udelukkende var tegnet af stifteren, og som følge  

 heraf var betingelsen i anpartsselskabslovens § 3, stk. 1, ikke opfyldt.
Af selskabets indskudskapital var alene kr. 110.000 ubestridt indbetalt på  

 anmeldelsestidspunktet.
Af stiftelsesdokumentet fremgår at restbeløbet senest  

 skal være indbetalt den 31. december 1995. Betingelserne om indbetaling i  

 anpartsselskabslovens § 6, stk. 2, er således ikke opfyldt.
Når klager i sit brev til Erhvervsankenævnet af 13. februar 1995 gør  

 gældende, at indbetaling på kr. 110.000 overstiger lovens grænse på kr.  

 80.000, må det bero på manglende kendskab til lovens kapitalkrav. » Erhvervs- og Selskabsstyrelsens udtalelse har været forelagt klageren, der  

 ikke har fremsat yderligere bemærkninger i sagen.
 Ankenævnet udtaler:
Efter anpartsselskabsloven (lovbekendtgørelse nr. 573 af 24. juni 1994) §  

 1, stk. 3, skal et anpartsselskab have en indskudskapital på mindst 200.000  

 kr.
Dette minimumsbeløb blev forhøjet fra 80.000 kr. ved lov nr. 886 af 21.  

 december 1991. Efter anpartsselskabslovens § 6, stk. 2, kan et anpartsselskab  

 ikke registreres, medmindre indskudskapitalen (anparternes pålydende med  

 tillæg af eventuel overkurs) er fuldt indbetalt.
Fordringer på stifterne kan  

 efter § 5 a, stk. 2, ikke anvendes som indskud.
Det fremgår af anmeldelsen og  

 de medfølgende dokumenter, at kun 110.000 kr. af indskudskapitalen på 200.000  

 kr. var indbetalt.
Betingelserne i lovens § 6, stk. 2, var således ikke  

 opfyldt.
Ankenævnet kan derfor tiltræde, at Erhvervs- og Selskabstyrelsen af  

 denne grund afslog at registrere selskabet.
Efter anpartsselskabslovens § 3,  

 stk. 1, skal indskudskapitalen være tegnet af selskabets stiftere.
I  

 stiftelsesoverenskomsten står, at selskabet er stiftet af A alene.
Ifølge de  

 dokumenter, der var vedlagt ved anmeldelsen, havde A kun tegnet en del af  

 indskudskapitalen.
Den omtalte fuldmagt, hvis indhold strider mod  

 stiftelsesoverenskomstens ordlyd, blev først fremsendt senere.
Efter de  

 dokumenter, som forelå ved anmeldelsen, var betingelserne i lovens § 3, stk.  

 1, således ikke opfyldt.
Ankenævnet kan derfor tiltræde, at Erhvervs- og  

 Selskabsstyrelsen også af denne grund afslog at registrere selskabet.
 Ankenævnet stadfæster herefter den påklagede afgørelse.
