Bekendtgørelse om udarbejdelse af genopretningsplaner for pengeinstitutter, realkreditinstitutter og fondsmæglerselskaber I I medfør af § 71 a, stk. 3, og § 373, stk. 4, i lov om finansiel virksomhed, jf. lovbekendtgørelse nr. 948 af 2. juli 2013, som ændret ved lov nr. 268 af 25. marts 2014, fastsættes:
Anvendelsesområde § 1. Denne bekendtgørelse finder anvendelse på følgende virksomheder med en balance over 1 mia. kr.:
 1) Pengeinstitutter.
 2) Realkreditinstitutter.
 3) Fondsmæglerselskaber I.
Stk. 2. Vurderingen af, om en virksomhed er omfattet af denne bekendtgørelse, foretages på baggrund af virksomhedens senest aflagte årsrapport.
Hvis virksomheden i denne årsrapport har en balance over 1 mia. kr., skal der udarbejdes en genopretningsplan, jf. dog § 3, stk. 4.
Genopretningsplanens indhold og godkendelse § 2. En genopretningsplan skal være skriftlig og mindst indeholde en beskrivelse af følgende:
 1) De nødvendige kapitalforanstaltninger der skal iværksættes for at genoprette virksomhedens kapital, herunder eventuel tilførsel af ny kapital eller reduktion i fradragene i kapitalgrundlaget samt forskellige scenarier for iværksættelsen heraf.
 2) De nødvendige likviditetsforanstaltninger der skal iværksættes for at genoprette virksomhedens likviditet, herunder forskellige scenarier hvor de normale likviditetsfaciliteter ikke vil være til rådighed.
3) Identifikationen af virksomhedens kritiske funktioner samt opretholdelse af disse.
Identifikationen skal være møntet på den enkelte virksomhed og være koncentreret omkring de funktioner, som særligt skal forsøges opretholdt, eksempelvis virksomhedens væsentlige IT-systemer.
 4) En plan for hvordan de risikovægtede aktiver kan reduceres, såfremt virksomheden kommer under genopretning, herunder et eventuelt frasalg af forretningsenheder.
 5) En oversigt over mulige fusionsparter der kan tages kontakt til, hvis virksomheden kommer under genopretning.
 Stk. 2. Genopretningsplanen skal godkendes af virksomhedens bestyrelse.
Indsendelse af genopretningsplan § 3. Virksomheder omfattet af denne bekendtgørelse skal indsende genopretningsplanen til Finanstilsynet senest den 1. oktober 2014.
 Stk. 2. Virksomheder, som senere bliver omfattet af reglerne i denne bekendtgørelse, skal indsende genopretningsplanen til Finanstilsynet senest den førstkommende 30. juni.
Stk. 3. Genopretningsplaner udarbejdet i henhold til stk. 1 eller 2 skal opdateres mindst én gang om året.
Den opdaterede genopretningsplan skal indsendes til Finanstilsynet senest den 30. juni.
 Stk. 4. Hvis en virksomhed har udarbejdet en genopretningsplan i henhold til § 1, og virksomhedens balance falder til under 1 mia. kr., skal der ikke længere udarbejdes eller indsendes en opdateret genopretningsplan til Finanstilsynet.
Straffebestemmelser § 4. Overtrædelse af §§ 2 og 3 kan straffes med bøde.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Ikrafttræden § 5. Bekendtgørelsen træder i kraft den 31. marts 2014.
