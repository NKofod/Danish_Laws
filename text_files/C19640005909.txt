(Til overpræsidenten i København,  

 overformynderiet, amtmændene og skifteretterne) I anledning af, at Danmarks Sparekasseforening har gennemført en ordning,  

 hvorefter sparekasserne efter nærmere angivne retningslinier kan yde  

 kortvarige lån til uddannelsesformål, har foreningen anmodet  

 justitsministeriet om at bestemme, at værgen for en mindreårig uden  

 overøvrighedens samtykke skal kunne optage sådanne uddannelseslån på sin  

 myndlings vegne.
Det er over for justitsministeriet oplyst, at de nævnte lån kan ydes med  

 indtil 6.000 kr. incl. eventuelle renter af lånet i uddannelsestiden, og at  

 lånene kan ydes til enhver uddannelse af såvel praktisk som teoretisk  

 karakter af indtil 2 års varighed.
Låneansøgninger udfærdiges på særlige  

 ansøgningsskemaer, og der foretages i hvert enkelt tilfælde en nøje prøvelse  

 af lånsøgerens kreditværdighed.
Kaution eller anden sikkerhedsstillelse  

 kræves ikke, idet lånene er sikret ved en af sparekasserne tegnet  

 kautionsforsikring.
Lånene udbetales låntageren i rater, der fastsættes efter  

 aftale mellem denne og sparekassen.
Lånene er afdragsfri i uddannelsestiden  

 og under aftjening af værnepligt.
Afdragstiden afpasses i øvrigt efter  

 uddannelsens art og låntagerens økonomiske vilkår; den vil i almindelighed  

 ikke overstige 3 år, men kan undtagelsesvis udtrækkes til 5 år.
Forrentning  

 og afdrag sker normalt ved lige store månedlige ydelser i afdragsperioden.
 I anledning heraf bestemmer justitsministeriet herved, at værgen for en  

 mindreårig - uanset bestemmelsen i § 14 i bekendtgørelse nr. 64 af 12. marts  

 1930 angående værgens beføjelser og pligter - uden overøvrighedens samtykke  

 indtil videre vil kunne optage de nævnte uddannelseslån.
 Justitsministeriet, den 6. april 1964.
 Hans Hækkerup.
 /Borg Hansen.
