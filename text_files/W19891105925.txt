 Familieretsdirektoratet stadfæstede statsamtets afgørelse om  

 nedsættelse af et bidrag, hvis størrelse aftaltes mellem parterne under  

 vilkårsforhandlingen.
 Nedsættelsen begrundedes med ændringer i moderens personlige og  

 økonomiske forhold.
 Faderen og moderen havde under vilkårsforhandling i statsamtet i september  

 1988 aftalt, at statsamtet skulle udfærdige bidragsresolution, hvorefter  

 moderen fra den 1. januar 1989 skulle betale normalbidraget med tillæg af 100  

 % til barnets underhold.
 Faderen og moderen blev vejledt om betingelserne for ændring af  

 børnebidraget i medfør af børnelovens § 16.
 Det lagdes til grund, at faderen i 1989 arbejdede på nedsat tid og iøvrigt  

 modtog dagpenge.
 For moderens vedkommende lagdes det til grund, at hun i 1987 havde en  

 årlig indtægt på ca. 294.000 kr., at hun på tidspunktet for aftalens  

 indgåelse regnede med at få en bruttoindtægt i 1988 på ca. 204.000 kr. og at  

 hun på tidspunktet for Familieretsdirektoratets afgørelse modtog ca. 2.340  

 kr. ugentlig i dagpenge.
 Navnlig under hensyn til den væsentlige ændring, der var sket i moderens  

 personlige og økonomiske forhold og til, at forældrene under  

 vilkårsforhandlingen kun var blevet vejledt om betingelserne for ændring af  

 børnebidraget i medfør af børnelovens § 16, fandt Familieretsdirektoratet, at  

 betingelserne for at ændre aftalen var til stede, og Familieretsdirektoratet  

 stadfæstede statsamtets afgørelse.
 Det tilføjes, at aftalen i tilfælde, hvor forældrene træffer aftale om  

 børnebidrag indtil videre, således at aftalen kan ændres efter børnelovens §  

 16, jf. § 17, bliver tillagt den betydning, at der som forudsætning for  

 bidragsændring kræves noget mere betydelige forandringer i de økonomiske  

 forhold, end der efter praksis almindeligvis kræves efter § 16, men ikke  

 tilstedeværelse af de strenge betingelser, som er anført i § 17.
 Skarrildhus 1988, s. 11 ff.
