Beretning afgivet af Retsudvalget den 6. september 2017 Beretning over Forslag til folketingsbeslutning om forebyggelse af indbrud i private hjem [af Rune Lund (EL), Trine Bramsen (S) og Lisbeth Bech Poulsen (SF)]:
1. Udvalgsarbejdet Beslutningsforslaget blev fremsat den 31. marts 2017 og var til 1. behandling den 24. maj 2017. Beslutningsforslaget blev efter 1. behandling henvist til behandling i Retsudvalget.
Møder Udvalget har behandlet beslutningsforslaget i 2 møder.
2. Politiske bemærkninger Et mindretal i udvalget (S, EL, RV, ALT og SF) ønsker at pålægge regeringen at fremsætte forslag om at ændre byggeloven, så den fremover ved nybyggeri og større renoveringer sikrer tilfredsstillende tryghed i indbrudsmæssig henseende.
Dette skal ske ved at anvende den sikringsmodel af døre og vinduer i private hjem, der anvendes i Holland.
Således skal døre og vinduer ved nybyggeri og større renoveringer fremover kunne modstå indbrudsforsøg i mindst 3 minutter.
I forbindelse med den konkrete udformning af lovgivningen skal det sikres, at der gives mulighed for pragmatiske løsninger, eksempelvis gennem undtagelse fra bestemmelsen i etageejendomme, hvor indbrud gennem vindue ikke er muligt.
På samme vis skal det sikres, at der indarbejdes dispensationsordninger, der kan tage æstetiske hensyn  eksempelvis ved ældre byggeri med sprossevinduer eller særligt eksperimenterende byggeri, hvor det ikke er muligt at efterleve kravet.
Et andet mindretal i udvalget (DF) kan ikke støtte forslaget i dets nuværende form.
Det er efter Dansk Folkepartis mening en meget vidtgående model, der fra forslagsstillernes side lægges op til, da det vil medføre ekstraudgifter for en stor del af landets boligejere.
Ligeledes bemærker Dansk Folkeparti, at antallet af indbrud i private hjem stadig er alt for højt.
Igennem de seneste 20 år har antallet ligget nogenlunde stabilt  dog har der i en årrække været en bølge i opadgående retning i antallet af indbrud startende fra omkring 2008. Nu er antallet af indbrud ved at være »normaliseret«  dog naturligvis på et for højt niveau.
Dansk Folkeparti bemærker i den forbindelse, at det var i forbindelse med indlemmelsen af en række østeuropæiske lande i Schengensamarbejdet, man så denne eksplosion i antallet af indbrud.
Et vigtigt redskab for at få antallet af indbrud bragt ned er derfor effektiv ind- og udrejsekontrol ved de danske grænser.
 P.u.v.
