Fremsat den 15. maj 2012 af Tom Behnke (KF), Mike Legarth (KF), Karen Ellemann (V), Eyvind Vesselbo (V), René Christensen (DF) og Karin Nødgaard (DF) Forslag til folketingsbeslutning om kommunernes tilslutning til DUBU-systemet Folketinget pålægger regeringen inden udgangen af 2012 at fremsætte lovforslag, som sikrer, at samtlige kommuner pålægges at tilslutte sig og benytte »Digitalisering  udsatte børn og unge« (DUBU) eller indrette eksisterende it-systemer, der kan sidestilles med DUBU-systemet, således at de kan kommunikere uhindret med DUBU.
Endvidere skal det sikres, at Socialstyrelsen kan følge sagerne og trække rapporter ud, hvis en sag udvikler sig bekymrende.
Bemærkninger til forslaget Det skal være et krav, at alle kommuner tilsluttes it-systemet »Digitalisering  udsatte børn og unge« (DUBU), dog kan kommuner med it-systemer, der kan sidestilles med DUBU-systemet, indrette de eksisterende systemer, så de kan kommunikere uhindret med DUBU.
DUBU-systemet skal gøre det hurtigere for kommuner at opdage overgreb mod børn og unge ved at udveksle elektroniske oplysninger om udsatte familier på tværs af kommuner.
Det er dog kun omkring halvdelen af kommunerne, der har meldt sig til det frivillige system.
Derfor skal det gøres obligatorisk, således at man sikrer, at de informationer kommunerne indsamler om nomadefamilier, også videregives, hvis familien flytter kommune.
Fordelene ved DUBU er, at sagsbehandleren bl.a. får overblik over en sag og bliver adviseret om de forskellige lovkrav til, hvordan børnesager skal håndteres.
Samtidig får sagsbehanderen automatisk besked, hvis en familie flytter folkeregisteradresse, og kan dermed sende en underretning til den nye kommune, som i god tid informeres om familiens forhold.
DUBU-systemet guider den enkelte sagsbehandler gennem et forløb, hvor både anbringelsesreformen, Barnets Reform og relevante lovkrav er indarbejdet, og udgør den socialfaglige basis, som er med til at sikre, at DUBU-systemet også børnefagligt er med til at hæve sagsbehandlingens kvalitet.
DUBU-systemet styrker således også det enkelte barns retssikkerhed, da man med registreret også kan sikre, at alle regler er fulgt.
I modsætning til tidligere, hvor mange relevante fakta kun fandtes som »tavs viden«, så foreligger de nu alle samlet på skrift i sagen.
Dermed kan sagerne blive bedre belyst til gavn for både barnet, forældrene og sagsbehandleren.
Dette er en fordel ved ankesager, i dialogen med borgeren, eller hvis der skiftes sagsbehandler.
Barnets behov skal være i centrum  ikke administration og genindtastninger af oplysninger.
DUBU-systemet arbejder tæt sammen med kommunens øvrige it-systemer, så medarbejderne ikke behøver indtaste de samme oplysninger flere gange eller skifte rundt mellem forskellige computerprogrammer, f.eks. henter DUBU automatisk cpr-nummer-oplysninger og sørger for, at data let kan sendes til Ankestyrelsen og Danmarks Statistik.
DUBU-systemet sørger for, at økonomisk styring og faglighed går hånd i hånd.
Systemet giver kommunernes ledelse et bedre overblik over udviklingen i forhold til økonomi, foranstaltninger og resultater.
Det bliver altså lettere at se, hvor der er behov for en særlig indsats, eller hvordan nye afgørelser har påvirket kommunens budget.
Systemet sikrer et grundigt beslutningsgrundlag, der gør det lettere at træffe den rigtige beslutning første gang.
I dag bliver der brugt ca. 12-14 mia. kr. på indsatser for udsatte børn og unge.
Hvis man blot forbedrer de valg, der træffes med 1 pct. i forhold til børnenes og de unges behov, svarer det til 120 mio. kr. om året.
 Regeringen bør i forbindelse med kommuneforhandlingerne sikre tilvejebringelse af de nødvendige midler, så DUBU-systemet kan blive landsdækkende og på sigt vise sig som en god investering, såvel menneskeligt som økonomisk.
Link til hjemmeside om DUBU: www.kombit.dk/dubu Skriftlig fremsættelse Tom Behnke (KF) Som ordfører for forslagsstillerne tillader jeg mig herved at fremsætte:
 Forslag til folketingsbeslutning om kommunernes tilslutning til DUBU-systemet.
(Beslutningsforslag nr.
B 89) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
