Nr BTL 36 Betænkning over Forslag til lov om ændring af lov om erhvervsfremme  

 (Etablering og drift af innovationsmiljøer m.v.)   

 Nr L 36 1997-98. 1. samling Afgivet af Erhvervsudvalget Afgivet: 19971211 Udvalget har behandlet lovforslaget i nogle møder og har herunder stillet  

 spørgsmål til erhvervsministeren, som denne har besvaret dels skriftligt,  

 dels mundtligt.
To af Erhvervsudvalgets spørgsmål og erhvervsministerens svar  

 herpå er optrykt som bilag til betænkningen.
 Endvidere har udvalget modtaget skriftlige henvendelser fra:
Håndværksrådet, Kommunernes Landsforening og NOVI A/S.
 Herefter indstiller et flertal (Socialdemokratiets, Det  

 Konservative Folkepartis, Socialistisk Folkepartis, Det Radikale Venstres og  

 Centrum-Demokraternes medlemmer af udvalget) lovforslaget til  vedtagelse  

 uændret.
Et mindretal (Venstres medlemmer af udvalget) indstiller  

 lovforslaget til vedtagelse uændret.
Mindretallet er grundlæggende  

 enig i behovet for etablering af en bedre forbindelse mellem det store  

 forskningspotentiale, der ligger på universiteter, og den erhvervsmæssige  

 udnyttelse heraf.
Mindretallet må konstatere, at regeringen sammen med SF  

 gennem aktstykke nr. 236 af 21. maj 1997 har afsat et betydeligt beløb til  

 formålet.
Venstre har udtrykt betænkelighed, bl.a. ved beløbets størrelse,  

 men tager til efterretning, at bevillingen er afsat.
Venstre vil på den  

 baggrund tilslutte sig intentionerne i forslaget, idet det forudsættes:
- at eksisterende virksomheder ikke udelukkes fra at kunne anvende  

 ordningen, - at anvendelsen af midlerne til formålet ikke sker på bekostning af den  

 generelle information og service til virksomhederne, og - at man ved administrationen af loven ikke går på kompromis med de  

 almindelige forvaltningsmæssige krav, bl.a. vedrørende habilitet.
 Et andet mindretal (Enhedslistens medlem af udvalget) indstiller  

 lovforslaget til forkastelse ved 3. behandling.
 Et tredje mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling.
Mindretallet mener, at retningen i regeringens tankegang er forkert.
Det  

 er naturligvis vigtigt, at der samarbejdes mellem erhvervslivet og  

 universitetsmiljøet, men tilskud vil efter mindretallets opfattelse altid  

 være konkurrenceforvridende.
Det er økonomiske lettelser, som f.eks. i  

 relation til administrationsbøvlet, der er brug for.
Lissa Mathiasen (S) fmd.
Ole Vagn Christensen (S) Sonja  

 Mikkelsen (S) Hardy Hansen (S) Jacob Buksti (S) Kjeld Rahbæk Møller (SF) Ulla  

 Solvang (RV) Frank Aaen (EL) Sonja Albrink (CD) Svend Erik Hovmand (V) Pia  

 Larsen (V) Svend Heiselberg (V) Erik Larsen (V) Kai Dige Bach (KF) nfmd.  

Pernille Sams (KF) Flemming Hansen (KF) Annette Just (FP) Dansk Folkeparti havde ikke medlemmer i udvalget.
Bilag To af udvalgets spørgsmål til erhvervsministeren og dennes svar  

 herpå:
Svar på spørgsmål 1 (L 36 - bilag 1) stillet af Folketingets  

 Erhvervsudvalg den 23. oktober 1997 Spørgsmål:
 Ministeren bedes sende udvalget høringssvarene samt et notat over, hvilke  

 ændringer høringssvarene har givet anledning til og begrundelserne herfor.
 Svar:
 Vedlagt er kopi af høringssvar fra:
 AC, Arbejderbevægelsens Erhvervsråd, Arbejdsløshedskassen for Selvstændige  

 Erhvervsdrivende i Danmark (ASE), Akademiet for de Tekniske Videnskaber  

 (ATV), CO-Industri, Danmarks Farmaceutiske Højskole, Dansk Forening til  

 Fremme af Opfindelser (DaFFO), Dansk Handel & Service, Dansk Industri,  

 Dansk Iværksætterforening, Dansk Udviklingsfinansiering (DUF),  

 Finansieringsinstituttet for Industri og Håndværk (FIH), Foreningen af Danske  

 Forskerparker, Foreningen af Registrerede Revisorer, Forskningsministeriet,  

 Frederiksberg Kommune, Handelskammeret, Handelshøjskolen i København,  

 Håndværksrådet, Ingeniørforeningen, Institutrådet, Konkurrencestyrelsen,  

 Københavns Forskerby Symbion, Københavns Kommune, Københavns Universitet, LO,  

 NOVI, Rigsrevisionen, Rådet for Teknologisk Service, Skatteministeriet,  

 Rektorkollegiet, TIC Danmark, Udviklingspark Syd, Undervisningsministeriet og  

 Aalborg Universitet.
Modtagelsen af lovforslaget er generelt positiv.
Stort set alle  

 høringsparter finder, at initiativet har relevans, og at lovforslaget udgør  

 en fornuftig ramme.
 Håndværksrådet bemærker dog, at en større del af  

 erhvervsfremmemidlerne burde anvendes på tilbud med en større målgruppe.
Dansk Industri lægger vægt på, at valget af innovationsmiljøer  

 ikke efterlader uhensigtsmæssige udsving i bevillinger til den øvrige  

 teknologiske infrastruktur.
Udpegningen af innovationsmiljøer bør ikke ske på  

 bekostning af den iværksætterfremme, der i dag sker ved DTI.
Det er vigtigt,  

 at forskerparkerne, DTI og innovationsmiljøerne bringes til at udgøre en  

 sammenhængende iværksætterinfrastruktur.
 Dansk Handel & Service hæfter sig ved, at ordningen skal  

 fremme udviklingen af »nye service- og produktideer«.  

 Organisationen indskærper, at fokus på serviceideer fastholdes, så  

 innovationsmiljøerne ikke ensidigt rettes mod industrien.
 Arbejderbevægelsens Erhvervsråd, CO-Industri og LO ser positivt på  

 lovforslaget, idet man bl.a. noterer sig, at der er taget de nødvendige  

 forholdsregler mod misbrugsmuligheder.
Høringssvarene har ikke givet anledning til ændring af strukturen og det  

 grundlæggende indhold i lovforslaget.
På baggrund af høringssvarene er der  

 dog foretaget en del lovtekniske præciseringer samt enkelte justeringer af  

 mere substantiel karakter på baggrund af de indkomne høringssvar, jf.  

 nedenfor:
Ad § 9 a, stk. 3 Stifterne af innovationsmiljøerne skal samarbejde med relevante højere  

 læreanstalter, forskningsinstitutioner, uddannelsesinstitutioner eller  

 lignende samt kapitalkilder og etablerede virksomheder.
 Institutrådet bemærker, at de Godkendte Teknologiske  

 Serviceinstitutter ikke er opregnet som mulig samarbejdspartner, selvom  

 GTS-institutterne har en betydende teknologisk og markedsmæssig viden.
 Aalborg Universitet efterlyser en klarere angivelse af, hvad der  

 menes med »samarbejdsrelationer«, og foreslår, at der udarbejdes  

 mere forpligtende samarbejdsaftaler eller netværk.
 Handelshøjskolen i København lægger vægt på, at der ikke må ske en  

 ensidig fokusering på de tekniske aspekter ved arbejdet med innovative ideer.  

 Viden om afsætning, finansiering og »knowledge management« er  

 vigtige forudsætninger for en vellykket produktudvikling.
 Dansk Udviklingsfinansiering fremhæver vigtigheden af, at  

 innovationsmiljøerne har tilstrækkelig »kritisk masse«, og at de  

 fra starten etablerer tætte relationer til de kapitalformidlere, som skal  

 bringe de succesfulde projektideer videre til en egentlig kommerciel fase.
 Foreningen af Registrerede Revisorer mener, at der næppe vil være  

 en tilstrækkelig udbygget ekspertise i innovationsmiljøerne på alle områder,  

 hvorfor innovationsmiljøerne skal anvende underleverandører på områder, hvor  

 der kræves særlig ekspertise.
 Kommentarer:
I § 9 a, stk. 3, nr. 3), er »samarbejdsrelationer« blev ændret  

 til »samarbejdsaftaler«.
Disse er mere forpligtende og dækker mere  

 korrekt den relation, innovationsmiljøet forventes at have til f.eks.  

 vidensinstitutioner.
GTS-institutioner kan indgå i innovationsmiljøer, selvom  

 de ikke er opregnet i § 9 a, stk. 3.
 Der er søgt at tage højde for de øvrige kommentarer i forbindelse med  

 gennemførelsen af udbudsforretningen vedrørende innovationsmiljøer.
 Det er her fremhævet, at der stiles efter 4-6 innovationsmiljøer  

 med en vis volumen, at innovationsmiljøerne skal have kvalificeret  

 viden om afsætning, finansiering m.v., og at innovationsmiljøerne skal  

 sikre iværksætterne den mest kvalificerede rådgivning enten ved medarbejdere  

 fra innovationsmiljøet eller ved underleverandører.
Ad § 9 a, stk. 4 og 5 Innovationsmiljøerne skal som udgangspunkt etableres som aktieselskaber  

 (stk. 4). Erhvervsministeren kan dog - i særlige situationer - godkende  

 innovationsmiljøer, der er etableret i anden juridisk form (stk. 5).
 I høringssvarene er der almindelig forståelse for, at aktieselskabsformen  

 foretrækkes, da denne er velkendt og velreguleret.
Dansk Industri savner dog en begrundelse for den »lidt  

 restriktive« etableringsform.
Således mener DI, at GTS-institutter har  

 vanskeligt ved at etablere et aktieselskab.
Omvendt mener Institutrådet, at der ikke er brug for  

 »særbestemmelser for GTS-institutter«.
Det er vigtigere at få blødt  

 op for de nuværende regler for GTS-institutters adgang til at deltage i  

 selskaber.
Forskningsministeriet anbefaler, at der anlægges en høj grad af  

 fleksibilitet med hensyn til etableringsformen.
Det kan f.eks. for mange af  

 forskerparkerne være nødvendigt at indgå i paraplylignende  

 selskabskonstruktioner, som først med tiden kan udvikle sig til mere  

 integrerede innovationsmiljøer.
 Kommentarer:
Prioriteringen mellem aktieselskaber og øvrige selskabskonstruktioner er  

 fastholdt.
Der er dog sket en opblødning af stk. 4. I det oprindelige forslag  

 måtte et innovationsmiljø udelukkende beskæftige sig med de aktiviteter, der  

 var indgået aftale om med erhvervsministeren.
Denne formulering er fundet  

 unødigt restriktiv.
Den er nu ændret, så et innovationsmiljø også har  

 mulighed for at opnå indtægter fra andre beslægtede aktiviteter.
Ad § 9 b, stk. 1 Innovationsmiljøerne kan inden for en ramme, der fastsættes på de årlige  

 finanslove, tildele forprojektkapital til personer og virksomheder, der har  

 service- og produktideer med nyhedsværdi og kommercielt perspektiv.
Håndværksrådet mener, at målgruppen for initiativet bør udvides  

 til at dække innovative mindre virksomheder.
Forprojektkapitalen bør således  

 også kunne tilfalde eksisterende virksomheder, der arbejder med innovative  

 projekter.
 Tilsvarende foreslår Foreningen af Danske Forskerparker, at  

 innovationsmiljøernes aktiviteter også rettes mod etablerede virksomheder.
 Kommentarer:
Målgruppen for initiativet er først og fremmest innovative iværksættere,  

 nye virksomheder, forskere, studerende m.v.
Det er i første omgang ikke  

 hensigten at medvirke til at finansiere etablerede virksomheders  

 udviklingsaktiviteter.
Der findes andre tilbud inden for  

 erhvervsfremmesystemet til denne målgruppe.
F. eks. udviklingsselskaberne,  

 VækstFonden, centerkontrakter, udviklingskontrakter m.v.
Den operative  

 definition af målgruppen bliver fastlagt i en bekendtgørelse.
Ad § 9 b, stk. 2 og 3 Innovationsmiljøernes afgørelser kan ikke indbringes for en administrativ  

 myndighed, og Forvaltningsloven finder anvendelse på den virksomhed, der  

 udøves af godkendte innovationsmiljøer i forbindelse med afgørelser om  

 tildeling af forprojektkapital.
 Håndværksrådet og Dansk Iværksætterforening mener, at det er  

 vigtigt, at der skabes sammenhæng mellem innovationsmiljøets rolle som  

 rådgiver og som formidler af forprojektkapital.
 Håndværksrådet advarer dog imod, at innovationsmiljøerne kan være  

 inhabile i beslutninger om at formidle forprojektkapital.  

 Iværksætteren/virksomheden kan føle sig presset til at anvende  

 innovationsmiljøet som rådgiver - også i tilfælde, hvor en anden rådgiver  

 ville være bedre.
 Håndværksrådet foretrækker den nuværende ordning, hvor  

 Bevillingsudvalget og Erhvervsfremme Styrelsen tager stilling til  

 bevillingsspørgsmålet.
 Tilsvarende mener Rådet for Teknologisk Service, at nogle  

 virksomheder kan føle et pres for at købe tillægsydelser hos de aktører, der  

 indgår i innovationsmiljøerne.
Ingeniørforeningen advarer mod, at det bliver et mål i sig selv  

 for innovationsmiljøerne at få brugt forprojektkapitalen.
Foreningen mener,  

 at det er vigtigt, at der sker en tidlig vurdering af de kommercielle  

 perspektiver, så »dårlige« projekter aflives hurtigt.
Det betyder,  

 at den, der vurderer projekterne, ikke må have kommerciel interesse i en  

 forlængelse af projekterne - f.eks. som serviceleverandør.
Også andre høringsparter - Arbejderbevægelsens Erhvervsråd, LO og  

 CO-Industri - lægger vægt på, at der ikke opstår misbrugsmuligheder.
Det  

 er vigtigt for ordningens succes, at innovationsmiljøerne ikke med rette kan  

 kritiseres for at tilgodese projekter, hvor midlerne altovervejende anvendes  

 til køb af serviceydelser hos de stiftende selskaber selv.
Organisationerne  

 finder dog, at denne risiko er søgt begrænset mest muligt i lovforslaget.
NOVI, Foreningen af Danske Forskerparker og specielt  

Institutrådet  advarer mod at håndhæve disse krav for strengt.  

 Organisationerne frygter, at innovationsmiljøerne skal anvende for lang tid  

 på at begrunde afslag, der støttes på en kvalificeret men skønsmæssig  

 vurdering af projekterne.
Innovationsmiljøerne vil ofte være økonomisk  

 interesserede i sagens udfald - derfor mener Institutrådet, at det er  

 vanskeligt at anvende forvaltningslovens habilitetsregler.
 Kommentarer:
Risikoen for, at innovationsmiljøerne misbruger deres dobbelte rolle som  

 rådgivere og formidler af projektkapital søges imødegået gennem tilsyn og  

 evalueringer og ved kravet om, at innovationsmiljøerne skal respektere  

 forvaltningsloven i forbindelse med deres afgørelser.
Der vil endvidere blive  

 et loft for, hvor mange forprojektmidler, der kan anvendes til køb af ydelser  

 fra innovationsmiljøet.
Det vurderes ikke, at forvaltningsloven er vanskelig at arbejde med. § 9 b  

 er dog blevet præciseret, så det fremgår, at forvaltningsloven finder  

 anvendelse på den aktivitet, der udøves i forbindelse med afgørelser om  

 tildeling af forprojektkapital.  Forvaltningsloven anvendes ikke på  

 innovationsmiljøernes øvrige aktiviteter.
Der udarbejdes en vejledning, som  

 beskriver, hvordan forvaltningsloven kan anvendes i praksis i  

 innovationsmiljøerne.
Ad § 13 c Erhvervsministeren kan fastsætte regler for administration, regnskab og  

 revision samt kontrol og tilsyn med de foranstaltninger, hvortil der ydes  

 midler efter lovens § 3 og §§ 9 a-b, og hvorledes foranstaltningerne  

 administreres.
Dansk Industri, Institutrådet, Dansk Udviklingsfinansiering, ASE, ATV,  

 Rådet for Teknologisk Service samt Foreningen af Registrerede Revisorer  

 finder, at der er tale om en meget vidtgående stramning i forhold til de  

 nuværende regler.
Organisationerne finder det problematisk, at  

 erhvervsvirksomheder i princippet skal give hvem som helst, der af  

 erhvervsministeren bemyndiges hertil, adgang til alle former for  

 forretningspapirer, alene baseret på at det skønnes, at disse er relevante  

 for tilskudssagen.
Dansk Industri mener, at en sådan »urimelig  

 kontrol« kan få uheldige konsenvenser for industriens dialog med  

 erhvervsfremmesystemet.
 Kommentarer:
Indføjelsen af § 13 c er sket, efter at Rigsrevisionen har påpeget, at der  

 i den nugældende erhvervsfremmelov ikke er tilstrækkelig hjemmel til at føre  

 tilsyn og kontrol med anvendelsen af erhvervsfremmemidler.
De nugældende  

 administrative regler har ikke hjemmel i lov.
De er alene udstedt ud fra en  

 administrativ synsvinkel.
Formuleringen af § 13 c er sket på grundlag af retningslinjer fra  

 Finansministeriet.
Tilsvarende regelsæt indgår i Fødevareministeriets  

 tilskudslovgivning og i den nyligt vedtagne lov om regionalmidler.
 Lovgrundlaget giver mulighed for, at der ved formodning om bl.a. svig er  

 adgang til erhvervslokaler og gennemgang af stedlige regnskaber m.v.
 § 13 c er på baggrund af høringssvarene blevet justeret, så det klarere  

 fremgår, at bestemmelsen både vedrører aktiviteter inden for  

 erhvervsfremmeloven som helhed (hovedlovens § 3) og aktiviteter vedrørende  

 innovationsmiljøerne (§ 9 a-b). Der er endvidere sket en præcisering af, hvad  

 det er for oplysninger, der ønskes, og i hvilke situationer disse oplysninger  

 kan afkræves.
Det oprindelige lovudkast indeholdt en bestemmelse om, at  

 erhvervsministeren kunne bemyndige bl.a. private revisorer til at gøre sig  

 bekendt med forretningspapirer m.v.
Denne bestemmelse er blevet fjernet,  

 sådan at stedlige kontrol og tilsyn alene kan gennemføres af embedsmænd -  

 evt. med faglig bisidder.
Der vil efterfølgende blive udsendt bekendtgørelse og udarbejdet  

 retningslinjer for »bagatelgrænser« m.h.t., hvad der skal forlanges  

 fra den enkelte tilskudsmodtager.
Dette skal bl.a. tage behørigt hensyn til  

 små virksomheder og iværksættere samt projekttilskud af mindre omfang.
 Spørgsmål 6:
Ministeren bedes kommentere henvendelsen af 18. november 1997 fra NOVI  

 vedrørende L 36, jf.
L 36 - bilag 5.
 Svar:
Jeg skal indledningsvis bemærke, at det kun er de første fem linjer af  

 citatet i NOVI's brev, der stammer fra bemærkningerne til lovforslaget.
Jeg  

 er dog enig med NOVI i, at en for central styring ville virke som en hæmsko  

 på den dynamik, der skal præge et innovationsmiljø. Et af formålene med  

 lovforslaget er netop at skabe mulighed for, at en stor del af  

 administrationen kan placeres decentralt i innovationsmiljøerne.  

 Innovationsmiljøerne vil besidde den indsigt og de komponenter, der er  

 nødvendige for at vurdere de enkelte innovationsprojekters faglige substans.  

 Indsatsen bliver mest sammenhængende og effektiv, når innovationsmiljøerne  

 får ansvaret for den daglige administration.
Erhvervsministeriet vil ikke gå ind og blande sig i innovationsmiljøernes  

 daglige arbejde.
Vi vil i stedet styre innovationsmiljøerne efter overordnede  

 mål og retningslinjer.
Innovationsmiljøerne udpeges gennem udbudsforretning, hvor de enkelte  

 tilbudsgivere beskriver, hvordan de kunne tænke sig at drive et  

 innovationsmiljø. Tilbudsgiverne skal her fremlægge budgetter og  

 aktivitetsplaner, der viser, hvordan de vil løse opgavene.
Der skal være  

 plads til, at innovationsmiljøerne kan være forskellige i deres opbygning og  

 arbejdsmåde.
Vi vil dog holde innovationsmiljøerne fast på de resultatmål,  

 som de opstiller.
På den måde kan vi se, om innovationsmiljøerne leverer den  

 vare, vi betaler for.
Jeg mener, at disse spørgsmål egner sig bedst til at blive reguleret via  

 en bekendtgørelse eller gennem individuelle kontrakter med  

 innovationsmiljøerne og deres bestyrelser.
Lovforslaget er udtryk for en  

 bredere ramme, som jeg ikke finder anledning til at ændre.
