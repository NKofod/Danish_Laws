Fremsat den 7. december 1999 af finansministeren (Mogens  

 Lykketoft) Forslag til Lov om vederlag og pension m.v. for de danske  

 repræsentanter i Europa-Parlamentet § 1. Der tilkommer de danske repræsentanter i  

 Europa-Parlamentet et vederlag.
 Stk. 2. Vederlaget beregnes efter de til enhver tid i lov om  

 valg til Folketinget fastsatte bestemmelser for grundvederlag til medlemmer  

 af Folketinget.
 Stk. 3. En repræsentant oppebærer vederlag fra  

 dagen for valget eller, hvis vedkommende er indtrådt i anledning af en  

 anden repræsentants død eller udtræden af  

 Europa-Parlamentet, fra dagen efter, at den hidtidige repræsentant er  

 afgået ved døden eller udtrådt af Europa-Parlamentet, og  

 indtil udgangen af den måned, hvori repræsentanten ophører  

 at være medlem af Europa-Parlamentet.
 Stk. 4. Repræsentanterne er forpligtet til at modtage  

 det i stk. 1, jf. stk. 2 og stk. 3, fastsatte vederlag.
 § 2. De til enhver tid i lov om valg til Folketinget fastsatte  

 bestemmelser om eftervederlag for medlemmer af Folketinget finder tilsvarende  

 anvendelse for de danske repræsentanter i Europa-Parlamentet, hvis  

 medlemskab ophører ved valg eller ved udtræden på grund af  

 sygdom, idet medlemsperioder i Europa-Parlamentet ved eftervederlagets  

 beregning sidestilles med medlemsperioder i Folketinget.
 § 3. De til enhver tid efter lov om valg til Folketinget  

 gældende bestemmelser om pension og efterindtægt for medlemmer af  

 Folketinget finder tilsvarende anvendelse for de danske repræsentanter  

 i Europa-Parlamentet, idet medlemsperioder i Europa-Parlamentet ved  

 pensionens beregning sidestilles med medlemsperioder i Folketinget.  

 Medlemsperioder, hvori den pågældende samtidig har været  

 medlem af Folketinget og Europa-Parlamentet, medregnes dog ikke dobbelt.
 § 4. Finansministeren kan efter indstilling fra Folketingets  

 udvalg for Forretningsordenen ændre eller ophæve  

 bestemmelser om ydelser i henhold til denne lov med henblik på  

 tilpasning til de ydelser, der fra Europa-Parlamentet gives  

 repræsentanterne.
 § 5. Hvor der efter den til enhver tid gældende lov om  

 valg til Folketinget tilkommer Folketingets formand, Folketingets  

 Præsidium eller et udvalg under Folketinget beføjelser  

 vedrørende ydelser til medlemmer af Folketinget, som tilsvarende ydes  

 til medlemmer af Europa-Parlamentet efter denne lov, udøves  

 beføjelserne af finansministeren.
 § 6. Finansministeren kan bemyndige  

 Finansstyrelsen til at udøve sine beføjelser efter denne  

 lov.
 Stk. 2. Finansministeren kan fastsætte regler om adgang  

 til at påklage afgørelser, der er truffet i henhold til  

 bemyndigelser efter stk. 1, herunder at afgørelserne ikke kan  

 indbringes for anden administrativ myndighed.
§ 7. Loven træder i kraft dagen efter  

 bekendtgørelsen i Lovtidende og har virkning fra den 1. januar 2000.  

 Samtidig ophæves lov nr. 225 af 31. maj 1979 om vederlag og pension  

 m.v. for de danske repræsentanter i Europa-Parlamentet (De  

 europæiske Fællesskabers Forsamling) Stk. 2. Loven har ikke virkning for repræsentanter i  

 Europa-Parlamentet, hvis hele medlemstid ligger forud for den 1. januar 2000,  

 samt sådanne repræsentanters efterladte.
Disse bevarer retten til  

 ydelser efter de hidtil gældende regler.
 Stk. 3. De forskrifter, der er udstedt efter lov nr. 225 af  

 31. maj 1979 om vederlag og pension m.v. for de danske repræsentanter i  

 Europa-Parlamentet (De europæiske Fællesskabers Forsamling), som  

 ændret ved lov nr. 159 af 11. april 1984, lov nr. 960 af 19. december  

 1986, § 50 i lov nr. 746 af 7. december 1988 og § 7 i lov nr. 346  

 af 2. juni 1999, forbliver i kraft, indtil de ophæves eller  

 afløses af regler udstedt efter denne lov.
 Stk. 4. Bekendtgørelse nr. 396 af 29. juli 1981 om  

 omkostningstillæg for de danske repræsentanter i  

 Europa-Parlamentet (De europæiske Fællesskabers Forsamling)  

 ophæves.
 § 8. Loven gælder ikke for Færøerne og  

 Grønland.
Bemærkninger til lovforslaget Almindelige bemærkninger Efter den gældende lov nr. 225 af 31. maj 1979 om  

 vederlag og pension m.v. for de danske repræsentanter i  

 Europa-Parlamentet (De europæiske Fællesskabers Forsamling), som  

 ændret ved lov nr. 159 af 11. april 1984, lov nr. 960 af 19. december  

 1986, § 50 i lov nr. 746 af 7. december 1988 og § 7 i lov nr. 346  

 af 2. juni 1999, svarer grundvederlag, eftervederlag og pension for de danske  

 repræsentanter i Europa-Parlamentet til de tilsvarende ydelser, der  

 efter lov om valg til Folketinget gives til medlemmer af Folketinget.
 Efter den gældende lov oppebærer  

 repræsentanterne også et omkostningstillæg, men  

 bestemmelserne herom har siden 1. juli 1981 været uden virkning, da  

 finansministeren efter en bemyndigelse i loven efter indstilling fra  

 Folketingets udvalg for Forretningsordenen har bestemt, at  

 omkostningstillægget erstattes af den godtgørelse, der ydes fra  

 Europa-Parlamentet til dækning af udgifter i forbindelse med rejser,  

 som Europa-Parlamentets medlemmer foretager inden for medlemmernes eget land,  

 jf. bekendtgørelse nr. 396 af 29. juli 1981 om omkostningstillæg  

 for de danske repræsentanter i Europa-Parlamentet (De europæiske  

 Fællesskabers Forsamling).
 Med lovforslaget opretholdes paralleliteten mellem  

 ydelserne til de danske repræsentanter i Europa-Parlamentet og de  

 danske medlemmer af Folketinget, men der etableres en klarere  

 sammenhæng, så kommende ændringer i bestemmelserne om  

 grundvederlag, eftervederlag, pension og efterindtægt, umiddelbart vil  

 få samme virkning for de danske repræsentanter i  

 Europa-Parlamentet.
 Med lovforslaget skabes der også adgang til, at  

 finansministeren efter indstilling fra Folketingets udvalg for  

 Forretningsordenen kan ændre eller ophæve bestemmelser om ydelser  

 efter loven med henblik på tilpasning til de ydelser, der fra  

 Europa-Parlamentet ydes repræsentanterne.
 Dette skal ses på baggrund af, at det med  

 Amsterdam-traktaten blev bestemt, at Europa-Parlamentet skulle have en  

 statut.
 Europa-Parlamentet vedtog et udkast til statut den 3.  

 december 1998, som omfattede bestemmelser om løn,  

 omkostningsgodtgørelser og pension m.v. for medlemmerne af  

 Europa-Parlamentet.
 Der foregik op til valget i juni 1999 intense  

 forhandlinger om denne, og hvis den var blevet vedtaget, ville den formentlig  

 have indebåret, at der ikke længere skulle ydes nogen form for  

 nationale ydelser til repræsentanterne.
 Samtidig ville der i en sådan situation være  

 behov for at fastsætte overgangsbestemmelser i de nationale regler,  

 især vedrørende medlemmer, der opnår genvalg.
 Sådanne overgangsbestemmelser vil med den nye lov  

 forholdsvis hurtigt kunne fastsættes og evt. senere ændres af  

 finansministeren efter indstilling fra Folketingets udvalg for  

 Forretningsordenen.
Lovforslagets økonomiske konsekvenser Lovforslaget har umiddelbart ingen økonomiske  

 konsekvenser for staten, kommunerne eller amtskommunerne.
 Hvis der gennemføres ændringer i de ydelser,  

 der efter lov om valg til Folketinget gives til medlemmer af Folketinget, vil  

 de hermed forbundne mer- eller mindreudgifter få tilsvarende virkning  

 for ydelser efter denne lov.
Lovforslagets administrative konsekvenser Lovforslaget har ingen administrative konsekvenser.
 Dersom der gennemføres ændringer i de  

 ydelser, der efter lov om valg til Folketinget gives til medlemmer af  

 Folketinget, og dette har administrative konsekvenser, må det  

 forventes, at tilsvarende vil gælde for administrationen af denne lov.  

 Det vil kun berøre staten.
Lovforslagets erhvervsøkonomiske/administrative  

 konsekvenser Lovforslaget har ingen erhvervsøkonomiske eller  

 -administrative konsekvenser.
Lovforslagets miljømæssige konsekvenser Lovforslaget har ingen miljømæssige  

 konsekvenser.
Lovforslagets forhold til EU-retten Lovforslaget indeholder ikke EU-retlige aspekter.
 For så vidt muligheden for, at ydelser efter denne  

 lov senere erstattes af fællesskabsfinansierede ydelser henvises til  

 indledningen til de almindelige bemærkninger.
Vurdering af lovforslagets konsekvenser Positive konsekvenser/mindreudgifter   

 (hvis ja, angiv omfang) Negative konsekvenser/merudgifter  

 (hvis ja, angiv omfang) Økonomiske konsekvenser for stat, kommuner og  

 amtskommuner Ingen Ingen Administrative konsekvenser for stat, kommuner og  

 amtskommuner Ingen Ingen Økonomiske konsekvenser for erhvervslivet Ingen Ingen Administrative konsekvenser for erhvervslivet Ingen Ingen Miljømæssige konsekvenser Ingen Ingen Administrative konsekvenser for borgerne Ingen Ingen Forholdet til EU-retten Lovforslaget indeholder ikke EU-retlige aspekter Bemærkninger til lovforslagets  

 enkelte bestemmelser Til § 1.
Bestemmelserne om grundvederlag svarer til den  

 gældende lovs, men der er ikke længere regler om  

 omkostningstillæg.
Disse vil derfor ikke kunne ydes.
 Endvidere er der ikke en konkret paragrafhenvisning til  

 lov om valg til Folketinget, men en henvisning til de deri til enhver tid  

 fastsatte bestemmelser.
 Både den hidtil gældende og den  

 foreslåede ordning indebærer, at en nyvalgt repræsentant  

 oppebærer vederlag fra dagen for valget, selv om Europa-Parlamentet  

 først noget senere træder sammen efter nyvalg.
 I relation til vederlagsreglerne anses dagen for det  

 efterfølgende valg som ophørsdagen, så der ikke, bortset  

 fra frem til månedens udgang, skal ydes samtidigt vederlag til  

 fratrådte og nyvalgte medlemmer.
 Denne fortolkning af bestemmelsen, som har været  

 anlagt af hensyn til paralleliteten til reglerne om vederlag til medlemmer af  

 Folketinget, indebærer, at repræsentanten ikke vil modtage  

 vederlag i den sidste tid af medlemskabet af Europa-Parlamentet, hvilket som  

 anført modsvares af, at vederlagsudbetalingen påbegyndes  

 tilsvarende tidligere.
 Til § 2.
 Bestemmelserne om eftervederlag svarer  

 indholdsmæssigt til den gældende lovs, men der er ikke  

 længere en konkret paragrafhenvisning til lov om valg til Folketinget,  

 men en henvisning til de deri til enhver tid fastsatte bestemmelser.
 Bestemmelserne om, hvilken periode eftervederlag kan ydes,  

 er derfor ikke længere anført.
 Til § 3.
 Bestemmelserne om pension og efterindtægt svarer til  

 den gældende lovs, men der er ikke længere en konkret  

 paragrafhenvisning til lov om valg til Folketinget, men en henvisning til de  

 deri til enhver tid fastsatte bestemmelser.
 Til § 4.
Bestemmelsen er ny.
Efter den gældende lov er der en  

 tilsvarende bestemmelse for så vidt angår  

 omkostningstillæg, men den erstattes nu af en adgang til, at  

 finansministeren efter indstilling fra Folketingets udvalg for  

 Forretningsordenen kan ændre eller ophæve bestemmelser om  

 ydelser i henhold til denne lov med henblik på tilpasning til de  

 ydelser, der fra Europa-Parlamentet gives repræsentanterne.
Der  

 henvises i øvrigt til lovforslagets almindelige  

 bemærkninger.
 Til § 5.
Efter den gældende lov kan finansministeren på  

 nærmere angivne betingelser bevilge eftervederlag i en længere  

 periode end repræsentanterne normalt er berettiget til.
Tilsvarende  

 udøver finansministeren visse beføjelser vedrørende  

 pension, som efter lov om valg til Folketinget er tillagt Folketingets  

 Præsidium.
 Finansministerens kompetence bliver nu mere generel, for  

 hvor der efter den til enhver tid gældende lov om valg til Folketinget  

 tilkommer Folketingets formand, Folketingets Præsidium eller et udvalg  

 under Folketinget beføjelser vedrørende ydelser til medlemmer  

 af Folketinget, som tilsvarende ydes til medlemmer af Europa-Parlamentet  

 efter denne lov, udøves beføjelserne af finansministeren.
 Til § 6.
 Bestemmelsen om delegation er enslydende overført  

 fra den nugældende lov.
 Til § 7.
 Loven træder i kraft dagen efter  

 bekendtgørelsen i Lovtidende og har virkning fra den 1. januar  

 2000.
 Samtidig ophæves lov nr. 225 af 31. maj 1979 om  

 vederlag og pension m.v. for de danske repræsentanter i  

 Europa-Parlamentet (De europæiske Fællesskabers Forsamling).
Loven har ikke virkning for repræsentanter i  

 Europa-Parlamentet, hvis hele medlemstid ligger forud for den 1. januar 2000,  

 samt sådanne repræsentanters efterladte.
Disse bevarer retten til  

 ydelser efter de hidtil gældende regler.
Perioderne for de  

 eftervederlag, som blev tildelt i forbindelse med valget til  

 Europa-Parlamentet den 10. juni 1999, vil derfor ikke blive ændret,  

 selv om folketingsvalglovens bestemmelser om eftervederlag bliver  

 ændret.
 De forskrifter, der er udstedt efter lov nr. 225 af 31.  

 maj 1979 om vederlag og pension m.v. for de danske repræsentanter i  

 Europa-Parlamentet (De europæiske Fællesskabers Forsamling), som  

 ændret ved lov nr. 159 af 11. april 1984, lov nr. 960 af 19. december  

 1986, § 50 i lov nr. 746 af 7. december 1988 og § 7 i lov nr. 346  

 af 2. juni 1999, forbliver i kraft, indtil de ophæves eller  

 afløses af regler udstedt efter denne lov.
 Dette gælder således Finansministeriets  

 bekendtgørelse nr. 516 af 23. juni 1999 om Finansstyrelsens  

 beføjelser efter tjenestemandslovgivningen.
 Omvendt ophæves Finansministeriets  

 bekendtgørelse nr. 396 af 29. juli 1981 om omkostningstillæg for  

 de danske repræsentanter i Europa-Parlamentet (De europæiske  

 Fællesskabers Forsamling) med virkning fra 1. januar 2000.
 Til § 8.
 Loven gælder, som loven den afløser, ikke for  

 Færøerne og Grønland.
