Skriftlig fremsættelse (3. december 1999) Undervisningsministeren (Margrethe Vestager):
 Herved tillader jeg mig for Folketinget at  

 fremsætte:
 Forslag til lov om ændring af lov om almen  

 voksenuddannelse og lov om kursus til højere forberedelseseksamen og  

 om studieforberedende enkeltfagsundervisning for voksne m.v. (Udbud og  

 centerstruktur, økonomistyring af voksenuddannelsescentre,  

 deltagerbetaling m.v.).
(Lovforslag nr.
L 130).
 Lovforslaget er en opfølgning på aftalen  

 mellem regeringen og Amtsrådsforeningen af 11. juni 1999 om amternes  

 økonomi i 2000, herunder om den økonomiske styring af VUC bl.  

 a. ved indførelse af en model med efterspørgselsstyring  

 kombineret med differentieret deltagerbetaling.
 Med lovforslaget videreføres principperne i den  

 aftale om efterspørgselsstyring og taxametre, der på grundlag af  

 en aftale mellem ARF og Undervisningsministeriet har været  

 gennemført som forsøg i 1997-99. Principperne for  

 efterspørgselsstyring er nævnt i lovforslagets  

 bemærkninger.
Der har vist sig behov for en præcisering af  

 amtsrådenes forpligtelser i forbindelse med tilrettelæggelsen af  

 strukturen for voksenuddannelsescentrene, og lovforslaget indeholder  

 også ændringsforslag til de bestemmelser i lov om almen  

 voksenuddannelse, der beskriver centerstrukturen.
Det præciseres, at  

 det enkelte amtsråd skal tilrettelægge centerstrukturen  

 sådan, at den sikrer, at udbudsforpligtelsen vil blive opfyldt i  

 overensstemmelse med  uddannelsesbehovet, og at undervisningen tilbydes  

 amtskommunens borgere inden for en rimelig geografisk afstand.  I den  

 forbindelse foreslås afdelinger, der er geografiske enheder med  en  

 daglig leder, udtrykkeligt nævnt i lovteksten.
Endvidere  

 præciseres uddannelsesretten på avu-området i  

 overensstemmelse med aftalen med Amtsrådsforeningen.
 På hf-området indeholder lovforslaget en  

 ændring af kompetencen til fagudbudet, når der er tale om udbud  

 inden for VUC-området.  Den overordnede kompetence i relation til  

 fagudbudet tillægges amtsrådet.  Samtidig foreslås det, at  

 centerrådet  indstiller fagudbudet til amtsrådet.  I dag er det  

 forstanderen for et VUC, der er tillagt beføjelsen til at  

 fastlægge kursets fagudbud.
 Lovforslaget indeholder endelig  en række  

 præciseringer og mindre sproglige og tekniske ændringer.
 Idet jeg i øvrigt henviser til lovforslaget med  

 bemærkninger, tillader jeg mig at anbefale lovforslaget til Tingets  

 hurtige og velvillige behandling.
