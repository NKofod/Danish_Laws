 Landsskatteretten ændrede en af Ligningsrådet afgivet bindende  

 forhåndsbesked, således at vederlaget for afståelse af retten til salg af en  

 bestemt importeret vare samt kundemasse, arkiver m.v.
 måtte anses for betaling for goodwill og ikke som betaling for  

 knowhow, jf. lov om særlig indkomstskat m.v. § 2, nr. 4.
 Aktieselskabet A klagede over den af Ligningsrådet afgivne forhåndsbesked,  

 hvorefter Ligningsrådet havde henført et vederlag på 1,4 mio kr. for  

 selskabets overdragelse af retten til salg af den af selskabet forhandlede  

 vareart samt kundemasse, kundeliste, arkiver m.v. til betaling for knowhow.  

 Beløbet blev herefter anset for særlig indkomstskattepligtigt efter lov om  

 særlig indkomstskat m.v. § 2, nr. 4, hvorefter fortjeneste ved afhændelse,  

 afståelse eller opgivelse af tidsbegrænsede rettigheder, såsom patentret,  

 forfatter- og kunstnerret og ret til mønster eller varemærke, er særlig  

 indkomstskattepligtig.
Det fremgik af sagen, at selskabet drev virksomhed bl.a. med import af en  

 vareart til en sammenslutning af 26 lokale andelsforeninger.
Sammenslutnigen  

 havde været interesseret i at købe en bestemt type af den pågældende vare,  

 som stort set kun anvendtes i Danmark.
Sammenslutningen havde forgæves  

 forsøgt at købe produktet i udlandet, og man havde derfor forsøgt at erhverve  

 det klagende selskab for derigennem at få kontakterne til leverandørerne.
Ved  

 aftale i september 1987 havde selskabet overdraget retten til salg af  

 varearten samt kundemasse, kundeliste, arkiver m.v. til X Omegns Foderstof-  

 og Gødningsforening.
Overdragelsen, der ikke omfattede udstyr af nogen art,  

 var betinget af bindende forhåndsbesked om, at vederlaget var skattefrit for  

 det klagende selskab som værende goodwill.
Ifølge den indgåede aftale var  

 salgssummen fastsat til maksimalt 1,4 mio kr. til betaling over tre år.
Den  

 maksimale goodwill skulle betales ved en omsætning på 70.000 tons i årene  

 1987/88, 1988/89 og 1989/90. Selskabet havde ingen leverandøraftaler, men  

 alene en viden om og kontakter til de udenlandske produktcentre, der var  

 villige til at producere den omhandlede specielle varetype.
Ligningsrådet havde udtalt, at der ved virksomhedsoverdragelse - under  

 hensyn til den nære sammenhæng imellem goodwill og knowhow og dennes  

 betydning for goodwillværdien - ikke i almindelighed var fornødent grundlag  

 for skattemæssigt at udskille en del af vederlaget for goodwill som særskilt  

 betaling for knowhow.
I den foreliggende situation, hvor der reelt alene  

 betaltes for, at der kunne leveres mindst 70.000 tons af varen, havde  

 Ligningsrådet dog fundet, at vederlaget var omfattet af lov om særlig  

 indkomstskat m.v. § 2, nr. 4, og således skulle medregnes i selskabets  

 indkomst, jf. § 3, nr. 5. Ligningsrådet havde herved bemærket, at  

 lovbestemmelsens § 2, nr. 4, ikke var udtømmende, og at knowhow måtte anses  

 for omfattet af bestemmelsen, selv om en sådan rettighed ikke var egentlig  

 tidsbegrænset.
Selskabets advokat gjorde gældende, at den solgte rettighed i sin helhed  

 var omfattet af det skattefrie goodwillbegreb.
Dette gjaldt ikke blot navn,  

 kundelister, arkiver m.m., men tillige de konkrete kontakter i udlandet.
Det  

 skattemæssige goodwillbegreb skulle forstås som omfattende en virksomheds  

 kundekreds, forretningsforbindelser o.lign. , og forretningsforbindelser  

 omfattede også virksomhedens leverandørkreds.
Det anførtes nærmere, at  

 goodwill var defineret i lov nr. 458 af 22. december 1939 som godtgørelse for  

 afståelse eller opgivelse af kundekreds, forretningsforbindelser el.lign. ,  

 og at det måtte antages, at man fra lovgivers side havde henholdt sig til den  

 allerede på daværende tidspunkt fremherskende definition af goodwillbegrebet.  

 Bestemmelsen i lov nr. 148 af 28. maj 1958 om særlig indkomstskat m.v. § 1,  

 nr. 1, beskattede fortjeneste ved afhændelse m.m. af den til en  

 erhvervsvirksomhed knyttede goodwill , og der var ikke fremkommet udtalelser,  

 der antydede, at paragraffens omformulering skulle indebære nogen  

 realitetsændring i retstilstanden.
Ophævelsen af goodwillbeskatningen, lov  

 nr. 248 af 9. juni 1982, måtte herefter være identisk med det område, der i  

 tiden 1939-1982 var beskattet.
Advokaten anførte videre, at retspraksis ofte havde beskæftiget sig med  

 spørgsmålet om goodwill.
Det havde dog oftes drejet sig om situationer, hvor  

 en virksomheds fysiske aktiver tillige blev overdraget, og spørgsmålet havde  

 været, hvorledes købesummen nærmere skulle fordeles mellem aktiverne.
I dette  

 tilfælde var kun goodwill overdraget.
Selve begrebet goodwill var således i  

 mange sager kun behandlet perifert og præjudicielt.
Antallet af afgørelser  

 vedrørende begrebets definition var derfor mere beskedent.
Klart var begrebet  

 dog kommet frem i Meddelelser fra Landsskatteretten 1971 nr. 32. Her var en  

 entreprenør ansat til skat af en goodwill på 120.000 kr. ved en overdragelse  

 af sin forretning.
Ansættelsen påklagedes, idet entreprenøren anførte, at han  

 ingen kundekreds havde at overdrage.
Landsskatteretten udtalte, at en  

 entreprenørvirksomhed af et omfang som den pågældende ved overdragelse til  

 tredjemand - udover betaling for materiel, udestående fordringer m.v. - måtte  

 antages at kunne indbringe en merpris som vederlag for navn såvel som for de  

 med overtagelsen af en igangværende og veletableret virksomhed forbundne  

 fordele.
Advokaten fandt herefter, at goodwillbegrebet også omfattede værdien af de  

 leverandørkontakter, som denne sag omhandlede.
Denne værdi kunne navnlig ikke  

 karakteriseres som knowhow.
Knowhow var ifølge litteraturen, jf.
Colding  

 & Dyhr Lovkommentar, side 107, en rettighed, der hidrørte fra en indsats  

 af skabende eller opfindende karakter.
Retten bestod i kendskab til en særlig  

 måde at producere et givet produkt på.
Advokaten fandt det også misvisende,  

 at det i forhåndsbeskeden var anført, at der reelt alene betales for, at der  

 leveres 70.000 tons af varen . Prisen var fastsat, uden at køberen fik adgang  

 til at vurdere regnskabsmæssige oplysninger.
Køberen havde derfor ikke  

 mulighed for at vurdere værdien af kontakten til leverandørkredsen, hvorfor  

 der var foretaget en binding til leveret mængde.
 Advokaten anførte endelig over for Landsskatteretten, at der i realiteten  

 var tale om en virksomhedsoverdragelse, idet virksomhedens lejemål var  

 opgivet og inventar værdiløst, således at der var tale om en samlet  

 overdragelse af virksomhedens handelsaktiviteter.
Landsskatteretten udtalte, at bestemmelsen i lov om særlig indkomstskat  

 m.v. § 2, nr. 4, i praksis var fundet anvendelig på knowhowrettigheder, og at  

 dette begreb efter omstændighederne udover at angå viden om  

 fremstillingsmetoder m.v. også ville kunne omfatte f.eks. en  

 erhvervsvirksomheds viden om, hvorledes produkter mest hensigtsmæssigt kunne  

 afsættes.
Retten fandt imidlertid, at de omhandlede leverandørkontakter og  

 forretningsforbindelser m.v. ikke kunne karakteriseres som en sådan særlig  

 viden, der naturligt faldt ind under området for § 2, nr. 4. Når hensås  

 hertil og til, at dispositionen efter det oplyste måtte karakteriseres som en  

 samlet overdragelse af den værdi, som virksomheden repræsenterede, kunne  

 retten tiltræde selskabets påstand om, at det omhandlede vederlag måtte anses  

 som vederlag for goodwill.
 LV 1988, L 6.2.2. og 6.2.3.
