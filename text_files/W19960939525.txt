Ankestyrelsens principafgørelse O-68-96 om handicappet barn - brug af computer - kursus - undervisning - merudgifter Resume:
 I det omfang, der efter en konkret vurdering var behov for yderligere oplæring af en 6-årig handicappet pige og en af hendes forældre i brug af den computer, der var bevilget i henhold til bistandslovens § 48, kunne kursusudgiften hertil afholdes som en nødvendig merudgift ved forsørgelsen, også selv om undervisning normalt falder udenfor bestemmelsen.
 Det blev lagt til grund, at der efter folkeskolelovens § 20, stk. 2 var ydet hjælp til computer samt bred undervisning i brugen af denne i skolen.
 Kassation:
Der er kommet nye regler på området Love:
Lov om social bistand - lovbekendtgørelse nr. 110 af 26. februar 1996 - § 20, stk. 2 og § 48, stk. 1 Lov om folkeskolen - lovbekendtgørelse nr. 55 af 17. januar 1995 - Vejledninger:
Socialministeriets vejledning nr. 104 af 3. juli 1987 om hjælp efter bistandslovens § 48 - pkt. 20 Vejledning nr. 137 af 16. juli 1990 - Sagsfremstilling:
Sagen vedrørte betaling af kursusudgiften i brug af en computer for en 6-årig pige, som led af en uhelbredelig hjernesvulst.
Ansøgningen omfattede også oplæring af den ene af forældrene.
Lidelsen medførte tab af færdigheder, motorisk og sprogligt.
Pigen gik på ansøgningstidspunktet i børnehaveklasse.
 Ansøgningen blev støttet af den specialinstitution, der også udbød det ansøgte kursus.
 Kommunen bevilgede hjælp efter bistandslovens § 48 til leje af computer, hvorimod kommunen fandt, at selve undervisningsdelen var en amtskommunal udgift som led i indsatsen for førskolebørn med sprog- og talevanskeligheder.
Af en af ankenævnet  indhentet udtalelse fra amtskommunens undervisnings- og kulturforvaltning fremgik, at der var bevilget bl.a. en computer til undervisningsbrug, og at pigen var oplært i brugen af denne computer i skolen som led i en bred undervisning.
Med den bevilgede støtte fandt amtskommunen, at de havde opfyldt deres forpligtelser, og at det ansøgte kursus måtte være en forpligtelse for de sociale myndigheder.
Ankenævnet fandt, at udgiften til kurset kunne afholdes efter bistandslovens § 48. Nævnet henviste til, at sigtet med kurset var en undervisning af barnet, som skulle resultere i større selvværdsfølelse og selvstændighed i forhold til at kunne lege, spille og tegne.
Nævnet henviste ligeledes til, at kommunen havde fundet grundlag for at yde hjælp til leje af computer i henhold til bistandslovens § 48.
 I klagen henviste kommunen bl.a. til, at direkte undervisning ikke henhørte under bistandsloven og slet ikke som en nødvendig merudgift ved forsørgelsen efter bistandslovens § 48. Kommunen fandt derimod, at der var tale om en udgift til afholdelse efter folkeskolelovens § 19, stk. 2.
 Sagen blev behandlet i principielt møde med henblik på afklaring af, om det ansøgte kursus kunne afholdes efter bistandslovens § 48 eller var en udgift, som måtte dækkes efter folkeskolelovens § 19, stk. 2 (nu § 20, stk. 2).
 Afgørelse:
 Ankestyrelsen fandt, at det ansøgte kursus i brug af computer for pigen og en af hendes forældre måtte afholdes efter bistandslovens § 48 som en nødvendig merudgift ved forsørgelsen.
 Ankestyrelsen lagde til grund, at der efter folkeskolelovens § 19, stk. 2 (nu § 20, stk. 2), var ydet hjælp til computer samt undervisning af pigen i brugen af denne.
 I det omfang, der efter en konkret vurdering var behov for oplæring i brugen af den computer, som var bevilget i henhold til bistandslovens § 48, fandt Ankestyrelsen, at hjælpen til denne oplæring måtte ydes efter § 48, også selv om undervisning normalt faldt uden for bestemmelsen.
 Da der ikke i sagen forelå oplysninger om, at oplæringen kunne være givet på anden måde end gennem det ansøgte kursus, var det Ankestyrelsens vurdering, at der måtte ydes hjælp til dette kursus.
 Ankestyrelsen stadfæstede således ankenævnets afgørelse.
