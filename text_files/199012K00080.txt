Nr LSF 80 Forslag til Lov om Danmarks Grundforskningsfond Fremsat af undervisnings- og forskningsministeren (Bertel Haarder) den 15. november 1990 Kapitel 1 Fondens oprettelse og formål § 1. Til styrkelse af Danmarks økonomiske og erhvervsmæssige  

 udviklingsevne oprettes Danmarks Grundforskningsfond med en grundkapital på 2  

 mia. kr., som overføres til fonden fra staten.
 Stk. 2. Afkastet af grundforskningsfondens midler og fondens andre  

 indtægter, jf. stk. 3, skal anvendes til finansiering af enestående forskning  

 på internationalt niveau.
 Stk. 3. Grundforskningsfonden kan oppebære indtægter af patenter,  

 licenser og gaver m.m. og kan inden for sit formål udføre kontraktforskning.
Kapitel 2 Fondens ledelse § 2. Fonden ledes af en kongelig udnævnt præsident.
Præsidenten  

 udnævnes for 6 år med mulighed for genudnævnelse een gang.
 Stk. 2. Præsidenten leder fondens administration, er formand for  

 bestyrelsen, jf. § 3, og for den videnskabelige komite, jf. § 5.
 § 3. Fondens bestyrelse består foruden formanden af:
1) formanden for Forskningspolitisk Råd, 2) 2 medlemmer valgt af Forskningspolitisk Råd, 3) 1 medlem af præsidiet for Det Kongelige Danske Videnskabernes Selskab  

 valgt af selskabet, 4) 1 medlem af Rektorkollegiet valgt af dette, 5) 1 medlem af de 6 statslige forskningsråds formandskollegium valgt af  

 dette, og 6) 1 medlem af præsidiet for Akademiet for de Tekniske Videnskaber valgt  

 af akademiet.
 Stk. 2. Nedlægges eller ændres nogen af de i stk. 1 nævnte  

 institutioner m.v. væsentligt, fastlægges det i fundatsen, jf. § 4, hvordan  

 det pågældende medlem vælges eller udpeges.
 Stk. 3. Valg af bestyrelsesmedlemmer efter stk. 1, nr. 2-6, gælder  

 for 3 år med mulighed for genvalg een gang.
 Stk. 4. For bestyrelsens første funktionsperiode fastsætter  

 undervisnings- og forskningsministeren efter lodtrækning, at 2  

 bestyrelsesmedlemmer skal virke i en 3-årig periode med adgang til genvalg  

 een gang, 2 bestyrelsesmedlemmer skal virke i 4 år uden adgang til genvalg,  

 og 2 bestyrelsesmedlemmer skal virke i 5 år uden adgang til genvalg.
Stk. 5. Det er bestyrelsens opgave at forvalte og nyttiggøre  

 fondens midler i overensstemmelse med grundforskningsfondens formål.
Ved sine  

 dispositioner over afkastet af fondens grundkapital og øvrige indtægter til  

 videnskabelige formål skal bestyrelsen rådføre sig med Den Videnskabelige  

 Komite, jf. § 5.
Stk. 6. Bestyrelsen afgiver en indstilling til undervisnings- og  

 forskningsministeren om udnævnelsen af fondens præsident.
Det gælder dog ikke  

 udnævnelsen til præsident for den første periode.
 § 4. Fondens fundats fastsættes ved kongelig anordning efter  

 indstilling fra bestyrelsen.
§ 5. Præsidenten sammensætter en rådgivende videnskabelig komite  

 bestående af 11 medlemmer.
Præsidenten er formand for komiteen.
De øvrige 10  

 medlemmer udpeges for en 3-årig periode med mulighed for at blive genudpeget.  

 Medlemmer skal være højt kvalificerede forskere fra ind- og udland.
 Stk. 2. Den Videnskabelige Komite rådgiver bestyrelsen i alle  

 videnskabelige spørgsmål, herunder spørgsmål om anvendelsen af fondens  

 disponible midler, jf. § 3.
 Stk. 3. Bestyrelsen godkender forretningsordenen for Den  

 Videnskabelige Komite.
 § 6. Præsidenten afgiver efter forhandling i bestyrelsen og med  

 Den Videnskabelige Komite en årsberetning om grundforskningsfondens  

 virksomhed til undervisnings- og forskningsministeren, der underretter  

 Folketinget.
Kapitel 3 Midlernes forvaltning § 7. Bestyrelsen skal forvalte fondens midler, så de bliver til  

 størst mulig gavn for fondens formål.
Ved fondsformuens placering skal der  

 tilstræbes en betryggende sikkerhed, opretholdelse af midlernes realværdi  

 samt højst mulig forrentning.
 Stk. 2. Midlerne skal anbringes på følgende måde:
a) i fondsaktiver eller gældsbreve, for hvilke den danske stat eller en  

 dansk kommune står som udsteder eller garant, b) i fondsaktiver udstedt af danske realkreditinstitutter,  

 Kreditforeningen af Kommunner i Danmark eller andre danske  

 finansieringsinstitutter under offentligt tilsyn, c) som indestående i danske pengeinstitutter, d) i værdipapirer, som i øvrigt efter deres art og sikkerhed kan stilles i  

 klasse med de under litra a-c nævnte, e) i faste ejendomme, som fonden ejer.
Kapitel 4 Tilsyn og revision § 8. Undervisnings- og forskningsministeren fører tilsyn med  

 fonden, herunder med fondens anbringelse af midler efter § 7.
§ 9. Fondens regnskab skal revideres af Rigsrevisionen og en  

 statsautoriseret revisor, som bestyrelsen udnævner for 3 år ad gangen.
Valget  

 skal godkendes af undervisnings- og forskningsministeren.
Udnævnelsen kan til  

 enhver tid tilbagekaldes.
 Stk. 2. Bestemmelserne i § 17, stk. 2 og 3 og § 18 i lov om  

 revision af statens regnskaber m.m. finder tilsvarende anvendelse.
 § 10. Det reviderede årsregnskab indsendes efter godkendelse af  

 bestyrelsen til undervisnings- og forskningsministeren.
§ 11. Undervisnings- og forskningsministeren og Rigsrevisionen kan  

 til enhver tid afkræve fonden enhver oplysning, som ministeren og  

 Rigsrevisionen anser for fornøden.
Undervisnings- og forskningsministeren og  

 Rigsrevisionen skal til enhver tid have adgang til at gøre sig bekendt med  

 fondens bøger, regnskaber og virksomhed i øvrigt.
 Stk. 2. Rigsrevisionen kan til enhver tid foretage revision og  

 regnskabsgennemgang på det sted, hvor regnskaberne føres, eller hvor det  

 nødvendige materiale i øvrigt findes.
§ 12. Danmarks Grundforskningsfond kan ophæves ved lov.
Ved  

 ophævelse af fonden overtager statskassen fondens formue og indtræder i  

 øvrigt i fondens rettigheder og forpligtelser.
Kapitel 5 Straffebestemmelser m.v.
 § 13. Med bøde eller hæfte straffes, hvis ikke strengere straf er  

 forskyldt efter anden lovgivning, den, der som præsident eller medlem af  

 bestyrelsen:
1) undlader at opfylde de pligter, der påhviler vedkommende efter loven, 2) giver urigtige eller vildledende oplysninger til Rigsrevisionen,  

 undervisnings- og forskningsministeren eller andre offentlige myndigheder om  

 forhold, der vedrører fonden, 3) gør sig skyldig i grov eller oftere gentagen forsømmelse eller  

 skødesløshed, der kan medføre tab for fonden.
 Stk. 2. Præsidenten, bestyrelsesmedlemmerne, medlemmerne af Den  

 Videnskabelige Komite og ansatte i fonden er under ansvar efter borgerlig  

 straffelov § 152-152 e forpligtede til over for uvedkommende at  

 hemmeligholde, hvad de gennem deres virksomhed bliver vidende om.
 § 14. Forvaltningsloven, offentlighedsloven og loven om offentlige  

 myndigheders registre finder ikke anvendelse på fondens virksomhed.
Kapitel 6 Ikrafttrædelse § 15. Loven træder i kraft den 1. januar 1991.
Bemærkninger til lovforslaget Generelle bemærkninger En øget indsats i forskning og udvikling er væsentlig for Danmark;  

 herunder den økonomiske udvikling og erhvervsudviklingen.
En øget forsknings-  

 og udviklingsindsats i den private sektor forudsætter en solid  

 grundforskningsbase af høj kvalitet og med den nødvendige koncentration.
Det  

 er denne base, der skal udbygges gennem grundforskningsfonden.  

 Internationalisering og specielt EF-udviklingen mod det indre marked,  

 herunder også et frit F&U-marked, nødvendiggør, at vi har  

 grundforskningsinstitutioner på det højeste internationale kvalitetsniveau,  

 store og stærke nok til at påkalde sig international opmærksomhed.
Danmarks Grundforskningsfond giver mulighed for at imødekomme disse behov.  

 Fonden oprettes således, at den får den nødvendige uafhængighed samtidig med,  

 at den bliver et naturligt led og en naturlig samarbejdspartner i landets  

 samlede forsknings- og udviklingssystem.
Fonden skal gennemføre  

 grundforskning med vægten lagt på sådanne områder, hvor forskningen kan få  

 betydning for landets økonomiske udvikling i videste forstand.
 Fondens uafhængighed, herunder uafhængighed af statsmagten, er nødvendig  

 for at give handlefrihed og dermed handlekraft, for at give mulighed for en  

 koncentreret indsats og for at kunne lade kvalitet og international status  

 være afgørende.
Fonden får overført et beløb på 2 mia. kr., som staten har indvundet ved  

 privatisering.
Dette beløb vil kunne give et afkast på omkring 200 mio. kr.  

 årligt til brug for grundforskning og administration af fonden.
Det forventes at fonden med de midler, der er til rådighed, vil oprette  

 4-6 institutter.
Dette vil ske i en opbygningsfase inden for en kortere  

 årrække.
Fonden vil derefter gennemføre regelmæssige evalueringer for at  

 fastholde kvalitet og foretage nødvendige faglige ændringer, herunder  

 eventuelt nedlægge institutter og oprette nye.
Der vil blive lagt vægt på opbygning om fremragende forskere, herunder  

 forskere hentet fra udlandet.
Mulighederne for opbygning om førende forskere  

 vil være afgørende for valg af forskningsområder.
Samtidig må fonden kunne gennemføre sine aktiviteter i samarbejde med og  

 som led i landets samlede forskningssystem.
Det må forudsættes, at fonden  

 placerer de fleste af sine institutter nær bestående forskningsinstitutioner,  

 herunder universiteter, højere uddannelsesinstitutioner og  

 sektorforskningsinstitutioner.
Der kan blive tale om leje af lokaler og om  

 samarbejde om udstyr.
Det forventes, at fondens institutter vil bidrage til  

 forskeruddannelse.
Dette må imidlertid ske på samme vilkår som for  

 sektorforskningsinstitutioner og i erhvervslivets forskning, således at  

 universiteter og øvrige højere uddannelsesinstitutioner fortsat alene har  

 ansvaret for tildeling af akademiske grader, herunder Ph.D.-grader.
Fondens institutter vil deltage i forskningssamarbejde med både offentlige  

 forskningsinstitutioner og private virksomheder.
Deltagelse i internationalt  

 samarbejde vil være et væsentligt mål.
Fondens institutter kan påtage sig  

 kontraktforskning i det omfang, denne er forenelig med institutionernes  

 faglige målsætning.
Det forventes, at fonden aktivt formidler resultaterne af arbejdet til det  

 omgivende samfund og sikrer, at det danske erhvervsliv kan udnytte de opnåede  

 resultater.
Denne formidling sker blandt andet ved afholdelse af møder for  

 personer og virksomheder med interesse i fondens arbejde, herunder også  

 grupper af interesserede.
Bestemmelser herom kan fastlægges i fundatsen.
Ved fastlæggelse af fondens rammer er der bygget på erfaringer fra  

 udlandet, specielt det tyske Max Planck Gesellschaft med sine godt 50 Max  

 Planck institutter har givet inspiration.
I fundatsen kan indbygges regler,  

 som giver en opbygning, som svarer til Max Planck Gesellschafts struktur.  

 Også de franske CNRS (Centre National de la Recherche  

 Scientifique)-institutter og de af det engelske Medical Research Council  

 drevne institutter har dannet baggrund.
I alle tilfælde er de som uafhængige  

 grundforskningsinstitutter væsentlige og værdifulde elementer i de pågældende  

 landes forskningssystemer.
Bemærkninger til de enkelte bestemmelser Til § 2 På baggrund af de vidtgående beføjelser, der tillægges præsidenten, må  

 det sikres, at denne besidder såvel forskningserfaring som administrativ  

 erfaring, herunder indgående kendskab til strukturen i den danske  

 forskningsverden og til den internationale forskningsudvikling.
 Den første udnævnelse af præsidenten foretages efter indstilling fra  

 undervisnings- og forskningsministeren, således at præsidenten fra første  

 færd får ansvaret for fondens arbejde, jf. § 3 stk. 6.
Til § 3 Det begrænsede antal bestyrelsesmedlemmer er valgt for at sikre en så  

 handlekraftig bestyrelse som muligt.
Sammensætningen sikrer, at fonden indgår  

 som en samarbejdspartner i den danske forskningsverden.
 Forskningspolitisk Råd vælger 2 bestyrelsesmedlemmer med henblik på at  

 sikre balancen i bestyrelsen mellem forskningskyndige og erhvervskyndige.
Det forventes, at fonden begynder sit arbejde og tager de første  

 beslutninger på grundlag af indstillinger fra Den Videnskabelige Komite.
På  

 dette grundlag indledes forhandlinger med forskere og forskningsgrupper.
Fonden fastsætter retningslinier for de enkelte institutter, herunder for  

 deres ledelse.
Der forudsættes en klar ledelse med en af fonden udpeget  

 direktør for hvert institut.
En fagligt kompetent bestyrelse for hvert  

 institut kan komme på tale.
 Fondens udgifter til institutterne fastsættes på grundlag af budgetter,  

 men med betydelig handlefrihed for modtagerne.
Der gives retningslinier for antallet af faste stillinger.
Det forventes,  

 at institutterne i stor udstrækning ansætter forskere i tidsbegrænsede  

 stillinger.
Fonden fastlægger lokalevilkår, lejer lokaler og køber eller bygger  

 laboratorier.
Fonden indgår samarbejdsaftaler med nabo- og værtsinstitutioner  

 om blandt andet fælles udnyttelse af apparatur og infrastruktur.
Fondens institutter kan modtage forskningsbevillinger udefra og gennemføre  

 kontraktforskning.
Det forventes, at institutterne specielt vil deltage  

 aktivt i EF's forskningsprogrammer.
 Fonden fastlægger retningslinier for patent- og licensrettigheder, for  

 anvendelse af indtægter herfra og for donationer.
 Fonden gennemfører regelmæssige evalueringer, eksempelvis hvert tredie år  

 for hvert institut.
Til § 5 For at sikre nødvendig videnskabelig ekspertise får bestyrelsen  

 rådgivning af Den Videnskabelige Komite.
Det tilsigtes, at flertallet af  

 medlemmerne er forskere, der har deres virke uden for Danmark.
Til §§ 8, 9, 10 og 11 Fondens bestyrelse får overdraget ansvaret for forvaltningen af meget  

 store midler, og den får efter loven en temmelig fri dispositionsret.
Derfor  

 er det nødvendigt, at der etableres betryggende revision og kontrol.
 Rigsrevisorlovens bestemmelser vedrørende revision og rapportering til  

 statsrevisorerne vil være gældende for fonden, hvilket er naturligt under  

 hensyn til fondens størrelse, kapitalens tilvejebringelse og fondens  

 offentlige karakter i øvrigt.
Til § 13 Fondsbestyrelsens betydelige dispositionsfrihed modsvares af et  

 strafferetligt ansvar for bestyrelsen.
Til § 14 Bestemmelsen er indsat for at sikre fondens uafhængighed og under hensyn  

 til, at de omhandlede love ikke findes egnede til den virksomhed, fonden  

 driver.
