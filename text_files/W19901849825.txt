 Et parcelhus var købt ved slutseddel af 11. juli 1985 med overtagelse  

 15. august 1985, og solgt igen ved betinget slutseddel af 10. juni 1987 -  

 opfyldt den 21. juli 1987 - med overtagelse den 1. september 1987. Selv om  

 huset var beboet i 2 år og ejet i 2 år, kunne skattefritagelse for  

 salgsavance efter ejendomsavancebeskatningsloven ikke anerkendes, idet  

 perioderne ikke var sammenfaldende.
 A klagede for indkomståret 1987 over, at skatterådet havde anset ham for  

 skattepligtig af fortjenesten ved salget af et parcelhus, idet man havde  

 henvist til, at klageren ikke opfyldte betingelsen for skattefritagelse i  

 ejendomsavancebeskatningslovens § 8, stk. 1, - »parcelhusreglen« -  

 om beboelse af ejendommen i mindst 2 år af ejertiden.
 Det var oplyst, at klageren i lige sameje med sin ægtefælle havde købt  

 ejendommen ved slutseddel af 11. juli 1985 med overtagelse den 15. august  

 1985.
 Ejendommen var solgt igen ved slutseddel af 10. juni 1987 med  

 overtagelsesdag 1. september 1987. Salget var betinget af, at køber fik solgt  

 sit eget hus inden 15. august 1987, og dette var sket den 21. juli 1987.
 Klageren gjorde over for Landsskatteretten gældende, at fortjenesten ved  

 salget af huset var skattefri, da han både ifølge refusionsopgørelse og skøde  

 havde beboet, ejet og betalt for ejendommen i 2 år og 15 dage fra den 15.  

 august 1985 til den 1. september 1987.
2 retsmedlemmer, herunder retsformanden, lagde til grund, at huset var  

 købt den 11. juli 1985 og solgt den 21. juli 1987, hvor betingelsen i  

 slutsedlen var opfyldt, samt at klageren havde beboet huset i perioden 15.  

 august 1985 - 1. september 1987. Efter ejendomsavancebeskatningslovens § 8,  

 stk. 1, er det en betingelse for skattefritagelse, at ejeren eller dennes  

 husstand har beboet huset i mindst 2 år af det tidsrum, hvori den pågældende  

 har ejet boligen.
Disse medlemmer bemærkede, at selv om klageren både havde  

 ejet og beboet huset i mere end 2 år, var betingelsen for skattefritagelse  

 efter ejendomsavancebeskatningslovens § 8, stk. 1, ikke opfyldt, idet  

 klageren ikke havde beboet huset i 2 år af ejertiden.
Disse medlemmer  

 voterede derfor for en stadfæstelse af ansættelsen.
Et retsmedlem bemærkede, at det var oplysningerne i slutsedlen og ikke  

 dennes dato, der var afgørende.
Ejendommen var købt med overtagelse 15.  

 august 1985 og solgt med overtagelse den 1. september 1987, hvorfor ejertiden  

 var mere end 2 år.
Under hensyn hertil voterede dette medlem for at give  

 klageren medhold.
 Der blev truffet afgørelse efter stemmeflertallet, og den påklagede  

 ansættelse blev derfor stadfæstet.
 LV 1989, H 2.1.5.
