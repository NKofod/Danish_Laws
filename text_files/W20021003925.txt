 Landsskatteretskendelse af 31/1 2002. Eneaktionærs køb af  

 banks fordring mod selskab, maskeret udlodning.
 A klager for indkomstårene 1995 og 1996 over, at de stedlige  

 skattemyndigheder har anset afdrag på fordring mod selskabet A/S B for  

 maskeret  

 udlodning.
 Det fremgår af sagens oplysninger, at klageren er hovedaktionær  

 i A/S B.
Det er over for Landsskatteretten forklaret, at der er tale om  

 en virksomhed, der blev etableret i 1946 og som siden da havde beskæftiget  

 sig  

 med fabrikation og salg af elektronisk måle- og reguleringsudstyr.
Selskabet  

 var igennem mange år ejet af 4 medlemmer af A-familien, herunder klagerens  

 svigerfader.
Engang i 70erne blev klageren medaktionær, og i starten af  

 80erne blev han eneaktionær i selskabet.
Selskabet eksisterer i dag og beskæftiger sig fortsat med  

 elektronikfremstilling.
Der er ikke lagt nye former for aktiviteter ind i  

 selskabet.
Den 17. februar 1989 købte klageren X banks fordring på  

 selskabet, der udgjorde 965.868 kr. for kurs 33,5 svarende til 323.600 kr.  

 Klageren har herom forklaret, at X bank i forbindelse med en fusion i 1989  

 tog  

 alle engagementer op til revurdering.
Selskabet havde en usikret kassekredit  

 på  

 1 mio. kr. i X bank, og havde netop realiseret et dårligt resultat.  

 Egenkapitalen var væk.
X bank opsagde derfor kreditten, hvorefter klageren  

 købte fordringen mod selskabet for kurs 33,5.
 Der er i den forbindelse udarbejdet er låneaftale mellem  

 klageren og selskabet, hvorefter selskabet lånte beløbet af klageren på  

 anfordringsvilkår med en forrentning på maksimalt diskontoen + 4 %.
Selskabet afdrog i perioden 1989  1995 337.868 kr.
I 1996 blev  

 der betalt 225.000 kr. i afdrag.
Ifølge et af klagers revisor fremlagt  

 kontoopgørelse er tilskrevne renter på gælden samtidig eftergivet selskabet.  

 Klageren har ifølge opgørelsen selvangivet renteindtægter vedrørende gælden  

 for  

 1989, 1994 og 1999.
 De stedlige skattemyndigheder har anset tilbagebetalte beløb,  

 der overstiger anskaffelsessummen for fordringen, for maskeret udlodning til  

 klageren, hvorfor dennes aktieindkomst for 1995 er forhøjet med 14.268 kr.,  

 mens forhøjelsen for 1996 udgør 225.000 kr.
 Det er herved bemærket, at anskaffelsen af fordringen ikke kan  

 anses for forretningsmæssigt begrundet, men derimod begrundet i klagerens  

 status som hovedaktionær i selskabet, hvorved anskaffelsen alene har haft til  

 formål på sigt at frembringe udbytter, som ved den foretagne disposition er  

 søgt gjort til skattefri kursgevinst med det formål af undgå beskatning.
 Der er bl.a. henvist til Højesterets dom i TfS 1999.346 og  

 Landsskatterettens kendelse i TfS 1993.544.
 Klagerens revisor har over for Landsskatteretten nedlagt påstand  

 om nedsættelse af de foretagne forhøjelser af klagerens aktieindkomst.
Til støtte herfor er det bl.a. anført, at fordringen alene blev  

 overtaget efter stort pres fra bankens side, hvor alternativet var, at banken  

 ville kræve fordringen indløst til pålydende, hvilket selskabet ikke kunne,  

 hvorfor det ville blive erklæret konkurs.
Det var derfor en særdeles  

 forretningsmæssigt velbegrundet disposition at erhverve fordringen, idet  

 selskabet derved blev sat i stand til at overleve.
Fordringen har videre  

 været  

 stærkt risikobehæftet og et forventet regelmæssigt afdragsforløb har ikke  

 været  

 muligt.
Endelig har det pga. selskabets indtjeningsevne de pågældende år ikke  

 været muligt at opnå en reel virksomhedslederløn.
 Revisoren har endelig bemærket, at de afgørelser, myndighederne  

 har henvist til, ikke er sammenlignelige, da der i de omtalte sager var tale  

 om, at hovedaktionæren havde erhvervet fordring og aktier samtidig til lav  

 pris  

 og herefter lagt overskudsgivende aktivitet ind i selskabet.
Told- og Skattestyrelsen har under sagens behandling for  

 Landsskatteretten i første række indstillet, at de foretagne afdrag bør  

 kvalificeres som yderligere løn til klageren, hvorved det bl.a. er bemærket,  

 at  

 en uafhængig ikke ville have accepteret en lønnedgang uden udsigt til, at  

 overskuddet kunne komme ham selv til gode, idet der alene var udsigt til, at  

 den sparede udgift kunne blive anvendt til afdrag på selskabets gæld til  

 tredjemand.
En uafhængig kreditor ville videre have krævet renter betalt  

 forud  

 for afdragene.
Told- og Skattestyrelsen har yderligere bemærket, at såfremt  

 afdragene også skatteretligt kvalificeres som sådanne, så kan fordringen ikke  

 anses som blåstemplet.
Kursgevinsten er således ikke skattefri.
 Landsskatteretten skal  

 udtale:
Også ved aftaler mellem interesseforbundne parter må disses  

 civilretlige karakter som udgangspunkt lægges til grund ved  

 skatteansættelsen.  

 I tilfælde af en hovedaktionærs køb af en tredjemands fordring på  

 hovedaktionærens selskab til en lav kurs har domstolene dog opretholdt den  

 administrative praksis, at ydelser til hovedaktionæren i henhold til  

 fordringerne, der civilretligt fremstår som afdrag på gæld, efter  

 omstændighederne kan anses som udbytte af aktier, hvorfor ligningslovens § 16  

 A  

 finder anvendelse i stedet for reglerne i kursgevinstloven.
Dette er bl.a.  

 fastslået i Højesterets domme i TfS 1999.346 og TfS 2000.96. Denne praksis  

 har  

 som hovedregel været kendetegnet ved, at hovedaktionæren har erhvervet aktier  

 og fordringen til lav kurs samtidigt, og herefter lagt en overskudsgivende  

 aktivitet ind i selskabet.
Nærværende sag omhandler en situation, hvor hovedaktionæren har  

 været aktionær i længere tid før erhvervelsen af fordringen, og hvor denne på  

 et tidspunkt, hvor selskabet har været i store økonomiske vanskeligheder, har  

 erhvervet en fordring på selskabet til en ikke ubetydelig kurs.
På trods af,  

 at  

 sagen således adskiller sig fra de tilfælde, der har været omfattet af den  

 nævnte praksis, er det rettens opfattelse, at klageren ved at erhverve den  

 omtalte fordring og foretage afdrag herpå har konverteret skattepligtigt  

 udbytte til skattefri kursgevinster, hvilket alene er sket som et udslag af  

 interessesammenfaldet, idet det må lægges til grund, at selskabet under  

 normale  

 omstændigheder ville have fået gælden til banken akkorderet.
De foretagne  

 betalinger anses derfor for udbytte, jf. ligningslovens § 16 A og den  

 påklagede  

 afgørelse stadfæstes således.
