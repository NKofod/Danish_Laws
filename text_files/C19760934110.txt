(Til samtlige kommunalbestyrelser,  

 amtsråd og amtmænd) Indenrigsministeriet har i dag givet landbrugsministeriet,  

 matrikeldirektoratet, tilsagn om at indenrigsministeriet uden forudgående  

 særskilt forelæggelse i det enkelte tilfælde i medfør af § 2, stk. 3, i  

 inddelingsloven, lov nr. 194 af 24. maj 1972, vil træffe beslutning om  

 sådanne ændringer af kommunale og amtskommunale grænser, der affødes af  

 matrikulære forandringer i alle sager om vandløbsregulering og skelforandring  

 samt i sager om vejregulering, omdeling og sammenlægning, hvor størrelsen af  

 det areal, der overføres, ikke overstiger 3.000 kvadratmeter, og hvor arealet  

 er ubeboet.
De pågældende kommunegrænseændringer vil få virkning fra  

 begyndelsen af det førstkommende kommunale regnskabsår, den 1. januar.
Det er  

 en forudsætning, at der er enighed om grænseændringen mellem de berørte  

 kommunalbestyrelser og - i tilfælde af amtskommunes grænse og dermed  

 amtsgrænsen også ændres - de berørte amtsråd.
 Hvis det ved de pågældende sagers forelæggelse for matrikeldirektoratet  

 ikke er oplyst, om de pågældende kommunalbestyrelser og i påkommende tilfælde  

 tillige amtsråd, kan tiltræde grænseændringen, og om det pågældende areal er  

 beboet, vil disse oplysninger fremtidig blive indhentet af  

 matrikeldirektoratet, som også vil orientere de berørte kommunalbestyrelser,  

 amtsrådet og amtmanden i det pågældende område om den matrikulære ændring,  

 som altid vil blive fulgt af en kommunal grænseændring med virkning fra  

 begyndelsen af de førstkommende regnskabsår den følgende 1. januar.
 Samtlige grænseændringer vil fortsat blive optaget på den bekendtgørelse,  

 indenrigsministeriet ifølge inddelingslovens § 17, stk. 3, årligt skal  

 udfærdige.
 P.M.V.
