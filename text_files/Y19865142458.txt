 Udtalt, at det hverken i styrelseslovgivningen eller de af  

 statsskattedirektoratet udarbejdede regler om afskrivning af uerholdelige  

 skatterestancer forudsættes, at afgørelse om afskrivning skal træffes af  

 kommunalbestyrelsen eller økonomiudvalget, hvorfor afgørelserne må kunne  

 træffes på lavere niveau i den kommunale organisation.
 Endvidere udtalt, at styrelseslovens § 18, stk. 2 og 3, jfr.
 normalvedtægtens § 12, hvorefter økonomiudvalget har pligt til at føre  

 tilsyn med kasse- og regnskabsområdet, indebærer, at økonomiudvalget er  

 ansvarlig for, at der er fastsat forsvarlige regler og forretningsgange for  

 behandlingen af sager om afskrivning af uerholdelige skatterestancer,  

 herunder at der er tilrettelagt en fornøden kontrolprocedure med de afskrevne  

 skattebeløb.
 Tilsynspligten medfører dog ikke, at der kan stilles krav om, at  

 økonomiudvalget periodisk og mindst een gang årligt skal have underretning om  

 foretagne afskrivninger.
 I skrivelse af 27. december 1985 (j.nr. 13.7./1983) har Ledøje-Smørum  

 byråd i henhold til § 47, stk. 3, i lov om kommunernes styrelse for  

 indenrigsministeriet forelagt en henstilling, som tilsynsrådet for Københavns  

 amt den 25. oktober 1985 har meddelt byrådet med hensyn til økonomiudvalgets  

 indseende med afskrivning af uerholdelige B-skatterestancer.
Det fremgår af sagen, at Kommunernes Revisionsafdeling i en beretning af  

 24. januar 1984 om revisionsbesøg i Ledøje-Smørum kommune fra den 1. november  

 til den 18. november 1983 bl.a. bemærkede, at det i forbindelse med en  

 undersøgelse af forretningsgangen ved afskrivning af uerholdelige  

 B-skatterestancer var blevet konstateret, at afskrivning af B-skatterestancer  

 i henhold til kommunens kompetencefordelingsplan vedrørende opkrævning og  

 udpantning - i modsætning til afskrivning af restancer i almindelighed - ikke  

 krævede økonomiudvalgets godkendelse.
Det var revisionsafdelingens  

 opfattelse, at afskrivning af B-skatterestancer skulle forelægges  

 økonomiudvalget til behandling.
Beretningen blev behandlet i byrådets møde den 24. april 1984, hvor det  

 blev vedtaget at fastholde, at der ikke var anledning til at fremlægge  

 indberetningslister over uerholdelige skatter for økonomiudvalget.
Byrådet  

 henviste til, at statsskattedirektoratet har fastsat detaljerede regler for,  

 hvornår afskrivning kan finde sted, og at statsskattedirektoratet har  

 ansvaret for og tilsynet med, at inddrivelsen foregår efter direktoratets  

 retningslinier.
Det fremgår endvidere af sagen, at tilsynsrådet anmodede Kommunernes  

 Revisionsafdeling om bemærkninger til byrådets vedtagelse af 24. april 1984,  

 og at revisionsafdelingen i skrivelse af 19. juni 1984 udtalte, at  

 økonomiudvalget i henhold til styrelseslovens § 18, stk. 2 og 3, jfr.  

 styrelsesvedtægtens § 12, skal føre tilsyn med kasse- og regnskabsområdet og  

 i øvrigt have indseende med de administrative forhold.
Efter  

 revisionsafdelingens opfattelse måtte økonomiudvalgets tilsynspligt omfatte  

 alle forhold, der varetages af den kommunale forvaltning, herunder også  

 inddrivelser for eksterne myndigheder i henhold til herom gældende  

 bestemmelser.
Selvom økonomiudvalget ikke i alle sager skal tage konkret  

 stilling, må økonomiudvalget som følge af sin tilsynspligt vurdere, om de  

 gældende bestemmelser om inddrivelse og kommunens sædvanlige forretningsgange  

 i øvrigt er blevet fulgt.
Heroverfor anførte byrådet i skrivelse af 3. september 1984 til  

 tilsynsrådet, at der ikke ifølge skattelovgivningens regler er pålagt  

 økonomiudvalget nogen pligt til at behandle sager vedrørende afskrivning af  

 uerholdelige B-skatterestancer, men at der alene er tale om, at kommunen  

 bistår statsskattedirektoratet.
Der er derfor efter byrådets opfattelse ikke  

 noget forbud mod at følge de almindelige principper for delegation af  

 kompetence i kommunalt regie, og kompetencen til at behandle denne type sager  

 kan derfor efter byrådets opfattelse delegeres til administrationen.
Byrådet  

 har truffet beslutning om delegation gennem en kompetencefordelingsplan.  

 Økonomiudvalgets tilsynspligt består efter byrådets opfattelse i at holde sig  

 orienteret om og kontrollere samt sikre, at der er forsvarlige regler og  

 forretningsgange indenfor alle områder, der berører kommunens økonomi eller  

 almindelige administration - herunder afskrivning af uerholdelige  

 B-skatterestancer.
 Revisionsafdelingen udtalte herefter i skrivelse af 21. februar 1985 til  

 tilsynsrådet, at det er revisionens opfattelse, at en fortegnelse over  

 foretagne afskrivninger periodisk og mindst een gang hvert regnskabsår bør  

 forelægges økonomiudvalget til efterretning.
 Byrådet anførte hertil i skrivelse af 9. april 1985, at rådet fortsat var  

 af den opfattelse, at den foretagne delegation til administrationen af  

 kompetencen til at afskrive uerholdelige B-skatterestancer er sket med rette.  

 Da der foreligger skriftlige retningslinier fra statsskattedirektoratet for  

 behandlingen af disse sager, og da der med den seneste ændring af kommunens  

 kompetencefordelingsplan er fastlagt en forsvarlig kontrolprocedure,  

 overholder økonomiudvalget efter byrådets opfattelse sin tilsynspligt,  

 hvorfor det ikke skønnes påkrævet at forelægge en fortegnelse over foretagne  

 afskrivninger for økonomiudvalget til efterretning.
Tilsynsrådet indhentede en udtalelse fra statsskattedirektoratet, som i  

 skrivelse af 27. august 1985 bl.a. oplyste, at de skattekrav m.v., der ikke  

 kan inddrives, kan afgangsføres som uerholdelige/forældede.
Der er herved  

 henvist til KD-meddelelse 1974-7, hvori er fastsat de materielle betingelser  

 for, at et krav kan afgangsføres som uerholdeligt.
Statsskattedirektoratet  

 har tilføjet, at der derimod ikke i cirkulæret er fastsat regler om  

 kompetencespørgsmål, idet dette efter direktoratets opfattelse må henhøre  

 under reglerne om delegationsbeføjelser, således som disse beføjelser er  

 fastsat i kommunernes styrelsesvedtægt, jfr. lov om kommunernes styrelse.
I skrivelse af 25. oktober 1985 udtalte tilsynsrådet, at det er rådets  

 opfattelse, at økonomiudvalgets tilsynspligt også omfatter tilsyn med opgaver  

 vedrørende tvangsinddrivelsen af skatter og afgangsføring af uerholdelige  

 skatter, uanset at dette arbejde sker i henhold til retningslinier fra  

 statsskattedirektoratet og amtsskatteinspektoratet.
Tilsynsrådet har bl.a.  

 lagt vægt på, at afgangsføringen af skatter medfører provenutab for kommunen  

 og eventuelt for andre kommuner, amtskommunen og staten.
Tilsynsrådet  

 henstillede herefter til byrådet at tage den vedtagne  

 kompetencefordelingsplan op til fornyet behandling under hensyn til de af  

 revisionen fremførte synspunkter.
 I en over sagen indhentet udtalelse af 27. januar 1986 har tilsynsrådet  

 over for indenrigsministeriet fastholdt, at økonomiudvalgets tilsyn som et  

 minimum må forudsætte, at fortegnelser over foretagne afsksrivninger  

 periodisk og mindst een gang hvert regnskabsår forelægges selve udvalget til  

 efterretning.
 I denne anledning skal indenrigsministeriet udtale følgende:
 Det er ikke i reglerne om afskrivning af uerholdelige skatterestancer  

 eller i reglerne i den kommunale styrelseslovgivning fastsat eller forudsat,  

 at afgørelse om afskrivning skal træffes af kommunalbestyrelsen eller  

 økonomiudvalget, og afgørelserne må derfor kunne træffes på lavere niveau i  

 den kommunale organisation.
Efter styrelseslovens § 18, stk. 2 og 3, jfr. normalstyrelsesvedtægtens §  

 12, har økonomiudvalget pligt til at føre tilsyn med kasse- og  

 regnskabsområdet og iøvrigt have indseende med de administrative forhold i  

 kommunen.
Det er indenrigsministeriets opfattelse, at denne tilsynspligt også  

 omfatter tilsyn og indseende med opgaver vedrørende tvangsinddrivelse af  

 skatter og afskrivning af uerholdelige skatterestancer.
Økonomiudvalget er således ansvarlig for, at der er fastsat forsvarlige  

 regler og forretningsgange for behandlingen af sager om afskrivning af  

 uerholdelige skatterestancer, herunder at der er tilrettelagt en fornøden  

 kontrolprocedure med de afskrevne skattebeløb.
Hvorvidt der herudover bør  

 tilrettelægges ordninger, der sikrer økonomiudvalget en løbende eller  

 periodisk underretning om foretagne afskrivninger, må efter  

 indenrigsministeriets opfattelse bero på økonomiudvalgets afgørelse.
 Indenrigsministeriet finder således ikke, at der i økonomiudvalgets  

 tilsynsforpligtelse kan indlægges et krav om, at økonomiudvalget periodisk og  

 mindst een gang årligt skal have forelagt fortegnelse over foretagne  

 afskrivninger til efterretning.
 Tilsynsrådet for Københavns amt, Kommunernes Revisionsafdeling og  

 ministeriet for skatter og afgifter er herfra underrettet om foranstående.
 P.M.V.
 E. b.
Emil le Maire Indenrigsministeriets afgørelser og udtalelser om kommunale forhold 1986  

 6.1.
