Offererstatningslovens § 10 - for sen eller manglende politianmeldelse, nævnets j.nr. 15-520-08020 Ansøger søgte nævnet om erstatning som følge af en række forhold begået i perioden fra den 01-09-2005 til februar 2008. Ansøger havde først anmeldt forholdene til politiet den 08-07-2014, og ved dom afsagt af Østre Landsret den 11-05-2015 fandt landsretten, at forholdene var strafferetligt forældet.
Nævnet afslog ansøgningen, idet forholdene ikke var anmeldt til politiet uden unødigt ophold, jf. den tidligere gældende bestemmelse i offererstatningslovens § 10. Nævnet fandt endvidere, at ansøgers krav var forældet såvel efter den dagældende forældelseslov af 1908 (5-årig forældelse), jf. lov nr. 274 af 22-12-1908, jf. lovens § 1, nr. 5, som efter den gældende forældelseslov (3-årig forældelse), jf. lov nr. 522 af 06-06-07 med senere ændring, jf. denne lovs § 3, stk. 1, jf. § 30, stk. 1, og bemærkede, at loven efter sidstnævnte bestemmelse også finder anvendelse på tidligere stiftede fordringer, som ikke inden den 01-01-2008 er forældet efter de hidtil gældende regler.
Nævnet fandt, at der i sagen ikke var oplyst omstændigheder, som gav grundlag for at anvende de særlige undtagelsesregler i nugældende forældelseslovs § 2 og § 3 om afbrydelse af forældelsesfristen.
