 Hovedkonflikt lovlig, sympatikonflikt ulovlig.
HK varslede frigørelseskonflikt over for DONG.
Lovligheden heraf  

 indbragtes for Arbejdsretten, idet tvisten alene vedrørte spørgsmålet om,  

 hvorvidt overenskomstens krav om, at varslet skulle angive  

 arbejdsstandsningens »nærmere omfang« var opfyldt ved angivelsen af  

 de adresser, som konflikten omfattede.
Udtalt, at det ved besvarelsen heraf  

 er udgangspunktet, at et krav om angivelse af konfliktens nærmere omfang ikke  

 forpligter til i varslingsskrivelsen at anføre navnene på de medarbejdere,  

 som vil blive omfattet af konflikten, men at en angivelse af adressen på de  

 virksomheder m.v., som rammes af konflikten, vil være tilstrækkelig, i hvert  

 fald i de situationer, hvor iværksættelse af konflikt ikke skal ske gennem  

 opsigelse af de individuelle ansættelsesforhold for overenskomstens  

 medlemmer.
Hensynene til at sikre forsyningen af olie og naturgas fandtes  

 tilstrækkeligt varetaget ved overenskomstens meget lange frister for varsling  

 af konflikt og for konfliktens iværksættelse.
Herefter var der ikke grundlag  

 for at tilsidesætte konkliktvarslet som ulovligt.
CO-industri havde varslet sympatikonflikt over for DONG.
Dette varsel  

 fandtes stridende mod overenskomstens bestemmelse om, at der ikke kunne  

 etableres arbejdsstandsning »i en aftaleperiode«, med mindre der  

 forelå forhold svarende til de i Normens § 5, stk. 2, opregnede.
 1. Ved klageskrift af 6. november 1992 har Dansk Olie og Naturgas A/S  

 indklaget Landsorganisationen i Danmark for henholdsvis Handels- og  

 Kontorfunktionærernes Forbund i Danmark og Centralorganisationen af  

 industriansatte i Danmark for Arbejdsretten, hvor klageren har nedlagt  

 følgende påstande:
 Indklagede, Handels- og Kontorfunktionærernes Forbund i Danmark,  

 tilpligtes at anerkende, at konfliktvarslet af 13. oktober 1992 over for  

 Dansk Olie og Naturgas A/S er ulovligt.
 Indklagede, Centralorganisationen af industriansatte i Danmark, tilpligtes  

 at anerkende, at sympatikonfliktvarslet af 29. oktober 1992 over for Dansk  

 Olie og Naturgas A/S er ulovligt.
 De indklagede har påstået frifindelse.
Til støtte for påstandene har klageren anført, at varslet af 13. oktober  

 1992 ikke opfylder kravene i § 5, stk. 3, i overenskomsten mellem klageren og  

 indklagede Handels- og Kontorfunktionærernes Forbund i Danmark, og at  

 sympatikonfliktvarslet af 29. oktober 1992 er i strid med bestemmelsen om  

 generel fredspligt i overenskomstperioden i § 15, stk. 1, i overenskomsten  

 mellem klageren og indklagede Centralorganisationen af industriansatte i  

 Danmark.
Hertil kommer, at heller ikke dette varsel opfylder de formelle krav  

 efter overenskomstens § 15, stk. 3, og at hovedkonfliktens ulovlighed  

 bevirker, at også den varslede sympatikonflikt vil være ulovlig.
 2. Den gældende overenskomst mellem klageren - der ikke er medlem af nogen  

 arbejdsgiverorganisation - og indklagede Handels- og Kontorfunktionærernes  

 Forbund i Danmark blev indgået den 24. juli 1989 med ikrafttræden den 1.  

 april 1989. I december 1991 opsagde Handels- og Kontorfunktionærernes Forbund  

 i Danmark overenskomsten til ophør den 1. april 1992. Forhandlingerne om  

 fornyelse af overenskomsten - der er den første overenskomst mellem disse  

 parter - har hidtil været resultatløse, hvilket er grunden til den varslede  

 frigørelseskonflikt.
 Overenskomsten indeholder bl.a. følgende bestemmelser:
 »Denne overenskomst er afsluttet mellem Handels- og  

 Kontorfunktionærernes Forbund i Danmark (HK) og Dansk Olie og Naturgas A/S (i  

 det efterfølgende kaldet selskabet).
Aftalen omfatter kontorfunktionærer og elever som er beskæftiget i  

 Hørsholm, Nybro, Egtved, Ll.
Torup og Karlslunde. ..........
§ 5. ARBEJDSSTANDSNING Stk. 1. Parterne i nærværende aftale anerkender hinandens ret til at  

 varsle og iværksætte arbejdsstandsning efter nedenstående regler, idet der  

 dog mellem parterne er enighed om, at selskabet har et særligt  

 sikkerhedsmæssigt ansvar hvad angår liv og ejendom, hvorfor arbejdsstandsning  

 i form af strejke og lock-out i en aftaleperiode ikke kan etableres - med  

 mindre der indtræffer betalingsstandsning eller hensynet til liv, velfærd  

 eller ære tvinger til standsning af arbejdet.
Ved en aftalefornyelse skal  

 arbejdsstandsning til det yderste søges undgået.
 Stk. 2. Beslutning om at iværksætte arbejdsstandsning tilkendegives den  

 anden part ved særlig og anbefalet skrivelse med mindst 2 måneders varsel,  

 jævnfør dog § 5, stk. 4 og 6.
 Stk. 3. Den i stk. 2 nævnte skrivelse skal angive arbejdsstandsningens  

 baggrund, art og nærmere omfang.
 Stk. 4. Arbejdsstandsning kan kun iværksættes fra den 1ste i en måned.
 Stk. 5. Arbejdsstandsninger kan ikke omfatte:
 a. medlemmer, som er beskæftiget i stillinger med et ledelses- eller  

 sikkerhedsansvar.
b. medlemmer, hvis medvirken ved forhandlingerne er nødvendig for disses  

 afslutning og konfliktens ophør eller c. medlemmer, der undtages ved aftale mellem parterne.
 Stk. 6. Ved iværksættelse af en arbejdsstandsning tilsiger parterne  

 hinanden, at der - udover varslet angivet i stk. 2 - for at give  

 medarbejderne fornøden tid til at sikre produktionsanlæg, skal gælde en  

 yderligere frist på mindst 21 hele kalenderdage regnet fra 1. midnat efter  

 forhandlingernes endelige afbrydelse.
 Hvis forhandlingerne afbrydes inden udløbet af varslet, jævnfør § 5, stk.  

 2, kan arbejdsstandsning tidligst iværksættes 21 dage efter udløbet af det i  

 stk. 2 angivne varsel.
 Ovennævnte periode vil dog kunne udvides for så vidt angår hensynet til at  

 bringe anlæggene i sikkerhedsmæssig forsvarlig stand, idet de for selskabet  

 gældende sikkerhedprocedurer til enhver tid skal overholdes. ..........
 § 11. ANDRE FORHOLD ..........
 Ved aftalens indgåelse omfatter denne alene medlemmer af HK.
 Medarbejderne har ret til frit at organisere sig, og parterne er enige om,  

 at ingen må presses til optagelse i HK. ..........
 § 13. OPSIGELSE ..........
 Stk. 2. Umiddelbart efter opsigelsen optages forhandlinger om en ny  

 overenskomst.
Stk. 3. Er forhandlinger om en fornyelse af en opsagt overenskomst ikke  

 afsluttet, uanset at opsigelsestidspunktet overskrides, gælder  

 overenskomsten, indtil den afløses af en ny eller en af parterne har frigjort  

 sig ved konflikt.« 3. Den gældende overenskomst mellem klageren og Centralorganisationen af  

 Metalarbejdere i Danmark, nu CO-industri, er indgået den 26. juni 1991 med  

 ikrafttræden den 1. april 1991. Overenskomsten, der tidligst kan opsiges til  

 ophør pr. 1. april 1993, indeholder bl.a. følgende bestemmelser:
 »Denne overenskomst er afsluttet mellem Centralorganisationen af  

 Metalarbejdere i Danmark (CO-Metal) og Dansk Olie og Naturgas A/S (i det  

 efterfølgende kaldet selskabet) med bindende virkning for Dansk  

 Funktionærforbund, Dansk Metalarbejderforbund, Dansk El-Forbund, Blik- og  

 Rørarbejderforbundet, Specialarbejderforbundet i Danmark samt Handels- og  

 Kontorfunktionærernes Forbund i Danmark (laboranter, ref. §2, stk. 2)  

 ..........
 § 15. ARBEJDSSTANDSNING.
Stk. 1. Parterne i nærværende aftale anerkender hinandens ret til at  

 varsle og iværksætte arbejdsstandsning efter nedenstående regler, idet der  

 dog mellem parterne er enighed om, at selskabet har et særligt sikkerhedsmæssigt ansvar hvad angår liv og  

 ejendom, hvorfor arbejdsstandsning i form af strejke og lock-out i en  

 aftaleperiode ikke kan etableres - med mindre der indtræffer  

 betalingsstandsning eller hensynet til liv, velfærd eller ære tvinger til  

 standsning af arbejdet.
Ved en aftalefornyelse skal arbejdsstandsning til det  

 yderste søges undgået.
 Stk. 2. Beslutning om at iværksætte arbejdsstandsning tilkendegives den  

 anden part ved særlig og anbefalet skrivelse med mindst 2 måneders varsel,  

 jf. dog § 15, stk. 4 og 6.
Stk. 3. Den i stk. 2 nævnte skrivelse skal angive arbejdsstandsningens  

 baggrund, art og nærmere omfang. ..........« Også denne overenskomst indeholder bestemmelser om, at arbejdsstandsninger  

 ikke kan omfatte visse medlemmer, og at der ud over varslet i stk. 2 gælder  

 en yderligere frist på mindst 21 hele kalenderdage.
 Begge overenskomster indeholder detaljerede regler for den fagretlige  

 behandling af fortolkningstvister.
 Til belysning af baggrunden for og tilblivelsen af bestemmelsen om  

 fredspligt i overenskomstens § 15, stk. 1, har klageren fremlagt forskelligt  

 materiale, hvoraf bl.a. fremgår, at klageren på foranledning af  

 Energistyrelsen i et notat af 25. februar 1982 redegjorde for, hvilke  

 initiativer man allerede havde taget eller ville tage for at imødegå eller  

 afbøde virkningerne af eventuelle arbejdskonflikter på gasforsyningsområdet.  

 I notatet hedder det bl.a.:
»ad 1. Nutid De til selskabet knyttede medarbejdere er i dag og indtil videre ansat på  

 enkeltmandskontrakter med udgangspunkt i funktionærloven.
Kollektive  

 arbejdskonflikter vil på denne baggrund forekomme ret usandsynlige, hvis  

 selskabet i øvrigt overholder den indgåede kontrakt.
Bryder medarbejdere  

 kontrakten, fx ved uden lovlig grund at udeblive fra arbejdet, vil  

 afskedigelse være den naturlige følge.
Der er, efter selskabets opfattelse,  

 gennem enkeltmandskontrakter, taget et meget væsentligt og effektivt  

 initiativ til forebyggelse af arbejdskonflikter.
 Ligeledes er der i forbindelse med besættelse af vitale stillinger i fx  

 driftsorganisationen taget højde for passende supplement i tilfælde af  

 sygdom, udeblivelse eller lignende.
ad 2. Fremtid Den modsatte af den under ad 1 omtalte situation er en konflikt forårsaget  

 af en fx lovligt varslet, omfattende arbejdsnedlæggelse, arbejdsvægring eller  

 tilsvarende.
En omfattende arbejdskonflikt vil normalt have baggrund i en strid om  

 bestemmelser i eller fornyelse af en kollektiv overenskomst.
Selskabet har  

 ikke - og forhandler ikke om indgåelse af kollektive overenskomster.
Skulle  

 en nærmere eller fjernere fremtid imidlertid gøre sådanne forhandlinger  

 aktuelle, vil selskabet arbejde for, at der i overenskomsterne sikres en  

 generel fredspligt, subsidiært, at det sikres, at vitale stillinger i  

 naturgastransmissionssystemet friholdes i tilfælde af kollektive  

 kampskridt.« Under de forhandlinger med Dansk Metalarbejderforbund, senere  

 Centralorganisationen af Metalarbejdere i Danmark, som efterfølgende  

 resulterede i den første overenskomst mellem disse parter, indgået i 1986,  

 fastholdt klageren, at »en eventuel overenskomst skal indeholde en  

 fredspligtsaftale«, en tilkendegivelse, som klageren fremkom med  

 allerede under et møde den 1. september 1983. Spørgsmålet herom var fremme  

 igen under et møde den 15. november 1984, hvorunder man fra  

 arbejdstagerorganisationernes side anførte, at en kollektiv aftale var en  

 aftale med »indbygget« fredspligt.
Under de videre forhandlinger fremkom CO-Metal i april 1986 med et forslag  

 til overenskomst, der ikke indeholdt nogen specifik bestemmelse om  

 fredspligt, men i punkt 16 om »Regler for behandling af faglig  

 strid« en almindelig henvisning til Hovedaftalen samt den gældende Norm  

 for behandling af faglig strid.
Heroverfor fremkom klageren med et nyt  

 udkast, der bl.a. indeholdt følgende bestemmelse:
»§ 5., stk. 1. Parterne i nærværende aftale er enighed om, at da selskabet varetager nogle for det danske samfund livsvigtige  

 funktioner med hensyn til at fremskaffe, transportere og afsætte naturgas,  

 olie og geotermisk energi til såvel industri som private husholdninger, samt at selskabet har et særligt sikkerhedsmæssigt ansvar, hvad angår liv og  

 ejendom, kan arbejdsstandsning i form af strejke og lockout i en  

 aftaleperiode - og ved en aftalefornyelse - ikke etableres.« Udkastene blev drøftet ved et møde den 21. maj 1986. I referat fra mødet  

 hedder det bl.a.:
 »Endvidere var der enighed om ..........
Pkt. 4. Med hensyn til regler for eventuel konflikt aftales der nærmere  

 retningslinier, hvori der tages speciel hensyn til de aktuelle  

 sikkerhedsbestemmelser« Forhandlingerne resulterede sluttelig i den kompromisløsning, som har  

 fundet udtryk i den gældende formulering af § 15, stk. 1, i overenskomsten  

 mellem klageren og CO-industri.
 4. Det af Handels- og Kontorfunktionærernes Forbund i Danmark ved  

 anbefalet skrivelse af 13. oktober 1992 fremsendte konfliktvarsel, hvoraf  

 kopi er sendt til Forligsinstitutionen, lyder således:
»Konfliktvarsel - kontoroverenskomsten Da det ikke har kunnet lykkes at nå til enighed om fornyelse af  

 kontoroverenskomsten pr. 1. april 1992, har HK's hovedbestyrelse besluttet,  

 at iværksætte konflikt fra fredag den 1. januar 1993 ved normal arbejdstids  

 begyndelse.
 Konflikten vil omfatte følgende adresser:
Agern Alle 24-26, 2970 Hørsholm Mosevej 3, Vester Thorsted, 6040 Egtved Skruegangen 6, 2690 Karlslunde Nybrovej 185, 6851 Janderup Rækkeborgvej 4, Ll.
Thorup, 9620 Ålestrup Vi vil fortsat være indstillet på, at løse sagen ad fredelig vej gennem  

 forhandling.« Klageren protesterede mod varslet i en skrivelse af 16. oktober 1992,  

 hvori det hedder bl.a.:
»Vi gør opmærksom på, at det fremsendte konfliktvarsel ikke er  

 lovligt.
Vi henviser til, at det ikke på grundlag af Forbundets brev er  

 muligt at danne sig et overblik over arbejdsstandsningens nærmere omfang, jf.  

 § 5, stk. 3 i overenskomsten.
Det kan således ikke konstateres, hvem der skal omfattes af  

 arbejdsstandsningen.
Dette har sammenhæng med, at overenskomsten kun omfatter  

 medlemmer af HK, og at selskabet ikke er bekendt med, hvem der er medlemmer.  

 ..........
 Vi gør desuden opmærksom på, at ifølge overenskomstens § 5, stk. 1, sidste  

 punktum, skal parterne ved aftalefornyelsen til det yderste søge at undgå  

 arbejdsstandsning.
HK/Industri har langt fra levet op til denne bestemmelse ved at fremsende  

 konfliktvarsel på nuværende tidspunkt.
Også af denne grund er HK/Industri's  

 konfliktvarsel ulovligt.
Vi protesterer derfor mod det fremsendte konfliktvarsel. ..........« I HK's svar af 22. oktober 1992 hedder det bl.a.:
 »Det er Deres fortolkning af bestemmelsen, at omfang betyder en  

 fortegnelse over, hvilke personer der er omfattet af arbejdsstandsningen.
 Vor fortolkning er, at bestemmelsen alene sigter til at være opfyldt, når  

 de geografiske adresser er angivet.
 Denne fortolkning er helt i overensstemmelse med praksis på øvrige  

 overenskomstområder, hvor vi ikke tilsender virksomheden en oversigt over,  

 hvor mange personer på den enkelte arbejdsplads der vil være omfattet af  

 arbejdsstandsningen.
 Det betyder, at det er arbejdsgiverens overraskelse at konstatere på  

 første konfliktdag, hvor mange og hvem der er omfattet.
Da vi ikke ønsker, det skal være et stridspunkt, vil vi - inden varslets  

 udløb - drage omsorg for, at De modtager en oversigt over medlemsomfanget på  

 de enkelte adresser. ..........« Efter det oplyste har klageren endnu ikke modtaget en sådan oversigt.
 5. Det af CO-industri ved anbefalet skrivelse af 29. oktober 1992  

 fremsendte sympatikonfliktvarsel, hvoraf kopi ligeledes er sendt til  

 Forligsinstitutionen, lyder således:
 »Centralorganisationen af industriansatte i Danmark (CO-industri)  

 skal herved meddele Dansk Olie & Naturgas A/S, at CO-industris  

 forretningsudvalg har besluttet at fremsætte sympatikonfliktvarsel overfor  

 Dansk Olie & Naturgas A/S.
 Baggrunden for, at sympatikonfliktvarslet afgives, er en  

 sympatitilkendegivelse overfor Handels- og Kontorfunktionærernes Forbunds  

 resultatløse forhandlinger med Dansk Olie & Naturgas A/S om fornyelse af  

 overenskomsten for HK-ansatte i selskabet.
 Konflikten etableres og varsles i henhold til overenskomsten mellem  

 CO-industri og DONG, § 15, med 2 måneders varsel samt yderligere 21 dage og  

 herefter til iværksættelse fra søndag den 1. november 1992 under forudsætning  

 af lovligheden i Handels- og Kontorfunktionærernes Forbunds varslede  

 hovedkonflikt, således at sympatikonflikten iværksættes fra normal  

 arbejdstids begyndelse fredag den 1. januar 1993.
 Sympatikonflikten vil omfatte samtlige af Dansk Olie &  

 Naturgasselskabs adresser, hvor overenskomsten er gældende, og hvor medlemmer  

 af følgende forbund er beskæftiget:
Dansk Metalarbejderforbund Dansk Funktionærforbund Dansk El-Forbund Blik- og Rørarbejderforbundet Specialarbejderforbundet i Danmark Handels- og Kontorfunktionærernes Forbund (laboranter).« Klageren protesterede mod varslet i en skrivelse af 30. oktober 1992,  

 hvori det hedder bl.a.:
 »Vi gør opmærksom på, at det fremsendte sympatikonfliktvarsel ikke er  

 lovligt.
 Som nævnt i vores brev af 16. oktober 1992 hjemler den mellem parterne  

 gældende overenskomst ikke Centralorganisationen mulighed for at etablere  

 sympatikonflikt med HK.
 En sådan konflikt vil være overenskomststridig, jf. § 15, stk. 1, i  

 overenskomsten.
Vi protesterer derfor mod det fremsendte konfliktvarsel og opfordrer til,  

 at Centralorganisationen tilbagekalder dette. ..........« CO-industri fastholdt imidlertid varslet i en skrivelse af 5. november  

 1992, hvori man sluttelig præciserede, at »sympatikonflikten  

 selvfølgelig er knyttet til lovligheden af hovedkonflikten«.
 6. For Arbejdsretten er der afgivet vidneforklaring af klagerens  

 administrerende direktør Jørgen Høy og sekretær i Dansk Metalarbejderforbund  

 Erland Christiansen.
Direktør Jørgen Høy har forklaret bl.a., at DONG har til opgave at sørge  

 for transport, behandling og distribution af olie og naturgas såvel til  

 industriformål som til boligopvarmning m.v.
Selskabet er dermed ansvarlig  

 for, at forsyningen med bl.a. naturgas til disse formål fungerer såvel  

 teknisk som personalemæssigt.
Det er væsentligt, at der aldrig forekommer  

 svigt i forsyningen.
Man overvejede i sin tid, om man skulle indmelde sig i  

 en arbejdsgiverorganisation, men afstod herfra netop på grund af risikoen for  

 at blive involveret i arbejdskonflikter.
Vidnet har på et tidspunkt drøftet  

 overenskomstspørgsmålet med LO's daværende formand Knud Christensen, der  

 havde forståelse for DONG's særlige situation.
I perioden fra 1981 til 1984  

 blev selskabets medarbejdere ansat på funktionærlignende vilkår ved  

 individuelle aftaler, uden at man interesserede sig for deres eventuelle  

 organisatoriske tilhørsforhold.
Da vidnet i september 1983 fik en henvendelse  

 fra Dansk Metalarbejderforbund om oprettelse af overenskomst, gjorde han det  

 straks klart, at det var et ufravigeligt krav, at der ikke måtte være nogen  

 som helst mulighed for at etablere konflikt.
Under de senere forhandlinger om  

 oprettelse af overenskomst fastholdt man fra selskabets side to krav: Man  

 ville kun have en overenskomst, og der måtte ikke være nogen mulighed for at  

 etablere konflikt, hverken i form af strejke eller lockout.
Ved et møde i  

 november 1984 opnåedes enighed i hvert fald om det første punkt, der betød,  

 at overenskomst alene skulle indgås med CO-Metal.
Det overenskomstforslag,  

 som fremkom fra CO-Metal i april 1986, kunne vidnet imidlertid ikke  

 acceptere, navnlig fordi forslaget ikke udelukkede muligheden for konflikt.  

 Fra DONG's side lavede man derfor et udkast, indeholdende forslag til en  

 bestemmelse, hvorefter arbejdsstandsning ville være udelukket, også i  

 forbindelse med forhandlinger om en aftalefornyelse.
Fra arbejdstagerside  

 havde man forståelse for problemet med at sikre energiforsyningen, men  

 anførte, at man ikke kunne indgå en helt »tandløs« overenskomst.
De  

 videre forhandlinger herom resulterede derfor i den kompromisløsning, som er  

 indeholdt i overenskomstens § 15, stk. 1, hvorefter der alene kan etableres  

 konflikt i forbindelse med en aftalefornyelse.
Når et konfliktvarsel efter  

 begge overenskomster skal angive arbejdsstandsningens baggrund, art og  

 nærmere omfang, hænger det sammen med, at naturgasdistributionen er forbundet  

 med forskellige risici, som gør det nødvendigt for selskabet at sikre sig, at  

 der er personale til at træffe de nødvendige forholdsregler herimod i  

 tilfælde af konflikt.
Ved lukning af visse forsyningslinier kan der  

 eksempelvis komme luft i systemet, hvilket gør en senere genoptagelse af  

 forsyningen risikofyldt på grund af eksplosionsfaren som følge af blandingen  

 af gas og luft.
Ingen af de to konfliktvarsler giver tilstrækkelig oplysning  

 til, at man fra selskabets side kan træffe de fornødne forholdsregler,  

 herunder forhandle om, hvilke medarbejdere der eventuelt skal undtages fra  

 deltagelse i konflikten.
Man har ikke mulighed for at lave nødplaner uden  

 kendskab til, hvilke medarbejdere de varslede konflikter omfatter.
Sekretær Erland Christiansen har forklaret bl.a., at han har deltaget i  

 stort set alle forhandlingerne med DONG om oprettelse af overenskomst.
Det er  

 rigtigt, at direktør Høy under hele forløbet fastholdt, at der ikke måtte  

 være nogen konfliktret.
Forhandlingerne herom førte dog til sidst til, at man  

 accepterede konfliktret ved aftalefornyelse til gengæld for de ret lange  

 konfliktvarsler, overenskomsten indeholder.
Formålet hermed er at sikre, at  

 nedlukningen af anlæggene og deraf følgende produktionsstop kan foregå  

 forsvarligt.
Der blev endvidere åbnet mulighed for at undtage visse  

 medarbejdere fra deltagelse i en varslet konflikt.
Spørgsmålet om muligheden  

 for at varsle sympatikonflikt blev slet ikke drøftet under forhandlingerne om  

 oprettelse af overenskomst.
Det blev end ikke nævnt.
Henvisningen til  

 Hovedaftalen og Normen i CO-Metals overenskomstforslag blev erstattet af en  

 række bestemmelser fra disse aftaler, der som en praktisk fremgangsmåde blev  

 indføjet direkte i parternes overenskomst.
7. Til støtte for påstanden har klageren nærmere anført, at den af  

 Handels- og Kontorfunktionærernes Forbund i Danmark varslede hovedkonflikt er  

 ulovlig, fordi afgrænsningen af, hvem varslet omfatter, er for vag, hvad  

 enten bedømmelsen heraf sker efter Hovedaftalens bestemmelser om  

 konfliktvarsling eller efter den skærpede regel herom i HK-overenskomstens §  

 5, stk. 3. Den almindelige arbejdsretlige regel er, at varslet skal være så  

 præcist og så klart affattet, at der ikke er tvivl om konfliktens omfang.
Som  

 anført af Per Jacobsen: Kollektiv Arbejdsret (4. udg.) s. 338, er meningen  

 med et konfliktvarsel, at modparten skal kunne indrette sig derefter.
Man  

 skal altså af varslet kunne se, hvem konflikten vil omfatte.
Ellers er der i  

 virkeligheden tale om brug af chikanøse kampmidler.
I den foreliggende sag er kravene til varslingen tilmed skærpet i forhold  

 til de almindeligt gældende regler.
Efter overenskomstens § 5, stk. 3, skal  

 varslet angive arbejdsstandsningens »nærmere omfang«.
Baggrunden  

 herfor er kravet til DONG om sikring af gas- og olieforsyningen samt den  

 risiko, som er forbundet med nedlukning og efterfølgende opstart af  

 gasforsyningen, omstændigheder, som nødvendiggør, at DONG får mulighed for at  

 omplacere medarbejdere og for at forhandle om de undtagelser, overenskomsten  

 giver adgang til.
Overenskomsten med Handels- og Kontorfunktionærernes  

 Forbund i Danmark er en medlemsoverenskomst.
Det kan derfor være såvel en  

 større som en mindre del af personalet, der omfattes af den varslede  

 konflikt.
Det har man ingen mulighed for at vide, når varslingen ikke angiver  

 de medlemmer, som varslet vedrører.
Klageren har videre anført, at også den af CO-industri varslede  

 sympatikonflikt er ulovlig, primært fordi det efter § 15, stk. 1, i  

 overenskomsten mellem disse parter er udelukket at etablere konflikt i  

 overenskomstperioden, medmindre omstændigheder svarende til de i Normens § 5,  

 stk. 2, foreligger.
Efter bestemmelsens ordlyd kan der således ikke »i  

 en aftaleperiode« etableres hverken strejke eller lockout, og selv i  

 forbindelse med en aftalefornyelse skal arbejdsstandsning »til det  

 yderste« søges undgået.
Baggrunden herfor fremgår udtrykkeligt af  

 bestemmelsen, hvori det siges, at selskabet har »et særligt  

 sikkerhedsmæssigt ansvar hvad angår liv og ejendom«.
Også  

 forhandlingerne forud for overenskomstens indgåelse viser, at tanken har  

 været, at konfliktmulighederne skulle begrænses mest muligt og i praksis være  

 forbeholdt situationer, hvor overenskomsten skal fornyes.
Der er ikke - som  

 hævdet af de indklagede - i Normens § 11 hjemmel til at etablere  

 sympatikonflikt, idet overenskomsten indeholder betryggende regler til  

 afgørelse af uenighed af faglig karakter, således at arbejdsretslovens § 22 -  

 og dermed Normens § 11 - ikke er anvendelig i den foreliggende situation.  

 Hertil kommer, at der - som tidligere anført - i overenskomsten udtømmende er  

 gjort op med muligheden for at etablere sympatikonflikt med det resultat, at  

 denne mulighed er udelukket.
Under overenskomstforhandlingerne blev CO-Metals  

 forslag om at indkorporere Hovedaftalen og Normen da også afvist.
Afslutningsvis har klageren anført, at varslet lider af den samme uklarhed  

 som varslet vedrørende hovedkonflikten, således at sympatikonflikten også af  

 denne grund vil være ulovlig.
Det samme er i øvrigt tilfældet allerede, fordi  

 den varslede hovedkonflikt er ulovlig.
8. De indklagede har anført, at det af forklaringerne om baggrunden for  

 tilblivelsen af overenskomsten mellem klageren og CO-Metal fremgår, at man  

 fra DONG's side ønskede et overenskomstforhold med ubetinget fredspligt,  

 hvilket CO-Metal ikke kunne gå med til.
Resultatet blev herefter en  

 overenskomst, hvor parterne på normal vis kan konflikte sig til en ny  

 overenskomst.
Ved vurderingen af lovligheden af den af Handels- og  

 Kontorfunktionærernes Forbund i Danmark varslede hovedkonflikt, hvis baggrund  

 er de resultatløse forhandlinger om en ny overenskomst, er udgangspunktet  

 således, at der lovligt har kunnet varsles konflikt i den foreliggende  

 situation.
Tvisten vedrører derfor alene udformningen af varslet, der efter  

 HK-overenskomstens § 5, stk. 3, skal angive arbejdsstandsningens baggrund,  

 art og nærmere omfang.
Såvel baggrunden for som arten og omfanget af  

 arbejdsstandsningen er imidlertid oplyst, for omfangets vedkommende ved  

 angivelsen af de adresser, hvor konflikten skal finde sted.
I kravet om  

 angivelse af arbejdsstandsningens omfang kan ikke indlægges, at også navnene  

 på de medarbejdere, der omfattes af konflikten, skal oplyses i  

 varslingsskrivelsen, heller ikke selv om overenskomsten måtte være en  

 medlemsoverenskomst, hvilket i øvrigt bestrides.
Hvis meningen havde været,  

 at også de omhandlede medarbejderes navne skulle oplyses, skulle det have  

 været anført udtrykkeligt i overenskomsten.
Hvad den af CO-industri varslede sympatikonflikt angår, er forholdet det,  

 at muligheden eller den manglende mulighed for at iværksætte en sådan slet  

 ikke er omtalt i klagerens overenskomst med CO-Metal.
Af den af vidnet Erland  

 Christiansen afgivne forklaring fremgår, at spørgsmålet herom heller ikke  

 blev berørt under de ganske langvarige og indgående forhandlinger om  

 fredspligten, som parterne førte forud for den første overenskomstindgåelse i  

 1986. Hverken overenskomstens ordlyd eller den stedfundne bevisførelse giver  

 således grundlag for at indfortolke den begrænsning i parternes overenskomst,  

 at sympatikonflikt ikke lovligt kan etableres.
Herefter følger det af  

 arbejdsretslovens § 22, jf.
Normens § 11, at også sympatistrejken - der er  

 varslet som foreskrevet i overenskomstens § 15, stk. 3 - er lovlig.
 9. Arbejdsretten skal udtale:
 Vedrørende den af Handels- og Kontorfunktionærernes Forbund i Danmark  

 varslede hovedkonflikt.
 Det er ubestridt, at Handels- og Kontorfunktionærernes Forbund i Danmark  

 som sket har ret til at varsle frigørelseskonflikt, jf. overenskomstens § 5,  

 stk. 1, sidste pkt., sammenholdt med § 13, stk. 3, og at det fremsendte  

 varsel indeholder en angivelse af arbejdsstandsningens baggrund og art, jf.  

 overenskomstens § 5, stk. 3, således at tvisten alene vedrører spørgsmålet,  

 om det i bestemmelsen indeholdte krav til angivelse også af  

 arbejdsstandsningens »nærmere omfang« er opfyldt ved angivelsen af  

 de adresser, som konflikten omfatter.
Ved besvarelsen heraf er udgangspunktet, at et krav om angivelse af  

 konfliktens nærmere omfang ikke forpligter til i varslingsskrivelsen at  

 anføre navnene på de medarbejdere, som vil blive omfattet af konflikten, men  

 at en angivelse af adressen på de virksomheder m.v., som rammes af  

 konflikten, vil være tilstrækkelig, i hvert fald i situationer, hvor  

 iværksættelse af konflikt ikke skal ske gennem opsigelse af de individuelle  

 ansættelsesforhold for organisationens medlemmer.
De af klageren påberåbte  

 hensyn til at sikre forsyningen af olie og naturgas og til at undgå skader  

 ved delvis nedlukning af anlæggene kunne vel tale for at fravige dette  

 udgangspunkt.
Imidlertid må varetagelsen af disse hensyn antages at være  

 tilstrækkeligt tilgodeset ved de i overenskomstens § 5, stk. 2, 4 og 6,  

 indeholdte specielle bestemmelser om fristerne for varsling af konflikt og  

 for konfliktens iværksættelse.
Da der herefter ikke er grundlag for at  

 tilsidesætte varslet vedrørende hovedkonflikten som ulovligt, frifindes  

 Handels- og Kontorfunktionærernes Forbund i Danmark.
 Vedrørende den af Centralorganisationen af industriansatte i Danmark  

 varslede sympatikonflikt.
 Efter § 15, stk. 1, i overenskomsten mellem klageren og CO-Metal, nu  

 CO-industri, kan der ikke etableres arbejdsstandsning i form af strejke og  

 lockout »i en aftaleperiode«, medmindre der foreligger forhold  

 svarende til de i Normens § 5, stk. 2, opregnede.
Efter bestemmelsens ordlyd er det således ikke lovligt at etablere nogen  

 form for konflikt i en løbende overenskomstperiode, en fortolkning, der  

 støttes af oplysningerne om baggrunden for bestemmelsen og om forløbet af de  

 forhandlinger om fredspligtens omfang, som parterne førte forud for  

 indgåelsen af den første overenskomst.
Det bemærkes herved, at muligheden for  

 at iværksætte konflikt »ved en aftalefornyelse«, jf. § 15, stk. 1,  

 sidste pkt., naturligt må forstås således, at denne konfliktret er begrænset  

 til egen overenskomstfornyelse og ikke giver adgang til at varsle  

 sympatikonflikt til støtte for andres frigørelseskonflikter.
Da CO-industri efter det anførte overenskomstmæssigt har forpligtet sig  

 til ikke at etablere strejke i den løbende overenskomstperiode, vil det være  

 ulovligt at iværksætte den varslede sympatistrejke.
Klagerens påstand over  

 for CO-industri tages derfor til følge, uden at det er nødvendigt at tage  

 stilling til, hvorvidt der uden en sådan forpligtelse lovligt kunne have  

 været etableret sympatistrejke i medfør af Normens § 11 sammenholdt med  

 arbejdsretslovens § 22.
 T h i k e n d e s f o r r e t :
 Indklagede, Handels- og Kontorfunktionærernes Forbund i Danmark,  

 frifindes.
 Indklagede, Centralorganisationen af industriansatte i Danmark, skal  

 anerkende, at sympatikonfliktvarslet af 29. oktober 1992 over for klageren,  

 Dansk Olie og Naturgas A/S, er ulovligt.
 I sagsomkostninger skal klageren og indklagede Centralorganisationen af  

 industriansatte i Danmark hver betale 1.000 kr. til Arbejdsretten.
 (* 1) Henvisninger: Per Jacobsen s.257, 338, Knud Illum s.232, K.10.096 (A  

 1984, s.94).
