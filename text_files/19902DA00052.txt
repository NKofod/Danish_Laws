Nr BTB 52 Betænkning over Forslag til folketingsbeslutning om omlægning af  

 energiafgifterne, indførelse af en miljøafgift på CO2-udledning og hermed  

 sammenhørende foranstaltninger til nedbringelse af energiforbruget   

 Nr B 52 1990-91, 2. samling Afgivet af Det Energipolitiske Udvalg Afgivet: 19910514 Udvalget har behandlet beslutningsforslaget i en række møder og har herunder stillet spørgsmål til energiministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
A.
P.
Møller, Brancheforeningen for Bygningsautomation, BBA, Danske Elværkers Forening, Danske Halmleverandører, Foreningen af Danske Kemiske Industrier, Helsingør Jernbaneklub Veterantoget, Industrirådet, KOMGAS, Foreningen af Regionale Naturgasselskaber, Kommunernes Landsforening og Organisationen for Vedvarende Energi, OVE.
 Der er af et flertal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets, Socialistisk  

 Folkepartis og Det Radikale Venstres medlemmer af udvalget)  

 beslutningsforslaget til vedtagelse med de stillede ændringsforslag.
 Et mindretal (Det Konservative Folkepartis og Venstres medlemmer af  

 udvalget) kan ikke støtte de stillede ændringsforslag og indstiller  

 beslutningsforslaget til forkastelse med følgende bemærkninger:
De truende klimaproblemer er et globalt spørgsmål, og bekæmpelsen af  

 drivhusgasemissioner må derfor også nødvendigvis ses i en international  

 sammenhæng.
Som det er fremhævet i energihandlingsplanen »Energi  

 2000«, vil isolerede tiltag i energisektoren i et lille land som  

 Danmark, der beslaglægger under 1/2 pct. af verdens energiforbrug, være af  

 helt marginal betydning for klimaproblemet.
Det virker derfor ude af  

 proportioner at pålægge erhvervslivet CO2-afgifter af en størrelsesorden, der  

 alvorligt vil forværre konkurrenceevnen over for udlandet og dermed skade  

 beskæftigelsen og betalingsbalancen.
Mindretallet er enig i, at økonomiske virkemidler vil kunne være et  

 effektivt middel til begrænsning af landenes drivhusgasemissioner.
En fælles  

 strategi for brugen af CO2- og energiafgifter inden for EF vil således efter  

 mindretallets opfattelse være en hensigtsmæssig løsning, der vil have langt  

 større miljømæssig værdi og samtidig lette de alvorlige  

 konkurrenceevneproblemer.
Det ville derfor være klogere at afvente  

 udviklingen i EF, ikke mindst i lyset af, at EF-Kommissionen forventes at  

 fremsætte forslag til en sådan fælles strategi i løbet af kort tid.
 Ud over de afgørende hensyn til konkurrenceevnen og koordinationen i EF  

 strider beslutningsforslaget også mod andre væsentlige hensyn, der bør  

 iagttages ved udformningen af et afgiftssystem.
Afgiftsforhøjelserne og forslagene om forskellige udgiftskrævende  

 ordninger indebærer for det første, at det samlede skatte- og afgiftstryk  

 stiger væsentligt.
Dette er ikke foreneligt med tilpasningen af det danske  

 skatte- og afgiftssystem til det indre marked.
Yderligere er det meget  

 betænkeligt at basere udgiftskrævende forslag på et øremærket afgiftsprovenu.  

 For det andet er beslutningsforslaget udformet på en måde, der vil kræve en  

 betydelig og indviklet administration.
Det gælder både de forskellige forslag  

 til støtteordninger og forslaget om refusion af CO2-afgiften til  

 virksomheder.
Det må med den foreslåede refusionsordning forudses, at stort  

 set alle virksomheder vil søge om refusion, hvilket vil medføre et  

 administrativt kaos.
Det vil være umuligt at afgøre objektivt, hvad der er et  

 »konkurrencebelastende« og »nødvendigt« energiforbrug,  

 for slet ikke at tale om, hvad der er »passende« energibesparende  

 foranstaltninger.
Forslaget vil således indebære et helt uacceptabelt system,  

 der er præget af bureaukrati og en meget betænkelig vilkårlighed i  

 afgiftsbelastningen af forskellige virksomheder.
Endelig skal det bemærkes, at den foreslåede refusionsordning til  

 erhvervslivet såvel som forslaget om tilskud til energibesparende  

 foranstaltninger må forudses at skulle notificeres og godkendes af EF.
De  

 selektive og uigennemsigtige ordninger vil muligvis skabe problemer i  

 relation til EF-reglerne om statsstøtte.
 Et andet mindretal (Fremskridtspartiets medlem af udvalget) kan  

 ikke tiltræde de stillede ændringsforslag og indstiller beslutningsforslaget  

 til forkastelse med følgende bemærkninger:
Hele udgangspunktet for indførelsen af en CO2-afgift er efter  

 forslagsstillernes bemærkninger at dømme et ønske om at få reduceret den  

 samlede emission af CO2 her i landet.
Formålet med en sådan reduktion skal  

 være at reducere den såkaldte drivhuseffekt.
Drivhuseffekten påstås at ville  

 medføre en generel opvarmning af kloden, hvorved polerne smelter og ørkener  

 udvides.
Drivhuseffekten påstås at opstå derved, at et stigende CO2-indhold i  

 atmosfæren får den betydning, at solens stråler bruger længere tid på at  

 tilbagelægge turen fra indgangen i atmosfæren ned til spejling i vand og  

 retur til det ydre rum.
Jo længere tid solens stråler opholder sig i  

 atmosfæren, jo mere varme når strålerne at afgive, og så opstår  

 drivhuseffekten.
Det er mindretallets opfattelse, at denne teori ikke er korrekt.
Flere og  

 flere af de mest respekterede forskere og videnskabsmænd udtaler tvivl om  

 drivhuseffektens rigtighed, og ifald den er rigtig, udtales tvivl om, hvor  

 hurtigt den opstår.
Der er en urimelig tendens til, at blot fordi moderne måleinstrumenter og  

 -metoder kan registrere marginale udsving, så bruges det som dokumentation.  

 Hvis meteorologer skal udtale sig om vejret, så bruger de registreringer over  

 kort tid.
Men skal de udtale sig om klimaet, skal der 30 års målinger til.  

 Drivhuseffekt-disciplene har ikke haft teknisk mulighed for at foretage  

 målinger i ret lang tid, eftersom det tekniske udstyr er af nyere dato.  

 Alligevel tillader man sig uvidenskabeligt at drage hastige konklusioner på  

 baggrund af det spinkle kildemateriale.
Tilhængerne af drivhuseffekten vælger totalt at se bort fra det faktum, at  

 mange ikkemenneskeskabte hændelser giver mange flere CO2-problemer, end vi  

 nogen sinde kan præstere.
F.eks. vil vulkanudbrud og solpletaktivitet give  

 CO2-variationer, der er ekstreme sammenlignet med menneskelig aktivitet.
Drivhusfolket vælger at se bort fra åbenlyse forhold som det, at en  

 stigende atmosfæretemperatur betyder stigende vandfordampning, stigende evne  

 for luften til at optage dampen og dermed flere skyer, som afviser sollys,  

 hvorved temperaturen falder igen.
Denne geniale naturskabte termostatvirkning  

 ser man helt bort fra.
Når drivhusfanatikerne »glemmer« de mange forbehold, skyldes det  

 givet, at deres mål er et ganske andet end bekymring for Jordens fremtid.  

 Hvis de virkelig ville begrænse CO2-emissionen, måtte de ubetinget støtte  

 nuklear energi, der uden forurening skaber billig elektricitet, men det gør  

 de som bekendt ikke.
Det uudtalte formål med drivhusspøgelset er at bremse  

 menneskets udvikling, at lave nulvækstsamfund.
Dette socialdemokratiske/radikale forslag har så den yderligere dimension,  

 at man ønsker at opkræve nogle flere skatter fra befolkningen.
Alle erkender,  

 at man ikke kan dreje indkomstskatteskruen længere rundt, hvorfor man  

 opfinder andre skatter og afgifter til finansiering af den fortsat stigende  

 offentlige sektor.
 Fremskridtspartiet må ud fra alle forhold totalt afvise det foreliggende  

 forslag, B 52, og kan kun appellere til alle andre om at gøre det samme.  

 Forslaget vil have samme effekt på det danske samfund og den danske økonomi,  

 som amerikanske B 52 bombemaskiner havde på Irak under Golfkrigen.
Flertallet bag dette erhvervsskadelige beslutningsforslag har stillet en  

 række ændringsforslag.
Normalt vil det være op til forslagsstillerne selv at  

 bestemme et forslags endelige udformning.
Fremskridtspartiet har som følge  

 af, at ændringsforslagene er stillet af et flertal, ingen som helst mulighed  

 for at trække en eller flere tænder ud af gabet på det glubske rovdyr, som  

 Socialdemokratiet, Socialistisk Folkeparti og Det Radikale Venstre nu slipper  

 løs i Danmark.
 Derfor ønsker mindretallet ikke at støtte nogen af ændringsforslagene, men  

 vil overlade det totale ansvar for CO2-afgiften til de partier, der på trods  

 af de massive protester fra erhvervslivet og lønmodtagerne vælger at  

 gennemføre forslaget.
 Et tredje mindretal (Centrum-Demokraternes medlem af udvalget) kan  

 ikke tiltræde de stillede ændringsforslag, indstiller beslutningsforslaget  

 til forkastelse og ønsker at bemærke følgende:
I en tid, hvor alle kræfter i EF samles om at harmonisere skatter og  

 afgifter for at skabe et reelt indre marked, er det uklogt, at Danmark  

 ensidigt skal beslutte sig for en ny skat.
Det vil belaste dansk erhvervsliv  

 på en måde, så indførelsen af CO2-afgiften koster arbejdspladser.
Efter CD's  

 opfattelse bør en eventuel omlægning af energiafgifter til miljøafgifter ske  

 i samarbejde med de øvrige EF-lande på basis af et forslag fra  

 EF-Kommissionen.
Der er bred forståelse for, at miljøpåvirkningen af CO2 er et større og  

 større problem for Jordens klimatiske forhold.
Imidlertid finder mindretallet  

 ikke, at et år fra eller til i den udvikling, der er i gang, betyder nogen  

 forskel.
Mindretallet mener ikke, at Danmark, der på en lang række områder i  

 forvejen er førende på miljøområdet, skal skade vor konkurrenceevne ved atter  

 at gå i spidsen.
I øvrigt finder mindretallet, at udvalgsbehandlingen af forslaget har  

 vist, at der er en lang række følgevirkninger både for erhvervslivet og for  

 varmekunder, som bør gennemarbejdes nøjere.
Indførelsen af en CO2-afgift kan  

 spænde ben for vor generelle energipolitiske linie, hvis den ikke gennemføres  

 på et gennemarbejdet og seriøst grundlag.
Fine programerklæringer kan i  

 virkeligheden skade de mål, som et bredt flertal i Folketinget har på  

 energiområdet.
Mindretallet beklager særligt, at man med forslaget risikerer at ramme  

 specielt energibelastede virksomheder som f.eks. olieraffinaderier eller  

 offshore-produktion i Nordsøen til skade for andre dele af dansk  

 energiproduktion.
Mindretallet finder desuden ikke, at ændringsforslag nr. 2  

 på betryggende vis garanterer, at sådanne virksomheder undtages, og må derfor  

 afvise såvel ændringsforslagene som selve beslutningsforslaget.
 Et fjerde mindretal (Kristeligt Folkepartis medlem af udvalget) kan  

 ikke tiltræde de stillede ændringsforslag, indstiller beslutningsforslaget  

 til forkastelse og ønsker at udtale følgende:
Forslaget indeholder en række gode intentioner.
Kristeligt Folkeparti kan  

 imidlertid ikke støtte forslaget, som det er udformet.
For Kristeligt  

 Folkeparti er det afgørende, at miljøafgifter ikke kommer til at virke som en  

 ny form for skat.
Det lever forslaget ikke op til, da en del af provenuet fra  

 CO2-afgiften forbliver i statskassen.
Ligeledes tager forslaget ikke  

 tilstrækkeligt hensyn til allerede foretagne investeringer i energisektoren.
 Forslaget er også mangelfuldt, da spørgsmålet om SO2 og NOx ikke berøres.  

 Danmark bør afvente udviklingen i EF, så danske regler udformes på linie med  

 regler i andre EF-lande.
Ændringsforslag Af et flertal (S, SF og RV):
Til teksten 1) I indledningens 2. afsnit indsættes efter 1. pkt. som  

 nyt punktum:
»For erhvervsvirksomheder, der hidtil har fået refunderet  

 energiafgifterne, opkræves den nye CO2-afgift dog først fra den 1. januar  

 1993. Energiafgifterne som sådan refunderes fortsat til erhvervslivet.« 2) I nr. 1 udgår 3. pkt., og i stedet indsættes  

 følgende punktummer:
»Virksomheder, der - har et særlig stort og konkurrencebelastende energiforbrug som en  

 nødvendig del af produktionsprocessen og - kan dokumentere gennemførelsen af passende energibesparende  

 foranstaltninger, kan efter ansøgning til Energistyrelsen opnå hel eller delvis refusion af  

 CO2-afgiften.
Refusionsordningen skønnes at ville indebære en reduktion i nettoprovenuet  

 fra erhvervslivet fra omkring 3.000 mio. kr. årligt til omkring 2.000 mio.  

 kr. årligt.« 3) I nr. 2 affattes 2. afsnit således:
»Det samlede bruttoprovenu ved den beskrevne omlægning af  

 energiafgifterne og af indførelsen af CO2-afgiften skønnes at ville blive  

 mellem 3.000 og 4.000 mio. kr. årligt.
Dette skøn er nødvendigvis behæftet  

 med en vis usikkerhed.
De under numrene 2.1 til 2.4 anførte beløb udgør  

 omfanget af de støtteordninger m.v., der skal sikre en samlet, effektiv  

 indsats til nedbringelse af energiforbruget og dermed udledningen af  

 CO2.« 4) I nr. 2.1. affattes 1. pkt. således:
»Der etableres med virkning fra 1. januar 1993 en støtteordning i  

 størrelsesordenen 200 mio. kr. årligt gældende generelt for erhvervslivet til  

 fremme af energibesparende foranstaltninger.« 5) I nr. 2.2, 1. pkt., og i nr. 2.3, 1. pkt.,  

 indsættes efter »Der etableres« ordene: »med virkning fra den  

 1. januar 1992«.
 6) I nr. 2.4, 1. pkt., indsættes efter »Der  

 etableres« ordene: »med virkning fra den 1. januar 1993«.
Bemærkninger Til nr. 1 Ændringsforslaget indebærer, at alle former for erhvervsvirksomheder  

 ligestilles i henseende til CO2-afgiften.
Til gengæld træder CO2-afgiften for  

 erhvervslivets vedkommende først i kraft et år senere end for private  

 forbrugere.
Afgiften er i øvrigt fastholdt som en enkel og klar afgift placeret i det  

 yderste brugerled, idet det er skønnet væsentligt at fastholde et så klart  

 incitament til energibesparelser som muligt netop i det yderste brugerled.  

 Forslagsstillerne finder det imidlertidig ønskeligt, at der i forbindelse med  

 udarbejdelsen af lovforslaget gennemføres en undersøgelse af muligheden for  

 at differentiere CO2-afgiften på elområdet således, at den faktiske  

 brændselssammensætning afspejles i afgiftsbelastningen.
En sådan  

 differentiering forudsætter, at der etableres neutralitet i forhold til  

 import og eksport af el.
Til nr. 2 For visse typer af produktionsvirksomheder vil CO2-afgiften indebære en  

 forringet konkurrenceevne, også uanset at virksomhederne gør alt, hvad der  

 kan gøres i henseende til opnåelse af besparelser i energiforbruget.
Det  

 gælder f.eks.
Stålvalseværket, molerproduktion, glasværker, gartnerier m.fl.  

 Det vil derfor være nødvendigt at åbne for en refusionsmulighed.
I forslaget  

 indgår, at der kan blive tale om både hel og delvis reduktion.
Den nærmere  

 udformning af kriterierne og niveauerne for refusionen må ske i forbindelse  

 med udarbejdelsen af lovforslaget.
Det er imidlertid væsentligt, at begge de  

 anførte betingelser skal være opfyldt.
Til nr. 3 Med udvidelsen af CO2-afgiften til at omfatte hele erhvervslivet øges  

 nettoprovenuet af forslaget.
Groft skønnet vil der kunne blive tale om et  

 nettoprovenu på omkring 2 mia. kr. omfattende virkningen på såvel den private  

 som den erhvervsmæssige side.
Som oprindeligt anført i bemærkningerne til  

 beslutningsforslaget skaber provenuet en række handlefriheder, der kan være  

 væsentlige for Danmark i henseende til andre nødvendige eller ønskværdige  

 tilpasninger på skatte- og afgiftsområdet, også i relation til udviklingen i  

 EF.
