Landsskatteretskendelse Energiafgift - forbrug i produktionsanlæg - rumvarme - evt. afgiftsfritagelse A A/S's klage til Landsskatteretten skyldtes, at told- og  

 skatteregionen ved afgørelse af 11. februar 1998 havde anset  

 selskabets forbrug af fuelolie og naturgas til opvarmning i  

 produktionsanlæg i perioden 1. januar 1996 til 30. april 1997 for  

 anvendt til rumopvarmning.
 Selskabet var følgelig for nævnte periode  

 nægtet adgang til tilbagebetaling af afgift efter lov om energiafgift  

 af mineralolieprodukter m.v. (olieafgiftsloven) og lov om afgift af naturgas  

 og bygas (gasafgiftsloven) af forbruget af fuelolie og naturgas til  

 produktionsanlæg, jf. § 11, stk. 4, i olieafgiftsloven, lov nr. 858 af  

 24. september 1996 og § 10, stk. 4, i gasafgiftsloven, lov nr. 887 af 3.  

 oktober 1996. Endvidere var selskabet for nævnte periode nægtet  

 adgang til tilbagebetaling af afgift efter lov om kuldioxidafgift af visse  

 energiprodukter (kuldioxidafgiftsloven) af samme energiforbrug, jf. lovens §  

 9, stk. 1 og 4.
 Selskabet var ikke registreret i henhold til  

 olieafgiftsloven eller gasloven, men fik af de statslige told- og  

 skattemyndigheder godtgjort energiafgifter henholdsvis via momsangivelsen og  

 via anmodning om fremskyndet tilbagebetaling af energiafgifter.
 Ifølge told- og skatteregionen skulle selskabets  

 energiforbrug til opvarmning af luften i produktionsanlægget  

 klassificeres forskelligt i perioderne 1. januar 1996 til 30. april 1997 og  

 1. maj 1997 og fremefter.
 For så vidt angik perioden 1. januar 1996 til 30.  

 april 1997 havde regionen i afgørelsen henvist til olieafgiftslovens §  

 11, stk. 1, nr. 1, og gasafgiftslovens § 10, stk. 1, nr. 1, hvorefter det var  

 hovedreglen, at selskabet kunne få godtgjort energiafgiften i de i  

 selskabet forbrugte energimængder.
 Videre havde regionen citeret undtagelsen til hovedreglen,  

 jf. olieafgiftslovens § 11, stk. 4, og gasafgiftslovens § 10, stk. 4:
"Der ydes ikke tilbagebetaling for afgiften af varme og  

 varer, der direkte eller indirekte anvendes til fremstilling af varme, som  

 leveres fra virksomheden, rumvarme eller varmt vand, jf. dog stk. 5." Under henvisning til energianvendelsen i selskabets  

 produktionsanlæg var det herefter regionens opfattelse, at forbruget af  

 fuelolie og naturgas, der medgik til opvarmning af luften i  

 produktionsprocessen, var omfattet af undtagelsen i olieafgiftslovens § 11,  

 stk. 4, og gasafgiftslovens § 10, stk. 4, idet olien og gassen var anvendt  

 til fremstilling af varme.
Regionen havde ikke anset det omhandlede energiforbrug for  

 omfattet af modifikationsbestemmelsen til undtagelsen, jf. de nævnte  

 loves § 11, stk. 5, nr. 1, og § 10, stk. 5, nr. 1. Herefter blev der ydet  

 godtgørelse, såfremt varerne som led i forarbejdningen blev  

 udsat for temperaturstigninger i forhold til det omgivende rum på  

 mindst 10 grader celsius.
Regionen havde henvist til bestemmelsernes  

 forarbejder, bemærkningerne til lovforslag L 210, hvoraf det fremgik,  

 at energi anvendt til en række nærmere beskrevne  

 produktionsprocesser, jf. ovennævnte § 11, stk. 5, og § 10, stk. 5,  

 ville være undtaget for rumopvarmningsafgiften, uanset at disse  

 forarbejdninger også bidrog til opvarmningen af de lokaler, hvori  

 forarbejdningen fandt sted.
Regionen havde anført, at i  

 overensstemmelse hermed blev efter praksis enhver energianvendelse til  

 produktionsprocesser anset for "rumvarme", hvis der i forbindelse med  

 processen blev afgivet varme til de lokaler, hvor forarbejdningen fandt sted  

 - selv om varmeafgivelsen evt. var ubetydelig.
Denne fortolkning var  

 ifølge regionen også forudsat i bemærkningerne til  

 lovforslag L 218, som blev fremsat i 1997 i forbindelse med forslag til  

 justering af rumvarmeafgiften, herunder forslag om, at et indirekte bidrag  

 til rumopvarmningen på op til 10 % ikke medførte, at  

 tilbagebetaling af afgift blev nægtet.
I bemærkningerne var bl.a.  

 anført, at stort set alle procesanlæg i et eller andet omfang  

 bidrog til opvarmningen af det lokale, der var opstillet i.
 Således havde told- og skatteregionen i  

 godtgørelsesmæssig henseende anset opvarmningen af luften i  

 produktionsprocessen for omfattet af begrebet rumvarme fremfor af begrebet  

 let proces i perioden 1. januar 1996 til 30. april 1997.
 Vedrørende perioden 1. maj 1997 og frem havde  

 regionen henvist til ændringen af henholdsvis olieafgiftslovens § 11,  

 stk. 4, og gasafgiftslovens § 10, stk. 4, gennemført ved lov nr. 444  

 af 10. juni 1997 med virkning pr. 1. maj 1997. Herefter blev der ydet  

 tilbagebetaling af energiafgift vedrørende bl.a. fuelolie og naturgas  

 anvendt til fremstilling af varme, der blev forbrugt i lukkede anlæg  

 til fremstilling eller forarbejdning af varer og som indirekte bidrog til  

 rumopvarmning, såfremt højst 10 % af den energi, der var  

 forbrugt i anlægget, bidrog til rumopvarmning.
Det var regionens opfattelse, at selskabets forbrug af  

 fuelolie og naturgas til opvarmning af luft i forbindelse med  

 produktionsprocessen efter den ændrede formulering af nævnte  

 bestemmelser var at anse for medgået til let proces og ikke rumvarme.  

 Regionen havde herved henset til, at - der var tale om lukkede procesanlæg, og - energiforbruget i produktionsanlægget ikke bidrog  

 til rumopvarmning.
 Selskabets advokat nedlagde over for Landsskatteretten  

 påstand om, at selskabets energiforbrug til produktionssanlæg for  

 perioden 1. januar 1996 til 30. april 1997 blev karakteriseret som let  

 procesenergi i relation til olieafgiftslovens § 11 og gasafgiftslovens §  

 10.
Advokaten anførte, at hovedreglen efter  

 olieafgiftslovens § 11, stk. 1, og gasafgiftslovens § 10, stk. 1, var, at  

 virksomheder, der var registreret efter merværdiafgiftsloven, kunne  

 få tilbagebetalt olie- og gasafgiften af den i virksomheden forbrugte  

 mængde olie og gas.
Undtagelsen til denne hovedregel fandtes enslydende  

 i olieafgiftslovens § 11, stk. 4, og gasafgiftslovens § 10, stk. 4, som blev  

 indført pr. 1. januar 1996 (L 210). Herefter blev der ikke ydet  

 "tilbagebetaling for afgiften af varme og varer, der direkte eller indirekte  

 anvendes til fremstilling af varme, som leveres fra virksomheden, rumvarme  

 eller varmt vand, jf. dog stk. 5".
 Med hensyn til begrebet "rumvarme" havde advokaten  

 anført, at regionen fejlagtigt havde anset selskabets forbrug af  

 fuelolie og naturgas for omfattet af ovennævnte undtagelsesbestemmelser  

 med den begrundelse, at "fuelolie og naturgas er anvendt til fremstilling af  

 varme", hvilket stred mod bestemmelsernes ordlyd, hvorefter de  

 afgørende parametre var, hvorvidt der var tale om "varme som leveres  

 fra virksomheden", "rumvarme" eller "varmt vand".
 Endvidere havde advokaten anført, at den  

 konditionerede luft befandt sig i et lukket rørsystem uden forbindelse  

 med luften i fabrikshallen Den naturlige sproglige forudsætning om, at  

 varmen skulle afgives til et "rum" for at der kunne være tale om  

 "rumvarme", var således ikke opfyldt.
For så vidt angik formålet med og  

 forudsætningerne for olieafgiftslovens § 11, stk. 4, og  

 gasafgiftslovens § 10, stk. 4, havde advokaten anført, at det af  

 bemærkningerne til lovforslag L 210 fremgik, at "Ved dette lovforslag  

 ophæves godtgørelserne m.v. af energi- og CO2-afgifterne  

 på den del af energien, der anvendes til rumopvarmning i erhvervene  

 gradvist over tre år.
Fra og med 1998 ville energi anvendt til  

 rumopvarmning blive belastet med samme afgift, uanset om energien anvendes af  

 husholdningerne eller af erhvervene." Endvidere fremgik det, at  

 "Udgangspunktet for afgrænsningen og definitionen af rumopvarmning i  

 erhverv havde været, at erhvervene skulle betale samme afgift på  

 samme type energiforbrug til opvarmning m.v., som finder sted i  

 husholdningerne". Herudover fremgik det, at "For rumopvarmning kan man  

 endvidere som udgangspunkt antage, at forbruget er mere jævnt fordelt  

 mellem forskellige brancher end andet energiforbrug og i store træk  

 proportionalt med beskæftigelsen.
Under disse forudsætninger vil  

 en rumopvarmningsafgift, hvor provenuet føres tilbage til erhvervene i  

 forhold til beskæftigelsen, i videre udstrækning end afgifter  

 på andre energianvendelser i erhvervene, være neutral for  

 erhvervenes konkurrenceevne samtidig med, at omfordelingerne mellem  

 forskellige brancher er mere beskedne." Ifølge advokaten var hensigten med lovforslaget  

 således, at erhvervslivet skulle belastes med rumvarmeafgift som samme  

 type opvarmning m.v., som fandt sted i husholdningerne - det vil sige  

 anvendelser, der mindede om opvarmningen af lejligheder og parcelhuse.
Efter  

 advokatens opfattelse var det i strid hermed at afgiftspålægge  

 energi anvendt til produktionsanlæg som det omhandlede.
En så  

 strikt indskrænkende fortolkning af olie- og gasafgiftslovene ville  

 medføre uvilkårligheder.
I overensstemmelse med lovens  

 forudsætning om at ramme erhvervene ensartet måtte der i stedet  

 anlægges en indskrænkende fortolkning af begrebet rumvarme,  

 således at uvilkårligheder blev elimineret.
Advokaten havde  

 anført, at regionens praksis med hensyn til at anse enhver  

 energianvendelse til produktionsprocesser for "rumvarme", hvis der i  

 forbindelse med processen blev afgivet varme, var i strid med ordlyden af og  

 intentionerne bag lovbestemmelserne som disse kom til udtryk i forarbejderne.  

 Der måtte ifølge advokaten indfortolkes en bagatelgrænse  

 vedrørende varmeafgivelse til det rum, hvori den energiforbrugende  

 proces foregik.
I selskabets tilfælde var der mellem regionen og  

 selskabet enighed om, at der ved produktionsprocessen blev afgivet varme, og  

 om at energiforbruget til denne varmeafgivelse udgjorde under 10 % af det  

 samlede energiforbrug til processen, jf. regionens afgørelse for  

 perioden 1. maj 1997 og fremover.
Det var imidlertid ifølge advokaten  

 godtgjort, at varmeafgivelsen var af ganske underordnet omfang, jf. et  

 fremlagt notat udarbejdet af et rådgivende ingeniørfirma.
Med hensyn til modifikationsbestemmelsen i  

 olieafgiftslovens § 11, stk. 5, og gasafgiftslovens § 10, stk. 5, havde  

 advokaten anført, at disse meget konkrete bestemmelser - som jo  

 modificerede stk. 4 - alene gav mening, såfremt de nævnte  

 anlæg kunne være omfattet af begrebet "rumvarme". Selskabets  

 produktionsanlæg producerede ikke rumvarme i stk. 4's forstand, da  

 luftkonditioneringen skete i et lukket rørsystem.
Endvidere bidrog  

 anlægget ikke til opvarmning af lokaler m.v.
Følgelig havde  

 modifikationsbestemmelserne ifølge advokaten ikke relevans i  

 nærværende sag.
Vedrørende den efterfølgende  

 lovændring, lov nr. 444 af 10. juni 1997, L 218, havde advokaten  

 anført, at det var korrekt som konstateret i bemærkningerne til  

 lovforslaget, at stort set alle procesanlæg i et eller andet omfang  

 bidrog til opvarmning af det lokale, det var opstillet i.
Denne konstatering  

 tilligemed den efterfølgende lovændring fritog imidlertid ikke  

 for, at der blev foretaget en særskilt retlig subsumption på  

 grund af de regler, som gjaldt pr. 1. januar 1996. Efter advokatens  

 opfattelse kunne bemærkningerne til lovforslaget karakteriseres som  

 efterrationalisering over en uheldig lovtekst.
Således fremgik det da  

 også af de indledende almindelige bemærkninger til L 218, at der  

 for så vidt angik afgrænsningen mellem rumvarme og proces var  

 tale om en "Præcisering af, at indirekte opvarmning i form af mindre  

 varmeangivelse fra procesanlæg ikke medfører, at energiforbruget  

 klassificeres som rumvarme." Ved indsættelsen af det nye 2. pkt. i stk.  

 4 i olieafgiftslovens § 11 og gasafgiftslovens § 10 var den gældende  

 bagatelgrænse således kodificeret.
Landsskatteretten udtalte Det fremgik af den indtil den 1. maj 1997 gældende  

 bestemmelse, § 11, stk. 4, i lov om energiafgift af mineralolieprodukter m.v.  

 (olieafgiftsloven), lov nr. 858 af 24. september 1996, at "Der ydes ikke tilbagebetaling for afgiften af varme og  

 varer, der direkte eller indirekte anvendes til fremstilling af varme, som  

 leveres fra virksomheden, rumvarme eller varmt vand, jf. dog stk. 5".
Ligeledes fremgik det af den indtil 1. maj 1997  

 gældende bestemmelse, § 10, stk. 4, i lov om afgift af naturgas og  

 bygas (gasafgiftsloven), lov nr. 887 af 3. oktober 1996, at "Der ydes ikke tilbagebetaling for afgiften af varme og  

 gas, der direkte eller indirekte anvendes til fremstilling af varme, som  

 leveres fra virksomheden, rumvarme eller varmt vand, jf. dog stk. 5." Det fremgik af bemærkningerne til lovforslaget til  

 de citerede bestemmelser, L 210 og L 211, FT 1994/95 A 2842 og FT 1994/95 A  

 2859, at "Udgangspunktet for afgrænsningen og definitionen af  

 rumopvarmning i erhverv har været, at erhvervene skulle betale samme  

 afgift på samme type energiforbrug til opvarmning m.v., som finder sted  

 i husholdningerne." Retten bemærkede, at alle procesanlæg i  

 princippet bidrog i et eller andet omfang til opvarmningen af det lokale, de  

 var opstillet i.
I lyset af formålet med de citerede bestemmelser i  

 olie- og gasafgiftsloven, og efter en naturlig sproglig forståelse af  

 bestemmelsernes ordlyd måtte det antages, at forbruget af olie og gas  

 alene blev anset for anvendt til rumvarme, såfremt bidraget til  

 rumopvarmningen ikke var af et ganske ubetydeligt og underordnet omfang.
 Herudover bemærkede retten, at ved lov nr. 444 af  

 10. juni 1997, L 218, blev andet punktum i olieafgiftslovens § 11, stk. 4, og  

 i gasafgiftslovens § 10, stk. 4, tilføjet:
"Der ydes dog tilbagebetaling for afgiften af varme og  

 varer, der forbruges i lukkede anlæg til fremstilling eller  

 forarbejdning af varer, og som indirekte bidrager til rumopvarmning,  

 såfremt højst 10 % af den energi, der er forbrugt i  

 anlægget, bidrager til rumopvarmning." Af de indledende almindelige bemærkninger til L 218,  

 FT 1996/97 A 4566 fremgik det, at formålet med ændringsloven var  

 at foretage en række præciseringer og justeringer af  

 afgrænsningen mellem energiforbrug, der berettigede til tilbagebetaling  

 af afgift (proces) og anden energi (rumvarme). Det fremgik endvidere, at "Lovforslaget indeholder i hovedtræk følgende  

 elementer:
1) Afgrænsning mellem rumvarme og proces,  

 herunder - Præcisering af, at indirekte opvarmning i form af  

 mindre varmeafgivelse fra procesanlæg ikke medfører, at  

 energiforbruget klassificeres som rumvarme." På denne baggrund konkluderede retten, at  

 tilføjelsen af andet punktum i olieafgiftslovens § 11, stk. 4, og  

 gasafgiftslovens § 10, stk. 4, alene var en kodifikation af en allerede  

 eksisterende bagatelgrænse for, hvornår et procesanlægs  

 forbrug af olie og gas ansås for anvendt til rumopvarmning.
Efter det oplyste lagde Landsskatteretten til grund, at  

 varmeafgivelsen til omgivelserne i forbindelse med produktionsprocessen i  

 selskabet var yderst beskeden, således at produktionsprocessen samlet  

 alene havde bidraget til opvarmningen af fabrikshallerne i et ganske  

 ubetydeligt og underordnet omfang.
Retten havde herved henset til, at  

 produktionsprocessen foregik i et lukket, isoleret rørsystem, at den  

 konditionerende luft under størstedelen af processen havde en  

 temperatur på mellem 22 og 28 grader celsius, at temperaturen i  

 fabrikshallerne var mellem 20 og 28 grader celsius, at der var installeret  

 eksterne varmekilder i form af klimaanlæg i fabrikshallerne, og at den  

 konditionerede luft på intet tidspunkt før, under eller efter  

 selve produktionsprocessen blev sluppet ud i fabrikshallerne.
Endvidere havde  

 retten henset til det af det rådgivende ingeniørfirma  

 udarbejdede notat, hvorefter det var vurderingen, at overskudsvarme fra  

 produktionsprocessen kun i meget beskedent omfang virkede til opvarmning af  

 de omkringliggende lokaler.
Således fandt retten ikke, at selskabets forbrug af  

 fuelolie og naturgas til produktionsanlægget i perioden 1. januar 1996  

 til 30. april 1997 var anvendt til rumvarme i olie- og gasafgiftslovens  

 forstand.
Følgelig kunne selskabet for nævnte periode ikke  

 nægtes adgang til tilbagebetaling af afgift efter olieafgiftsloven og  

 gasafgiftsloven af forbruget af fuelolie og naturgas, jf. olieafgiftslovens §  

 11, stk. 4 e.c. og gasafgiftslovens § 10, stk. 4 e.c., ligesom selskabet for  

 nævnte periode ikke kunne nægtes adgang til tilbagebetaling af  

 afgift efter kuldioxidafgiftsloven af samme energiforbrug, jf.  

 kuldioxidafgiftslovens § 9, stk. 1 og stk. 4 e.c.
