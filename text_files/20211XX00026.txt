Skriftlig fremsættelse (6. oktober 2021) Skatteministeren (Morten Bødskov):
 Herved tillader jeg mig for Folketinget at fremsætte:
Forslag til lov om gennemførelse af protokol om ændring af dobbeltbeskatningsoverenskomsten mellem Kongeriget Danmark og Ukraine (Lovforslag nr.
L 4) Det er en prioritet for regeringen, at Danmarks dobbeltbeskatningsoverenskomster løbende opdateres, så de tilpasses borgeres og virksomheders aktuelle behov og samtidig afspejler de internationale standarder, som til enhver tid gælder, og som er med til at eliminere mulighederne for skatteundgåelse og skatteunddragelse.
 Jeg er derfor glad for med dette lovforslag at kunne præsentere en opdatering af den dansk-ukrainske dobbeltbeskatningsoverenskomst.
 Formålet med lovforslaget er at indhente Folketingets samtykke til, at regeringen tiltræder en protokol af 2. februar 2021 om ændring af dobbeltbeskatningsoverenskomsten mellem Danmark og Ukraine.
Protokollen indeholder tre substantielle ændringer.
For det første ændres bestemmelsen om beskatning af udbytter, således at kildeskattesatsen på udbytter til pensionsinstitutter nedsættes fra 15 pct. til 0 pct.
For det andet ændres bestemmelsen om royalties, således at definitionen af royalties udvides, mens kildeskattesatsen nedsættes fra 10 pct. til 5 pct.
For det tredje fjernes en bestemmelse, der hidtil har gjort det muligt for ukrainske studerende mv. at arbejde i Danmark på bedre skattemæssige vilkår end danske studerende.
 Dobbeltbeskatningsoverenskomsten opdateres desuden på en række områder, så den svarer til gældende internationale standarder.
 Lovforslaget har ikke været sendt i høring, idet der er tale om godkendelse af en allerede underskrevet protokol, som kræver Folketingets samtykke til, at regeringen kan indgå.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
