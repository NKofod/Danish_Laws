Tilførsel af aktiver Reference: FUL § 15 c og LV 1995 S.D.3 A Holding A/S og dets datterselskaber, der beskæftigede sig med salg  

 af produkter til boligindretning, ønskede at foretage en række  

 omstruktureringer med henblik på at opnå en enklere koncern  

 struktur med en klarere opdeling af forretningsområderne og  

 arbejdsopgaverne i de enkelte selskaber.
Dette ville give enklere  

 forretningsgange og lette beslutningsprocesserne i koncernen.
 De selskaber, der blev omfattet af de påtænkte  

 omstruktureringer var alle sammen 100 pct. ejede af A Holding A/S, ligesom  

 der hele tiden havde været sambeskatning mellem alle selskaberne.  

 Samtlige selskaber i koncernen anvendte samme regnskabsår.
 Koncernen ønskede at foretage følgende transaktioner pr. 1/1  

 1996:
1. Fusion af de 100 pct. ejede datterselskaber B A/S, C A/S og D ApS med A  

 Holding A/S.
A Holding A/S skulle være det modtagende selskab.
2. Fusion af de to datterselskaber E ApS og F A/S med E ApS som det  

 modtagende selskab.
E ApS omdannedes samtidig til aktieselskab og  

 ændrede navn til J A/S.
Revisor havde telefonisk over for Told- og Skattestyrelsen oplyst, at  

 ingen af de i fusionerne deltagende selskaber var stiftet inden for et  

 tidsrum af 1 år forud for vedtagelsen af fusionerne og der var heller  

 ikke tale om, at mere end 50 pct. af aktiekapitalen eller mere end 50 pct. af  

 den samlede stemmeværdi i et af de i fusionerne deltagende selskaber  

 havde skiftet ejer inden et tidsrum af 1 år forud for vedtagelsen af  

 fusionerne.
Det var således Told- og Skatteregionen, der havde  

 kompetencen til at behandle de omhandlede fusioner.
 Told- og Skatteregionen havde givet tilladelse til de påtænkte  

 omstruktureringer.
3. Tilførsel af aktiver fra A Holding A/S til et nystiftet  

 datterselskab H A/S.
Tilførslen omfattede aktiviteten 'support af  

 forhandlere', såvel de forretninger, der var tilknyttet koncernen samt  

 de, der var ejede af fremmede.
 4. Tilførsel af de driftsmidler, der blev anvendt til produktion  

 til en del af koncernens produkter fra B A/S til G A/S.
 Tilførslerne under pkt. 3 og 4 skulle foretages i umiddelbar  

 forlængelse af fusionen under pkt. 1, således at vederlag i  

 forbindelse hermed tilfaldt A Holding A/S som det modtagende selskab.
 Revisor havde for så vidt angik de to tilførsler oplyst, at  

 han var af den opfattelse, at de to selskaber ville kunne fungere ved  

 hjælp af egne midler, idet B A/S under stiftelse som udgangspunkt havde  

 en egenkapital på 10.000.000 kr. ud af en balancesum på  

 23.770.288 kr. eller en egenkapitalandel på 42 pct., mens G A/S havde  

 en egenkapital på 4.745.587 kr. ud af en balancesum på 15.824.761  

 kr. eller en egenkapitalandel på 30 pct.. I begge selskaber var  

 samtlige udskudte skatter afsat som gæld.
Revisor havde endvidere anført, at moderselskabet A Holding A/S pr.  

 tradition kautionerede for samtlige datterselskabers gæld til banken og  

 Finansieringsinstituttet for Industri og Håndværk A/S.
Der var  

 tale om en almindelig koncernhæftelse.
Der var ikke fra moderselskabet  

 stillet sikkerhed i konkrete aktiver.
 Revisor havde i et brev til Told- og Skatteregionen oplyst, at man i  

 koncernen ikke havde noget at indvende imod, at der evt. ville blive stillet  

 krav om, at der for et åremål blev etableret sambeskatning mellem  

 de involverede selskaber.
 Skatteforvaltningen og Told- og Skatteregionen indstillede til  

 Ligningsrådet, at der ligeledes skulle gives tilladelse til de  

 påtænkte tilførsler.
 Skatteforvaltningen anså ikke koncernkautionen for noget  

 skattemæssigt problem, såfremt sambeskatningen for de implicerede  

 selskaber fortsatte, hvorfor kommunen måtte anse det for en betingelse,  

 at sambeskatningen fortsatte, samt at evt. nye selskaber skulle indgå i  

 sambeskatningen.
 I en telefax til Told- og Skattestyrelsen oplyste revisor, at  

 Finansieringsinstituttet for Industri og Håndværk A/S, der alene  

 havde udlån til G A/S, ikke havde noget imod at slette kautionen fra  

 moderselskabet, når selskabets egenkapital blev øget som  

 anført.
 Det fremgik ligeledes, at banken ikke umiddelbart kunne fjerne  

 kautionen.
I Skatteministeriets cirkulære nr. 31 af 22/2 1996 om  

 fusionsskatteloven, fremgår, at "en fordeling af finansielle aktiver  

 og/eller likvider på en sådan måde, at den virksomhed, der  

 opstår ved tilførslen, ikke kan fungere ved hjælp af egne  

 midler herunder egne lånemuligheder hos uafhængige  

 långivere, ikke falder ind under definitionen af en virksomhed eller en  

 gren af en virksomhed.
Et selskab, der kun kan fungere ved hjælp af  

 lån fra moderselskabet eller hovedaktionæren på andre  

 vilkår end ved lån hos uafhængige långivere eller ved  

 hjælp af lån med sikkerhed i form af kaution, pant,  

 indeståelse eller lignende fra moderselskabet eller  

 hovedaktionæren eller tredjemand i øvrigt, falder ikke ind under  

 definitionen af en virksomhed eller en gren af en virksomhed".
 På baggrund af cirkulæret fandt Told- og Skattestyrelsen, at  

 tilladelse til det ansøgte kun kunne gives på vilkår af,  

 at moderselskabets kautioner over for de nye datterselskaber skulle  

 ophæves.
 Ligningsrådet tiltrådte Told- og Skattestyrelsens indstilling.  

 Der skulle således samtidig med, at de endelige dokumenter blev  

 indsendt vedlægges erklæringer om, at moderselskabets  

 kautionsforpligtelser over for datterselskaberne var ophævet.
