 Efter indholdet af en udtalelse afgivet af dirigenten på et  

 fagforeningsmøde lagdes det til grund, at der var systematisk sammenhæng  

 mellem to overenskomststridige arbejdsnedlæggelser den 18/2 1989 og den 2/3  

 1989 på Berlingske Tidende og en overenskomststridig arbejdsnedlæggelse den  

 18.-19/2 1989 på Politiken.
 Under denne sag har Dansk Arbejdsgiverforening for Danske Dagblades  

 Forenings Forhandlingsorganisation for De Berlingske Dagblade A/S og A/S  

 Dagbladet Politiken indklaget Landsorganisationen i Danmark for  

 Specialarbejderforbundet i Danmark for et antal medlemmer af dette forbund  

 for Arbejdsretten.
 Klagerne har nedlagt påstand om, at de indklagede forbundsmedlemmer hver  

 især til Dansk Arbejdsgiverforening betaler en efter rettens skøn fastsat bod  

 for det antal timer, hvori de fra den 18. februar 1989 har deltaget i  

 overenskomststridige systematiske arbejdsnedlæggelser.
 Sagens omfatter følgende tre overenskomststridige arbejdsnedlæggelser:
 Fra den 18. februar 1989 kl. 20.30 til den 19. februar 1989 kl. 4.12  

 nedlagde 27 pakkere på De Berlingske Dagblade A/S arbejdet.
 Fra den 2. marts 1989 kl. 15.15 til den 3. marts 1989 kl. 6.00 nedlagde 24  

 pakkere på De Berlingske Dagblade A/S arbejdet.
 Kun 5 pakkere deltog i begge de to nævnte arbejdsnedlæggelser på De  

 Berlingske Dagblade A/S.
 Fra den 18. februar 1989 kl. 19.30 til den 19. februar 1989 kl. 5.20  

 nedlagde 13 pakkere på A/S Dagbladet Politiken arbejdet.
De indklagede har erkendt, at de tre arbejdsnedlæggelser er  

 overenskomststridige.
De indklagede har imidlertid påstået frifindelse, idet  

 de har bestridt, at de tre arbejdsnedlæggelser har karakter af systematiske  

 aktioner, således at der i medfør af arbejdsretslovens § 12, stk. 2, sidste  

 pkt., kan idømmes de indklagede forbundsmedlemmer bod.
 Sagens omstændigheder er følgende:
 Dagbladsklubben for specialarbejdere tilknyttet københavnske dagblade  

 eller beslægtede områder indkaldte den 13. februar 1989 til medlemsmøde  

 omkring overenskomstsituationen lørdag den 18. februar 1989 kl. 17.00 i Lager  

 og Handels lokaler, Rantzausgade 58, 2200 København N, 3. sal.  

 Mødeindkaldelsen havde i øvrigt følgende indhold:
 »Dagsorden:
 1. Overenskomstsituationen.
 Der er mødepligt.
 Dette gælder også løsarbejdere.
 Mødet må ikke afstedføre arbejdsnedlæggelse.
Vi har et mindre traktement.« Der blev på medlemsmødet den 18. februar 1989 vedtaget følgende  

 resolution:
 »Vi er d.d. som medlemmer blevet orienteret af vore forhandlere  

 omkring de forhandlinger som har fundet sted d. 3/2 89 og d. 18/2-1989.
 DDFF og ARBEJDSGIVERNE inden for vores område har i de forløbne år ikke  

 haft nogle skrupler ved at give stigninger til alle de faglærte grupper som  

 har været 2-3 gange højere pr. time end til de ufaglærte hvilket betyder at  

 der er penge tilstede for en rimelig timelønsforhøjelse til de ufaglærte  

 denne gang.
 Vi finder det derfor som en hån mod de i forvejen lavest betalte områder  

 at komme med et tilbud som i princippet ligger på et stort 0.
 Specielt set i lyset af at vi er et normallønsområde der kun kan forhandle  

 hvert andet år i modsætning til de faglærte som kan forhandle i perioden og  

 gør det ikraft af deres minimallønsoverenskomst.
 Vi skal derfor kræve at DDFF og ARBEJDSGIVERNE sætter sig til  

 forhandlingsbordet igen og kommer med et mere realistisk tilbud på timelønnen  

 og diverse tillæg.
 Vi betragter trods alt stadig DDFF som en arbejdsgiverorganisation og ikke  

 som et arbejdsudvalg under den siddende regering.
 Vi skal derfor gøre opmærksom på at en nulløsning eller deromkring hverken  

 KAN SKAL eller VIL vi acceptere som nogen løsning.
Det er DA eget ønske at forhandlingerne fortsat skal være decentrale og vi  

 må derfor forlange at DDFF lever op til dette.« Resolutionen blev på klubbens vegne underskrevet af Kim Nielsen, Per  

 Jacobsen, Jesper Klindt og Bent Eltong, der er tillidsrepræsentanter på  

 Politiken, og Carl Simonsen og Bent Jacobsen, der er tillidsrepræsentanter på  

 Berlingske Tidende.
 Der foreligger endvidere følgende af mødets dirigent, Lars Hedegaard, der  

 er sikkerhedsrepræsentant på Politiken, underskrevne udtalelse:
 »Specialarbejdere på Dagbladene forsamlet til møde lørdag d. 18.  

 februar 89 skal udtale:
I forhandlingerne med DDFF er tilbuddet stort set et nul i lønstigning for  

 de næste to år.
DDFF har som alle arbejdsgiverorganisationer med denne  

 holdning lagt sig bag den borgerlige regerings krav om en nulløsning.
Dette  

 på trods af at samme regering har tilgodeset aktie- og obligationsejerne med  

 en gevinst i 1988 på 183 tusinde millioner (183.000.000.000) kr. på  

 kursstigninger.
 Udfra DDFF's uacceptable nulløsning har medlemmerne i Dagbladsklubben  

 fundet det nødvendigt, at nedlægge arbejdet idag - på trods af Lager og  

 Handels gentagne opfordringer om ikke at gøre det.
Vi må kræve, at DDFF åbner op for mere realistiske tilbud om  

 lønstigninger.
Vi er med vores normaltimeløn på 61.00 kr. i timen et  

 lavtlønsområde, og vi sakker mere og mere bagud i forhold til de faglærte  

 grupper.
Vi har jo kun mulighed for at hæve vores normaltimeløn hvert andet  

 år.
Vi må kræve af DDFF, at de opfylder DA's krav om reelle decentrale  

 forhandlinger.
Såfremt man ikke fra DDFF's side tager dette seriøst, kan vi i  

 den kommende tid ikke garantere for roen på arbejdspladsen.« Hverken mødets dirigent eller de seks tillidsrepræsentanter, der  

 underskrev den først nævnte resolution, deltog i de indklagede  

 arbejdsnedlæggelser.
 Arbejdsnedlæggelserne medførte tab for Berlingske Tidende søndag den 19.  

 februar 1989 og fredag den 3. marts 1989 på henholdsvis 6.037.000 kr. og  

 998.000 kr.
 Arbejdsnedlæggelsen på Politiken medførte søndag den 19. februar 1989 et  

 tab på 2.853.000 kr.
 Der er under domsforhandlingen afgivet vidneforklaring af fuldmægtig Eva  

 Hvelplund, Danske Dagblades Forenings Forhandlingsorganisation, driftschef  

 Kurt Sandberg, Politiken, trykkerichef Erik Møller, Politiken,  

 produktionschef Asger Sadolin, Berlingske Tidende, og afdelingssekretær Frank  

 Kieffer, Lager og Handelsarbejder Forbundet.
Fuldmægtig Eva Hvelplund har forklaret, at pakkerne på Berlingske Tidende  

 og Politiken er omfattet af en fælles overenskomst.
Hun ledede lørdag den 18.  

 februar 1989 kl. 10 forhandlinger med Specialarbejderforbundet om ændring af  

 denne fælles overenskomst.
Hun havde inden forhandlingen hørt om mødet i  

 Dagbladsklubben samme dag kl. 17. Hun påbegyndte derfor først forhandlingerne  

 efter, at afdelingssekretær Frank Kieffer havde oplyst, at mødet i  

 Dagbladsklubben ikke kunne medføre arbejdsnedlæggelser.
Hun fremsatte på  

 mødet, der begyndte kl. 10, et tilbud fra Danske Dagblades Forenings  

 Forhandlingsorganisation.
Specialarbejderforbundet kunne ikke acceptere  

 tilbuddet, og spørgsmålet om fornyelse af overenskomsten blev derefter  

 fremsendt til Forligsinstitutionen.
Driftschef Kurt Sandberg har forklaret, at han har været ansat på  

 Politiken i 20 år.
Han så den 18. februar 1989 om morgenen indkaldelsen til  

 mødet i Dagbladsklubben samme dag kl. 17, idet indkaldelsen var slået op.
Han  

 kaldte tillidsmand Kim Nielsen ind og foreholdt ham mødeindkaldelsen.
Kim  

 Nielsen bedyrede, at mødet ikke ville medføre arbejdsnedlæggelser.
Uanset  

 dette følte han sig utryg ved situationen, idet han ikke troede, at Kim  

 Nielsen kunne styre den.
Pakkerne skal om aftenen møde kl. 19.30, og  

 produktionen starter kl. 19.45.
Trykkerichef Erik Nielsen har forklaret, at han den 18. februar 1989 var  

 hjemme kl. 19.30, da han blev ringet op af faktoren, der sagde, at det var  

 galt.
Pakkerne holdt møde, og ingen var klædt om.
Han tog ind til Politiken,  

 hvortil han kom kl. 20.02. Han traf Kim Nielsen, der ikke skulle møde om  

 aftenen, men alligevel var der, og spurgte ham, hvad fanden det var.
Kim  

 Nielsen svarede, at han ikke kunne få pakkerne til at gå i arbejde.
 Produktionschef Asger Sadolin har forklaret, at baggrunden for  

 arbejdsnedlæggelserne den 18. februar 1989 og den 2. marts 1989 på Berlingske  

 var den samme: Utilfredsheden med lønforhandlingerne.
Afdelingssekretær Frank Kieffer har forklaret, at Dagbladsklubben  

 omfattede Berlingske Tidende, Politiken og fire andre virksomheder.
Klubben  

 havde 200 medlemmer, hvoraf 130 deltog i mødet lørdag den 18. februar 1989,  

 der var lagt til at begynde kl. 17.00, således at medarbejderne kunne blive  

 orienteret, før de kl. 19.30 skulle møde på arbejdet.
Han deltog i mødet og  

 orienterede om de førte forhandlinger.
Han sluttede orienteringen kl. 18.30  

 og tog hjem.
Den af dirigenten Lars Hedegaard underskrevne udtalelse var ikke  

 fremme, medens han deltog i mødet.
 Arbejdsretten skal udtale:
Efter indholdet af den af mødets dirigent Lars Hedegaard den 18. februar  

 1989 underskrevne udtalelse må det lægges til grund, at arbejdsnedlæggelserne  

 på Berlingske Tidende og Politiken lørdag den 18. februar 1989 og søndag den  

 19. februar 1989 var aftalt og blev foretaget i utilfredshed med de førte  

 overenskomstforhandlinger.
Arbejdsnedlæggelsen på Berlingske Tidende torsdag  

 den 2. marts 1989 og fredag den 3. marts 1989 havde samme formål og fandt  

 sted kun 12 dage efter de første arbejdsnedlæggelser.
Ingen af  

 arbejdsnedlæggelserne kan anses for spontane, og de har påført arbejdsgiverne  

 betydelige tab.
Arbejdsnedlæggelserne må derimod anses for at have været et  

 led i en systematisk aktion, jfr. arbejdsretslovens § 12, stk. 2, sidste pkt.  

 Der pålægges herefter de i arbejdsnedlæggelserne deltagende medlemmer af  

 Specialarbejderforbundet i Danmark en Dansk Arbejdsgiverforening tilfaldende  

 bod på 20 kr. pr. strejketime.
 T h i k e n d e s f o r r e t :
 De på sagens bilag 1 anførte medlemmer af Specialarbejderforbundet i  

 Danmark skal hver til Dansk Arbejdsgiverforening betale en bod på 20 kr. for  

 hver time, de har deltaget i arbejdsnedlæggelser fra den 18. februar 1989 til  

 og med den 3. marts 1989.
 I sagsomkostninger skal indklagede, Landsorganisationen i Danmark for  

 Specialarbejderforbundet i Danmark, betale 2000 kr. til Arbejdsretten.
 (* 1) Henvisninger: Per Jacobsen s.477 ff, K.10.204 (A 1985, s.28).
