 Principperne for fastsættelse af huslejen i boligbyggeri, tilhørende  

 en pensionskasse.
Advokat A, har på vegne pensionskassen K i skrivelse af 14. november 1990  

 klaget over Finanstilsynets afgørelse af 18. oktober 1990 vedrørende  

 principperne for fastsættelse af huslejen i pensionskassens boligbyggeri i  

 Y-by og i andre påtænkte boligbyggerier, hvor huslejen fastsættes efter samme  

 retningslinier.
Den påklagede afgørelse har journal nr. 1046 d-70.
 Sagens omstændigheder er følgende:
Pensionskassen K startede den 1. april 1978. Pensionskassens midler blev i  

 begyndelsen fortrinsvis investeret i obligationer og fra 1982 i et vist  

 mindre omfang i erhvervsbyggeri.
I 1987 besluttede pensionskassen fremtidig  

 tillige at investere i aktier og i boligbyggeri.
Til sidstnævnte formål  

 stiftede kassen ejendomsaktieselskabet B, der 100% ejes af pensionskassen.
I  

 januar 1988 erhvervede kassen gennem dette selskab en beboelsesejendom  

 beliggende X-by.
Ejendommen, der var opført i 1950'erne, omfattede 73  

 beboelseslejemål, der ved ledighed blev udlejet til pensionskassens medlemmer  

 med fortrinsret for pensionerede medlemmer.
I februar 1989 besluttede kassen  

 at investere i et nyt boligbyggeri »H-huset« i Y-by med 78  

 udlejningsboliger samt fællesfaciliteter.
Boligerne blev udlejet med  

 fortrinsret for medlemmer af C landsforbund, landsforeningen D og  

 landsforeningen E.
Dette byggeri gav anledning til avisomtale, da såvel  

 opførelsesudgifter som huslejen var lavere end ved tilsvarende almennyttigt  

 byggeri.
 På pensionskassens generalforsamling den 19. juni 1989 udtalte formanden  

 om begrundelsen for kassens investering i boliger:
 »Baggrunden for at investere en del af Pensionskassens midler i  

 boligbyggeri skal bl.a. ses i lyset af, at K ønsker at skabe gode boliger til  

 en rimelig husleje til medlemmerne, ligesom Pensionskassen ønsker at sprede  

 sine investeringer ud fra en risikomæssige vurdering.
Investering i fast ejendom betragtes endvidere som en værdifast  

 investering, hvor den årlige værditilvækst ikke beskattes, og K kan gennem  

 aktive investeringer i form af bl.a. investering i boligbyggeri medvirke til  

 at skabe beskæftigelse.« I 1990 indgik pensionskassen aftale med det samme selskab, som havde  

 opført bebyggelsen i Y-by, om opførelse af to boligbyggerier henholdsvis i  

 Z-by og i Æ-by.
Begge byggerier påbegyndtes i 1990 og blev færdige i løbet af  

 1991. I 1990 købte pensionskassen endvidere en nyopført boligbebyggelse ved  

 Ø-by.
Denne bebyggelse blev købt af en kreditforening, som havde overtaget  

 den som ufyldestgjort panthaver på tvangsauktion.
Ved skrivelse af 15. marts 1990 anmodede Finanstilsynet pensionskassen om  

 en redegørelse for kassens boligbyggeri i Y-by.
Baggrunden herfor var, at  

 daværende amtsrådsmedlem G under henvisning til avisomtalen af byggeriet i  

 Y-by havde spurgt Finanstilsynet, om dette byggeri falder inden for rammerne  

 af lovlig formueforvaltning for pensionskasser.
Finanstilsynet havde den 2.  

 oktober 1989 svaret G, at tilsynet på baggrund af de modtagne oplysninger  

 ikke havde fundet anledning til at foretage sig videre i sagen.
Denne  

 afgørelse havde G indbragt for Erhvervsankenævnet. (Ankenævnets sag j.nr.  

 89-62.315). Klagen er senere blevet frafaldet, efter at G er blevet gjort  

 bekendt med, at Finanstilsynet ved den i denne sag påklagede afgørelse af 18.  

 oktober 1990 har taget stilling til det af hende rejste spørgsmål.
Pensionskassen K besvarede Finanstilsynets anmodning i skrivelse af 29.  

 marts 1990. I denne redegøres nærmere for pensionskassens  

 investeringspolitik.
Om huslejefastsættelsen i den første beboelsesejendom,  

 som kassen erhvervede, ejendommen i X-by, oplyses, at den var sket ud fra  

 princippet om omkostningsbestemt husleje, hvilket indebar, at lejen - som i  

 meget andet ældre boligbyggeri - var langt under, hvad lejlighederne kunne  

 være udlejet til på et frit boligmarked.
Pensionskassen budgetterede med et  

 årligt gennemsnitligt afkast på ca. 4,5% af sin investering før selskabsskat,  

 hvilket på købstidspunktet lå i overkanten af afkastet for andre tilsvarende  

 ejendomme.
Herefter siges:
»Pensionskassens bestyrelse besluttede i 1988, at K skulle investere  

 yderligere i nyt boligbyggeri ud fra den forudsætning, at pensionskassens  

 afkast vurderet over en 20-årig periode skulle være på samme niveau som  

 byggeriet i X-by.
Synspunktet bag beslutningen var, at uanset om der var tale  

 om nyt eller ældre byggeri, og uanset om der var tale om pensionerede eller  

 aktive medlemmer, der havde fortrinsret ved udlejning af boligerne, skulle  

 K's afkast være det samme.
 I februar 1989 indgik pensionskassen aftale med et entreprenørfirma - F  

 A/S - om opførelse af et boligbyggeri i Y-by til en anskaffelsessum, der var  

 ca. 10% lavere end anskaffelsessummen for et tilsvarende nyt almennyttigt  

 boligbyggeri.
På denne baggrund og ud fra pensionskassens ønske om en forrentning af  

 tilsvarende størrelse som for X-by blev det således muligt at udleje  

 boligerne ca. 20% under huslejen i et nyt almennyttigt boligbyggeri.
Der  

 vedlægges beregninger ..., som viser et afkast før skat på 2,66% i fast  

 priser, 4,55% ved en gennemsnitsberegning og 7,80% i løbende priser vurderet  

 over en 20-årig periode.
 Bestyrelsen foretager i henhold til lovgivningen investeringerne under  

 ansvar overfor generalforsamlingen, og med den megen presseomtale af  

 Y-Byggeriet var det derfor naturligt at fremlægge boliginvesteringen på  

 pensionskassens generalforsamling i juni 1989.
 Der var på generalforsamlingen kun positive tilkendegivelser overfor  

 bestyrelsen, som endvidere blev opfordret til at fortsætte  

 boliginvesteringerne og søge en rimelig geografisk spredning.
Status for Y-Byggeriet er, at det er opført uden nævneværdige problemer og  

 at alle boliger er udlejet uden lejetab, samt at ca. 55% af beboerne er  

 medlemmer af pensionskassen.« Endvidere siges det i skrivelsen, at pensionskassen har investeret i  

 boligbyggeri på en sådan måde, at huslejetab ikke er forekommet, og at der er  

 opnået en rimelig gennemsnitsforrentning.
Ved en samlet vurdering af  

 investeringspolitikken må det også fremhæves, at man i modsætning til andre  

 pensionskasser ikke har kastet sig ud i investeringer direkte i virksomheder  

 med deraf følgende tab.
 Ved skrivelse af 6. juni 1990 meddelte Finanstilsynet Erhvervsankenævnet -  

 med kopi til fru G og pensionskassen - at Forsikringsrådet på møder den 30.  

 april og 30. maj 1990 havde drøftet G's klage.
 I skrivelsen anføres nogle betragtninger vedrørende pensionskassers  

 investeringer, herunder at det følger af bestemmelserne i lov om  

 forsikringsvirksomhed § 87 og § 100, at »ledelsen af en pensionskasse  

 ikke kan give afkald på at opnå et muligt aktuelt afkast af en foretagen  

 investering på en sådan måde, at pensionskassens samlede afkast af  

 investeringen derved forringes.« Endvidere redegøres der for, i hvilket  

 omfang Finanstilsynet har pligt til at realitetsbehandle modtagne klager.
 Herefter udtales:
»På grundlag af de i nærværende redegørelse indeholdte betragtninger  

 har Forsikringsrådet tilsluttet sig Finanstilsynets afgørelse af 2. oktober  

 1989, hvorefter man ikke på baggrund af de foreliggende oplysninger fandt  

 anledning til at foretage sig videre i sagen.
Det understreges i den  

 forbindelse, at den trufne afgørelse ikke er udtryk for, at tilsynet har  

 godkendt den indklagede disposition, hvis lovlighed jo i øvrigt af medlemmer  

 af pensionskassen vil kunne indbringes for domstolene.« Finanstilsynets skrivelse gav pensionskassen anledning til i skrivelse af  

 20. juni 1990 at orientere Finanstilsynet om de påtænkte byggerier i Æ-by og  

 i Z-by og det påtænkte køb af bebyggelsen ved Ø-by, idet man anfører,  

 »at Finanstilsynets skrivelse på flere punkter er uklar omkring  

 vurderingen af en pensionskasses generelle investeringsmuligheder.«  

 Efter anmodning fra Finanstilsynet redegjorde pensionskassen derefter i  

 skrivelser af 11. juli og 31. august 1990 nærmere for de nævnte byggerier.
I  

 skrivelsen af 31. august 1990 siges bl.a.:
 »K er således bekendt med, at flere ejere af nybyggeri må konstatere  

 huslejetab, fordi alle lejligheder ikke har kunnet udlejes, da huslejen har  

 været for høj, hvilket igen har givet sig udslag i, at huslejen i mange  

 tilfælde har måttet nedsættes med deraf følgende lavere forrentning end  

 oprindeligt budgetteret.
 K's bestyrelse har bl.a. på denne baggrund besluttet sig for en  

 forrentning af sine investeringer i nyt boligbyggeri, der sikrer  

 Pensionskassen en rimelig forrentning af den investerede kapital - uden  

 risiko for huslejetab.
 I K's overvejelser om valg af finansieringsmodel og huslejefastsættelse i  

 forbindelse med opførelse af nyt boligbyggeri har endvidere indgået følgende  

 momenter:
 -K's administrationsomkostninger i forbindelse med udlejningen begrænses  

 som følge af lavere annoncerings- og udlejningsomkostninger iøvrigt.
 -Færre fraflytningsomkostninger som følge af lejernes forventede ønsker om  

 længere boligophold.
 -Færre vedligholdelsesomkostninger som følge af længerevarende boligophold  

 med deraf følgende større værdiforøgelser på ejendommene.
 Som K tidligere har oplyst overfor Finanstilsynet, er det ikke muligt at  

 fastlægge et konkret markedsniveau for huslejer, idet bl.a. forholdene på  

 udbudstidspunktet er af afgørende betydning.
 Ved udlejning af nyopførte boliger er det endvidere huslejeniveauerne for  

 såvel eksisterende boliger som andre nyopførte boliger, der bl.a. er  

 bestemmende for udlejningssituationen.
 Det er imidlertid K's vurdering baseret på driftsøkonomiske overvejelser,  

 at den valgte finansieringsmodel, kombineret med de ovenfor anførte  

 synspunkter, giver K en forrentning på et tilfredsstillende niveau.
 I K's overvejelser om finansiering af nyt boligbyggeri har - udover ønsket  

 om at foretage en risikospredning - også indgået at investering i ældre  

 beboelsesejendomme sker til et afkast, der i bedste fald ligger på niveauet  

 for det af K fastlagte afkast i forbindelse med opførelsen af nybyggeri.
 På denne baggrund - og som også tidligere meddelt Finanstilsynet - har K's  

 bestyrelse i forbindelse med de 3 nye boligbyggerier i Z-by, Æ-by og Ø-by  

 besluttet at anvende den samme finansieringsmodel og huslejefastsættelse for  

 disse byggerier, som for Pensionskassens boligbyggeri i Y-by.
Dette indebærer et startnettoafkast af den investerede kapital på 3,18%,  

 der reguleres med 75% af inflationen i de første 15 år og derefter med 100%  

 af inflationen.« Den offentlige omtale af byggeriet H-huset i Y-by medførte, at  

 Boligministeriet nedsatte en arbejdsgruppe med det formål at sammenligne  

 dette byggeri med tilsvarende almennyttigt boligbyggeri.
Af arbejdsgruppens  

 rapport fra august 1990 fremgår, at H-huset er opført til en anskaffelsessum,  

 der er ca. 10% lavere end den gennemsnitlige anskaffelsessum for fire  

 almennyttige byggerier, der er anvendt til sammenligning.
Huslejen i H-huset  

 er ca. 20% lavere, hvilket navnlig skyldes lavere nettokapitaludgifter, der  

 dels følger af den lavere anskaffelsessum, dels af et lavere kapitalafkast.
I den påklagede skrivelse af 18. oktober 1990 siges det indledningsvis, at  

 Finanstilsynet må opfatte pensionskassens skrivelse af 20. juni 1990 således,  

 at man anmoder tilsynet om at tage stilling til, om den fastsatte leje for  

 boligerne i Y-byggeriet er i overensstemmelse med lov om  

 forsikringsvirksomhed.
Herefter hedder det, idet den korrektion af  

 afgørelsen, der følger af Kammeradvokatens skrivelse af 12. juni 1991, er  

 indføjet:
»Med hensyn til bedømmelsen af en pensionskasses investeringer skal  

 Finanstilsynet herefter meddele, at ledelsen i en pensionskasse inden for  

 lovgivningens rammer har ganske fri adgang til at vælge investeringsobjekter  

 ud fra en række generelle hensyn.
Der tænkes her bl.a. på investeringens  

 sikkerhed og værdifasthed, afkastets størrelse og den begrænsning af  

 risikoen, der opnås ved, at investeringerne spredes på mange forskellige  

 aktiver og typer af aktiver.
 Når ledelsen i overensstemmelse hermed har foretaget en investering, er  

 det imidlertid ledelsens opgave at opnå størst mulig afkast af investeringen,  

 jf. princippet i LFV § 87, stk. 4.
 Dette indebærer, at pensionskassens ledelse, når man erhverver  

 udlejningsejendomme, i hvert enkelt tilfælde skal søge at opnå det størst  

 mulige afkast, uanset om man mener at have erhvervet en ejendom til en særlig  

 lav pris.
 Hvad angår byggeriet i Y-by - og de i øvrigt påtænkte byggeinvesteringer -  

 betyder dette, at hvad der i K's skrivelse af 20. juni 1990 betegnes som  

 »et startafkast på 3,18% p.a., som reguleres med 75% af inflationen i de  

 første 15 år og derefter med 100% af inflationen«, er irrelevant for  

 vurderingen af, hvorvidt den af K fastsatte leje for boliger er i  

 overensstemmelse med lov om forsikringsvirksomhed.
Såfremt pensionskassen lader det nævnte - generelt fastlagte - afkastmål  

 være bestemmende for huslejefastsættelsen i pensionskassens ejendomme, sikrer  

 man ikke, at der i hvert enkelt tilfælde opnås det størst mulige afkast af  

 investeringen.
Der vil således efter Finanstilsynets opfattelse foreligge en  

 overtrædelse af LFV § 87.
 Skal den af K fastsatte leje for boliger være i overensstemmelse med lov  

 om forsikringsvirksomhed, skal den i hvert enkelt tilfælde indebære, at K nu  

 opnår det størst mulige afkast af sin investering i byggeriet.
For så vidt angår boligbyggeri i områder med huslejeregulering - som  

 eksempelvis byggeriet i Y-by - indebærer dette, at huslejen skal fastsættes  

 til den maksimale husleje, som kan opnås på markedet, og som vil kunne  

 godkendes af det stedlige huslejenævn.
Denne huslejefastsættelse kan K kun  

 fravige, såfremt K kan godtgøre, at fastsættelse af en lavere leje ikke vil  

 medføre, at K's samlede afkast af vedkommende investering bliver mindre end  

 ved anvendelse af den maksimale husleje, som vil kunne godkendes af det  

 stedlige huslejenævn.
Forhøjelse af husleje som følge af ovenstående skal naturligvis foretages  

 i overensstemmelse med lejelovgivningens regler.' Den nævnte korrektion består i, at ordene »som kan opnås på markedet,  

 og« er indføjet i næstsidste afsnit.
Efter klagers begæring i klageskrivelsen af 14. november 1990 og efter  

 indhentet udtalelse fra Finanstilsynet har Erhvervsankenævnet i skrivelse af  

 20. december 1990 tillagt klagen opsættende virkning, men kun for så vidt  

 angår de byggerier, hvor der allerede er indgået huslejekontrakter.  

 Ankenævnet anmodede samtidig Finanstilsynet om en udtalelse og en redegørelse  

 for sagens retlige og faktiske omstændigheder.
Denne udtalelse fremkom først  

 ved Kammeradvokatens skrivelse af 12. august 1991, idet Finanstilsynet dels  

 havde anmodet Kammeradvokaten om bistand, dels ønskede sagen behandlet påny i  

 Forsikringsrådet.
 Over for Erhvervsankenævnet har klager i klageskrivelsen af 14. november  

 1990 gjort gældende, at den påklagede afgørelse bør tilsidesættes, både ud  

 fra almindelige retsgrundsætninger og fordi lov om forsikringsvirksomhed §  

 87, stk. 4, ikke giver hjemmel for et sådant påbud.
Vedrørende det første anbringende har klager anført, at en pensionskasse  

 efter almindelige retsgrundsætninger ikke kan være forpligtet til under alle  

 omstændigheder at kræve den højeste husleje, som lejelovgivningen åbner  

 mulighed for.
Klager har »ved dygtigt og målbevidst arbejde haft succes  

 med sine bestræbelser på at opføre et i forhold til byggeriets kvalitet  

 særdeles billigt byggeri«, og de opkrævede huslejer medfører, at  

 pensionskassen ikke sætter til på lejemålene.
I et sådant tilfælde vil det  

 være »åbenbart forkert«, om pensionskassen skulle kræve så høje  

 beløb som anført i den påklagede afgørelse og derved pålægge lejerne at  

 betale »en åbenbart urimelig høj husleje«.
Om hjemmelsspørgsmålet har klager anført, at bestemmelsen i lov om  

 forsikringsvirksomhed § 87, stk. 4 - der svarer til aktieselskabslovens § 54,  

 stk. 3, og bank- og sparekasselovens § 12, stk. 1 - pålægger ledelsen at  

 påse, at selskabets aktiver er anbragt forsvarligt.
Der kan ikke af  

 bestemmelsen udledes noget krav om, at ledelsen i hvert enkelt tilfælde skal  

 optimere selskabets profit »ved for eksempel at kræve højere huslejer  

 end svarende til et rimeligt afkast for selskabet.« Kammeradvokaten har på vegne Finanstilsynet i sit indlæg af 12. august  

 1991 fastholdt den trufne afgørelse og anført, at den præciserende  

 formulering af afgørelsen, der følger af Kammeradvokatens skrivelse af 12.  

 juni 1991, bevirker, at væsentlige dele af klagerens argumentation ikke kan  

 fastholdes.
Ved tilføjelsen er det tydeliggjort, at målestokken for  

 huslejefastsættelsen skal være, hvad der kan opnås på markedet.
Efter  

 lejelovgivningen (lov om midlertidig regulering af boligforholdene § 9, stk.  

 2) kan lejen for nybyggeri til beboelse fastsættes til et beløb, der ud over  

 driftsudgifter dækker ydelser på sædvanlige langfristede prioritetslån og en  

 forrentning af den del af anskaffelsessummen, som ikke dækkes af  

 prioritering.
Efter det nuværende renteniveau fører dette til en forrentning  

 af anskaffelsessummen på over 10%. Lejen må dog ikke overstige det lejedes  

 værdi (nævnte lovs § 5). Efter markedsforholdene vil det imidlertid i mange  

 tilfælde ikke være muligt at udleje nybygget boligbyggeri til en leje af den  

 størrelse, som lejelovgivningen giver ret til.
En bygherre vil derfor ved  

 planlagt boligbyggeri normalt foretage en markedsundersøgelse på det sted,  

 hvor byggeriet skal opføres, omfattende boligbehovet, den opnåede leje og  

 eventuelle udlejningsvanskeligheder i andre nybyggerier på stedet, andre  

 planlagte byggerier etc.
Denne markedsundersøgelse vil danne basis for  

 beslutningen om at gennemføre byggeriet og - ajourført under byggeriet - for  

 lejefastsættelsen.
Efter de oplysninger, som klageren har givet om baggrunden for og  

 principperne for sin huslejefastsættelse, er der en betydelig forskel mellem  

 klagerens fremgangsmåde og den fremgangsmåde, som en bygherre efter det  

 ovenfor beskrevne sædvanligvis følger.
Herom siges i skrivelsen:
»Den sammenligning med afkast af andre investeringer, som K har  

 redegjort for overfor Finanstilsynet, vil kunne danne baggrund for K's  

 beslutning om at gennemføre eller undlade at gennemføre nyt boligbyggeri.  

 Sammenligningen med andre investeringer kan derimod ikke danne basis for  

 lejefastsættelsen, der som anført må baseres på en markedsundersøgelse.
En  

 lejefastsættelse, der ikke er baseret på en markedsundersøgelse, kan ikke  

 anses for at opfylde kravet i LFV § 87 stk. 4 om, at formueforvaltningen skal  

 foregå på betryggende måde.
Ligeledes er det i strid med LFV § 100, hvis  

 lejen fastsættes lavt for at skabe boliger til medlemmer af pensionskassen.
Det tilføjes, at det forhold, at klagernes lejepolitik kan betegnes som  

 godkendt af klagernes generalforsamling ikke gør ændring heri, jfr.
LFV §  

 100, 2. pkt.« Endelig henviser Kammeradvokaten til bestemmelsen i lov om  

 forsikringsvirksomhed § 203 og forarbejderne til denne bestemmelse, hvorefter  

 de af forsikringstagerne betalte præmier »forudsættes investeret af  

 forsikringsselskabet på forsvarlig måde inden for de lovmæssige rammer og med  

 henblik på at opnå størst muligt afkast.« (Folketingstidende 1988-89,  

 Tillæg A, sp. 3349). Det siges, at de anførte regler ikke kan fraviges med  

 den begrundelse, at klageren anser afkastet for tilfredsstillende under  

 hensyn til ejendommens lave anskaffelsessum, sammenligningen med andre  

 investeringer og de øvrige faktorer, som klager angiver, at man har taget i  

 betragtning.
 Klager har i et supplerende indlæg af 4. november 1991 fastholdt sine  

 synspunkter, herunder »at pensionskassen på fuldt forsvarlig måde har  

 overholdt lovgivningen og således på fuldt forsvarlig vis har kombineret både  

 hensynet til sin forsvarlige forvaltning af de fra pensionskassens medlemmer  

 modtagne præmiebeløb og sin pligt til at sikre rimeligt afkast af det i sagen  

 omhandlede byggeri.« Klager tilføjer, at også andre pensionskasser  

 investerer i lejeboliger, der udlejes med en vis fortrinsret for medlemmer og  

 til så lave priser som muligt under hensyn dels til rimelige kvalitetskrav,  

 dels til en forrentning, der svarer til forrentningen på dette markedsområde.
 Sagen har været forhandlet mundtligt for ankenævnet på et møde med  

 parterne den 1. april 1992. Parterne har herunder gentaget og uddybet deres  

 foran gengivne synspunkter.
Klagerens advokat har navnlig anført, at hverken lov om  

 forsikringsvirksomhed § 87, som Finanstilsynet henviser til i den påklagede  

 afgørelse, eller samme lovs § 100 og § 203, som Kammeradvokaten har tilføjet,  

 kan forstås således, at de indeholder et krav om, at pensionskassen ved hver  

 enkelt investering skal opnå det størst mulige afkast.
I denne forbindelse  

 har klagers advokat nærmere redegjort for de tilsvarende bestemmelser i  

 selskabs- og pengeinstitutlovgivningen og for den praksis og litteratur, der  

 knytter sig hertil.
Pensionskassens beslutninger vedrørende  

 huslejefastsættelsen ligger inden for lovens rammer for forsvarlig  

 formueforvaltning, og Finanstilsynets påbud i den påklagede skrivelse savner  

 hjemmel.
Kammeradvokaten har navnlig anført, at det følger af lov om  

 forsikringsvirksomhed, især § 203, at det er en pensionskasses opgave at  

 sikre medlemmerne den størst mulige pension.
Det er derfor ikke lovligt, når  

 klageren med hensyn til sine investeringer i boligbyggeri på forhånd har  

 besluttet sig for generelt kun at ville opnå et afkast af en bestemt, forud  

 fastlagt størrelse.
Pensionskassens ledelse er forpligtet til ved hver enkelt  

 byggeri at undersøge, hvilken husleje der efter markedsforholdene kan opnås,  

 og til at fastsætte lejen i overensstemmelse hermed.
Det er ikke en  

 pensionskasses opgave at føre boligpolitik eller at tilbyde nogle medlemmer  

 boliger til underpris på de andre medlemmers bekostning.
 Ankenævnet udtalte:
Ankenævnet er enig med klageren i, at de fremhævede bestemmelser i lov om  

 forsikringsvirksomhed giver ledelsen af en pensionskasse vide rammer både med  

 hensyn til valget af investeringsobjekter og med hensyn til, hvorledes de  

 enkelte valgte investeringsobjekter skal udnyttes.
Det fremgår imidlertid  

 såvel af loven som af pensionskassens begreb, at en pensionskasses formål er  

 at sikre sine medlemmer den bedst mulige pension.
Såvel valg af  

 investeringsobjekter som beslutninger om udnyttelsen af den enkelte  

 investering må derfor ske med dette formål som det overordnede hensyn.
Det fremgår af sagen, at klagerens bestyrelse har besluttet, at  

 pensionskassens afkast af investeringer i boligbyggeri skal begrænses til en  

 bestemt procentsats.
Denne procentsats er reelt ganske tilfældigt valgt, idet  

 den efter det oplyste svarer til det afkast, som pensionskassen får af den  

 ejendom, som tilfældigvis blev kassens første investering på området.  

 Erhvervsankenævnet er enig med Finanstilsynet i, at en beslutning om på denne  

 måde at begrænse udbyttet af en bestemt type investeringer ikke er egnet til  

 at sikre medlemmerne den bedst mulige pension.
Beslutningen strider således  

 mod det foran nævnte hensyn og er derfor ikke i overensstemmelse med  

 grundsætningerne i lov om forsikringsvirksomhed.
Af det anførte følger imidlertid ikke, at huslejen nødvendigvis skal  

 fastsættes til »den maksimale husleje, som kan opnås på markedet, og som  

 vil kunne godkendes af det stedlige huslejenævn«.
Pensionskassens  

 ledelse må - også under hensyn til, at investeringerne sker på langt sigt -  

 være berettiget til at lade andre momenter indgå i skønnet over  

 huslejefastsættelsen, herunder de momenter, der er nævnt i klagers skrivelse  

 af 31. august 1990 (citeret foran side .....). Det afgørende er, at ledelsen  

 i hvert enkelt tilfælde foretager en vurdering af huslejens størrelse, og at  

 denne vurdering sker ud fra hensynet til at sikre medlemmerne den bedst  

 mulige pension.
 I overensstemmelse med det foran anførte stadfæster ankenævnet den  

 påklagede afgørelse med den ændring, at huslejen skal fastsættes efter en  

 konkret vurdering i det enkelte tilfælde ud fra hensynet til at sikre  

 medlemmerne den bedst mulige pension.
 Det tilføjes, at ankenævnet, således som sagen er forelagt for nævnet,  

 ikke har haft anledning til konkret at tage stilling til størrelsen af  

 huslejen i de omhandlede byggerier.
