 Ifølge færdselslovens § 3, stk. 3, påhviler det politi og vejmyndighed  

 efter samråd med skolerne at træffe foranstaltninger til beskyttelse af  

 børnene mod farerne fra den kørende færdsel på deres vej til og fra skole.  

 Ved »børnene« forstås også elever på ungdomskoler, tekniske skoler,  

 gymnasier og lignende.
I forhold til den tilsvarende bestemmelse i færdselsloven af 1955, § 71,  

 er reglen udvidet til ikke blot at omfatte forholdene i umiddelbar nærhed af  

 skolen, men i princippet hele skolevejen.
Bestemmelsen har mere karakter af  

 en programerklæring end af en regel, der indeholder konkrete anvisninger for  

 de nævnte myndigheders virksomhed, men er herved med til at understrege en af  

 hovedmålsætningerne med den nye færdselslov - en bedre beskyttelse af de  

 svage trafikantgrupper.
Manglende efterlevelse af bestemmelsen er ikke  

 sanktioneret med straf, og det er ikke i loven eller dens forarbejder  

 forudsat, at den skal suppleres med administrative forskrifter om det  

 foreskrevne samarbejde eller retningslinier for, hvornår en vej er en  

 skolevej, eller hvilke farer der kan begrunde, at der træffes særlige  

 beskyttelsesforanstaltninger.
 Justitsministeriet har imidlertid fundet det hensigtsmæssigt med baggrund  

 i nogle konkrete sager at give oplysning om nogle af de hensyn af helt  

 generel karakter, som man har tillagt betydning ved afgørelsen i sager, der  

 har været forelagt ministeriet.
 Ved afgørelsen af, om en vej kan anses som skolevej, må der i  

 overensstemmelse med bemærkningerne til lovforslaget lægges vægt på, om der  

 er tale om veje, der i særlig grad anvendes af børn og unge til og fra skole,  

 herunder vejnettet i skolernes nærhed og f.eks. veje mellem boligkvarterer og  

 skoler.
Ved bedømmelsen af, om der på en skolevej eksisterer sådanne faremomenter,  

 at iværksættelse af særlige foranstaltninger bør overvejes, foretager  

 justitsministeriet en samlet vurdering af især oversigtsforholdene og vejens  

 udbygning, kørehastigheden, trafiktætheden, trafikkens sammensætning og  

 uheldstallene set i relation til børnenes alder.
Det påses særligt, om  

 børnene skal krydse andre veje på steder med manglende oversigt, og om vejen  

 indeholder skjulte faremomenter.
Hvilke foranstaltninger, det i givet fald vil være mest hensigtsmæssigt at  

 træffe, må afhænge af de lokale forhold.
Der kan bl.a. blive tale om  

 følgende:
 Etablering af fodgængerbroer, -tunneler, -felter eller signalanlæg og  

 forbedring af oversigtsforholdene.
 Opstilling af fodgængerrækværker og lignende ved skoler og /eller  

 skolestiers indmunding eller krydsning med andre veje.
 Afmærkning med færdselstavler og/eller afmærkning på kørebanen.
 Oprettelse af skolepatruljer og afmærkning af disse i overensstemmelse med  

 bestemmelserne i justitsministeriets cirkulæreskrivelse af 18. februar 1976  

 om afmærkning af skolepatruljer.
 Påbud om, at cyklister skal benytte fortov, jfr. justitsministeriets  

 cirkulæreskrivelse af 27. september 1977 om cyklisters anvendelse af fortov  

 og gangsti.
 Påbud om, at cyklister skal benytte cykelsti i venstre vejside  

 (dobbeltrettet cykelsti).
 Vejledning til forældre og børn om, hvilken rute der mest sikkert kan  

 benyttes mellem hjem og skole.
På steder, hvor de trafikale forhold er så vanskelige, at de, uanset  

 hvilke tekniske forholdsregler der træffes, frembyder betydelig risiko for  

 børnene, eller hvor trafikale ulemper ikke med rimelighed kan forlanges  

 afhjulpet, påhviler det ifølge § 25, stk. 1, i folkeskoleloven, jfr. lov nr.  

 313 af 26. juni 1975, vedkommende kommune at sørge for befordring mellem  

 skolen og hjemmet eller dettes nærhed, når hensynet til børnenes sikkerhed i  

 trafikken gør dette særlig påkrævet.
En sådan befordringsordning skal i givet  

 fald etableres, uanset om afstanden mellem skole og hjem er kortere end den,  

 der i øvrigt er afgørende for, om der skal etableres en befordringsordning.  

 En tilsvarende regel gælder for friskoler og private grundskoler efter § 15 a  

 i lov om friskoler og private grundskoler m.v., jfr. lovbekendtgørelse nr.  

 366 af 1. juni 1976. Efter den 1. august 1978 henvises til den tilsvarende  

 bestemmelse i § 29 i lov nr. 306 af 8. juni 1977 om friskoler og private  

 grundskoler m.v.
 Selve beslutningen om, hvorvidt en befordringsordning bør etableres og i  

 bekræftende fald på hvilken måde, træffes af kommunen, der bør træffe sin  

 afgørelse på grundlag af vejmyndighedernes og politiets skøn over de vej-,  

 trafik- og færdselsmæssige forhold, jfr. undervisningsministeriets cirkulære  

 nr. 225 af 8. oktober 1968 om befordring af skoleelever m.v.
 Om befordringen henvises der i øvrigt til justitsministeriets  

 bekendtgørelse af 13. april 1978 om offentlig befordring af skoleelever.
 Fra justitsministeriets praksis kan nævnes følgende konkrete eksempler:
Erling Jensen /P.
Wiese.
 Til politiet, vejmyndighederne og skolerne.
