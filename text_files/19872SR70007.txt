Nr BR 7 Beretning om regeringens parlamentariske forpligtelser over for  

 Folketinget   

 Nr 70007 1987-88, 2. samling Afgivet af Det Politisk-Økonomiske Udvalg Afgivet: 19880701 Det Politisk-Økonomiske Udvalg har i nogle møder drøftet spørgsmålet om  

 regeringens parlamentariske forpligtelser over for Folketinget og har  

 herunder stillet spørgsmål til statsministeren, som denne har besvaret dels  

 skriftligt, dels i samråd.
 Nogle af udvalgets spørgsmål er optrykt som bilag til beretningen  

 tilligemed statsministerens svar herpå.
 Et flertal (Socialdemokratiets, Socialistisk Folkepartis,  

 Centrum-Demokraternes og Kristeligt Folkepartis medlemmer af udvalget)  

 tilkendegiver følgende:
 Efter flertalsudtalelsen i udvalgets beretning af 17. juni 1988 om  

 regeringens planer om nedsættelse af den offentlige lønsum med 2 pct. i 1988  

 tilkendegav regeringen, at den ikke agter at følge flertallets ønske.  

 Regeringen henviste herved bl.a. til ministrenes forvaltningsmæssige  

 kompetence.
 I et samråd udtalte statsministeren, at en regering ikke har juridisk  

 pligt til at rette sig efter folketingsudvalgs beretninger og heller ikke  

 efter dagsordener og beslutningsforslag vedtaget i folketingssalen.
 Uanset den juridiske tolkning ønsker flertallet at udtale, at det vil være  

 et uønsket brud på generationers parlamentariske praksis, dersom  

 statsministerens udtalelse skal være retningsgivende.
Flertallet skal citere statsministerens ord i Folketinget den 1. december  

 1983 (Folketingstidende 1983-84 (1. samling) forhandlingerne sp. 2666):  

 »Det er en nødvendig politisk følge af parlamentarismens væsen, at en  

 regering ikke kan fortsætte som regering, hvis den ved sine handlinger  

 bringer sig i uoverensstemmelse med en klar tilkendegivelse i form af en  

 folketingsbeslutning, hvorom der er stemt i selve folketingssalen.
Sådan  

 mener vi det må være.« Denne udtalelse har statsministeren på ny bekræftet ved et samråd i  

 Folketingets Udvalg vedrørende Dansk Sikkerhedspolitik den 23. marts 1988.
 Det her citerede er sagt om udenrigspolitiske forhold, om hvilke der er  

 lovgivet i grundlovens § 19. Den klare udtalelse må derfor gælde så meget  

 mere, når det drejer sig om indenrigspolitiske forhold.
 Flertallet kan ikke forestille sig, at regeringen ved nærmere eftertanke  

 fastholder sin senest ændrede holdning.
 Flertallet ønsker desuden at tilkendegive følgende:
 - Regeringens beslutning er overordentlig væsentlig for den offentlige  

 sektors funktion, og det vil være helt naturligt og parlamentarisk fuldt  

 korrekt, at Folketinget gør sin indflydelse heroverfor gældende.
- Der er ikke her tale om, at Folketinget søger at påvirke bestemte  

 afgørelser i konkrete sager, men derimod om et ønske om indflydelse på  

 tilrettelæggelsen af den offentlige sektors funktion.
I øvrigt har de  

 nuværende regeringspartier i utallige tilfælde, da de var i opposition, søgt  

 at skaffe sig flertal for indgriben på områder, som formelt set er tillagt  

 regeringen som dennes administrative kompetence.
Fra folketingsåret 1980-81  

 kan f.eks. henvises til beslutningsforslaget om bevarelse af Sankt Lucas  

 Stiftelsens og Diakonissestiftelsens hospitaler (et beslutningsforslag, der  

 blev vedtaget). Det var et område, hvor kompetencen til sygehusplanlægning  

 var henlagt til indenrigsministeren.
 Der kan også henvises til beslutningsforslaget om indførelse af  

 latinprøver for niende klassetrin i ungdomsskolen, om fri adgang til  

 deltidsbeskæftigelse, om et øget tilskud til Nordsjællands Gymnasium, ligesom  

 der i øvrigt kan henvises til et beslutningsforslag fra folketingsåret  

 1979-1980 fremsat af den nuværende statsminister, den nuværende  

 finansminister og den nuværende justitsminister om lønstop m.v., inklusive  

 den offentlige sektor.
På denne baggrund må flertallet fastholde Folketingets kompetence.
Det er  

 fastslået parlamentarisk praksis i kraft af de sidste 87 års  

 forfatningsudvikling, at bortset fra enkelte i grundloven veldefinerede  

 regeringsprærogativer (som f.eks. retten til udskrivning af folketingsvalg),  

 så er der »ingen over og ingen ved siden af Folketinget«.  

 Folketinget har i kraft heraf en uantastelig ret til at give sin mening til  

 kende som i beretningen af 17. juni 1988 fra Det Politisk-Økonomiske Udvalg  

 med en selvfølgelig forventning om, at regeringen retter sig efter  

 folketingsflertallet.
 Det følger heraf, at flertallet ikke kan tilslutte sig statsministerens  

 holdning til Folketingets beslutninger, således som denne holdning fremgår af  

 statsministerens svar til udvalget af 29. juni 1988. (Optrykt som bilag til  

 denne beretning).
Et mindretal (Det Konservative Folkepartis, Venstres og Det  

 Radikale Venstres medlemmer af udvalget) finder grund til at understrege, at  

 regeringen ikke er retligt forpligtet til at følge de tilkendegivelser, som  

 et folketingsudvalg fremkommer med i beretninger m.v. inden for områder, der  

 vedrører regeringens generelle tilrettelæggelse af administrationen.
Med  

 hensyn til regeringens parlamentariske forpligtelse finder mindretallet grund  

 til at pege på, at statsministerens udtalelser den 1. december 1983  

 (Folketingstidende 1983-84, forhandlingerne sp. 2666) særligt tog sigte på  

 spørgsmålet om Danmarks udenrigspolitiske forhold.
Mindretallet finder det betænkeligt, at et flertal i et folketingsudvalg  

 gennem en beretning forsøger at gribe ind i regeringens og dermed også den  

 enkelte ministers ansvar for tilrettelæggelsen af den mest hensigtsmæssige og  

 økonomiske administration.
Det er i den statsretlige litteratur almindeligt  

 antaget, at bevillingerne på finansloven er en bemyndigelse til at oppebære  

 visse indtægter eller afholde visse udgifter, og at bevillingerne som følge  

 heraf skaber en ret for administrationen til at handle inden for de angivne  

 grænser, men ikke nogen pligt til fuldt ud at benytte bevillingerne.
Derimod  

 kan der af lovgivningen, herunder finansloven, følge visse nærmere angivne  

 pligter, der pålægger den udøvende magt at gennemføre visse foranstaltninger  

 på en nærmere angiven måde og afholde de dermed forbundne udgifter.
Generelle  

 besparelsesinitiativer af den af regeringen foreslåede art er da også  

 gennemført gentagne gange i forskellige varianter gennem årene, uden at det  

 har givet anledning til initiativer i Folketinget.
Statsministeren har over for udvalget tilkendegivet, at selv om regeringen  

 ikke retligt er bundet til at efterleve en vedtagen folketingsbeslutning, er  

 det dog sådan, at regeringen generelt i videst muligt omfang vil søge at  

 efterleve en vedtagen folketingsbeslutning.
Regeringen vil tilstræbe at  

 handle med skyldig hensyntagen til en vedtagen folketingsbeslutning.
Det må  

 dog under alle omstændigheder være op til Folketinget at vurdere, om  

 regeringen har fulgt de råd, der kommer til udtryk i en vedtagen  

 folketingsbeslutning.
Hvis dette ikke er tilfældet og Folketinget af den  

 grund ikke længere har tillid til regeringen, kan Folketinget eventuelt drage  

 den parlamentariske konsekvens.
I praksis vil det sige, at Folketinget i en  

 sådan situation kan stille en mistillidsdagsorden, jf. grundlovens § 15.
 Mindretallet kan tilslutte sig statsministerens udtalelser.
Et andet mindretal (Fremskridtspartiets medlem af udvalget)  

 erindrer om, at der kan fyldes bogreoler, struttende med dunkle subtiliteter  

 om ministres tjenerstilling i forhold til det folkevalgte parlament.
Men det  

 korte af det lange i Danmark har siden 1901 - og i al fald siden  

 1953-grundlovens § 15, stk 1, (og § 64) - været Viggo Hørups ord: »Ingen  

 over og ingen ved siden af Folketinget«.
Den fra 1748 stammende § 3 i  

 grundloven er derfor nu om dage betydningsløs, bortset fra at nogle ganske  

 enkelte særregler endnu overlever på enkelte stadig svindende småområder.
 P.u.v.
Lykketoft formand Bilag To af udvalgets spørgsmål til statsministeren og dennes besvarelse heraf Spørgsmål 4:
 I forlængelse af samrådet med ministeren om samrådsspørgsmål B bedes  

 ministeren tilstille udvalget sin besvarelse af spørgsmålet skriftligt.
 ( Samrådsspørgsmål B:
Der ønskes en uddybning af ministerens udtalelser ifølge bl.a.
Ekstra  

 Bladet d.d. om, at ministeren ikke vil følge flertallets indstilling i  

 udvalgets beretning om nedsættelsen af den offentlige lønsum med 2 pct.).
 Svar:
 Som svar på udvalgets spørgsmål 4 fremsendes:
NOTAT om tilkendegivelser i en beretning fra Folketingets Politisk-Økonomiske Udvalg er retligt bindende for regeringen 1. I forbindelse med regeringens planer om en generel reduktion i antallet  

 af offentligt ansatte har et flertal i Folketingets Politisk- Økonomiske  

 Udvalg efter det oplyste i et udkast til en beretning frarådet, at  

 »regeringen administrativt gennemfører de pågældende indgreb med  

 virkning for det statslige ansættelsesområde«.
 På den baggrund er der rejst spørgsmål om, hvorvidt en udtalelse af denne  

 karakter fra et folketingsudvalg er retligt bindende for regeringen.
 2. Grundlovens § 3 har følgende ordlyd:
»  § 3 Den lovgivende magt er hos kongen og Folketinget i forening.
Den udøvende  

 magt er hos kongen.
Den dømmende magt er hos domstolene.« Det er i den statsretlige litteratur almindeligt antaget, at bestemmelsen  

 i grundlovens § 3 ikke tilsigter at fastsætte klare grænser for den  

 lovgivende, den dømmende og den udøvende magts kompetence, men at  

 bestemmelsen dog på visse kerneområder sikrer, at bestemte funktioner som  

 følge af deres karakter varetages af den lovgivende, den udøvende eller den  

 dømmende magt.
Justitsministeriet har tidligere givet udtryk for, at et  

 beslutningsforslag, hvorefter Folketinget henstiller til regeringen, at en  

 minister i sin egenskab af forvaltningschef skal udøve en forvaltningsretlig  

 kompetence, der er henlagt til ham ved lov, til at træffe bestemte afgørelser  

 i konkrete sager, i nogen grad synes at bryde med det grundlæggende princip i  

 grundlovens § 3, hvorefter kongen (ministrene som forvaltningschefer) har den  

 udøvende magt.
En sådan fremgangsmåde må efter Justitsministeriets opfattelse  

 give anledning til principielle betænkeligheder af statsretlig karakter.
 Vedtagelsen af en udvalgsberetning, hvorefter et flertal i udvalget søger  

 at påvirke regeringens rent administrative beslutning om personaleforbruget i  

 hele den statslige sektor, indebærer et brud på en årelang tradition for, at  

 kompetencen til at styre personaleforbruget i den offentlige sektor tilkommer  

 regeringen, og synes i nogen grad på tilsvarende måde at bryde med princippet  

 i grundlovens § 3.
3. Det er i den statsretlige litteratur almindeligt antaget, at  

 bevillingerne på finansloven er en bemyndigelse til at oppebære visse  

 indtægter eller afholde visse udgifter, og at bevillingerne som følge heraf  

 skaber en ret for administrationen til at handle inden for de angivne  

 grænser, men ikke nogen pligt til fuldt ud at benytte bevilllingerne, jf.
Alf  

 Ross, Dansk Statsforfatningsret, 3. udg. ved Ole Espersen, side 861, og Max  

 Sørensen, Statsforfatningsret, 2. udg. ved Peter Germer, side 245 f.
Derimod  

 kan der af lovgivningen, herunder finansloven, følge visse nærmere angivne  

 pligter, der pålægger den uøvende magt at gennemføre visse foranstaltninger  

 på forsvarlig måde og afholde de dermed forbundne udgifter.
 Om spørgsmålet anfører Max Sørensen a.st. bl.a. følgende:
»Normalt vil det være en pligt for enhver der disponerer over statens  

 penge at vise sparsommelighed.
Loven om statens regnskabsvæsen og revision,  

 lovbekendtgørelse nr. 178, 21. maj 1937, bestemmer i § 10, at det ved  

 revisionen skal påses, »at der ved forvaltningen af statens midler og  

 driften af de i regnskaberne omhandlede virksomheder er taget skyldige  

 økonomiske hensyn«.
En minister eller tjenestemand vil derfor være ikke  

 blot berettiget, men også forpligtet til at søge at opnå besparelser, hvor  

 det er muligt.
Der kan dog forekomme afvigelser fra denne hovedregel.
En bevilling kan  

 være udtryk for, at en bestemt aktivitet skal udfoldes eller et bestemt  

 formål skal søges opfyldt. . . . Det kan endog under særlige omstændigheder  

 tænkes, at der vil være pligt til at bruge hele det bevilgede beløb.' Poul Andersen, Dansk Statsforfatningsret, 1954, side 411, peger på, at det  

 »er en Selvfølge, at Finansloven ikke medfører nogen Forpligtelse til at  

 anvende Beløb udover, hvad Bevillingsformaalet nødvendiggør.
Det er tværtimod  

 Regeringens Pligt at foretage de Besparelser, som er forenelige med Opnaaelse  

 af Bevillingens Formaal.« Det gælder ikke mindst med hensyn til afholdelsen af lønudgifter m.v., jf.  

 Poul Andersen a.st., side 413, hvor det anføres:
»Endelig er ikke alle Finanslovens Betegnelser af Konti og Underkonti  

 Udtryk for selvstændige Bevillingsformaal.
Naar der saaledes bevilges Beløb  

 til Medhjælp, Honorarer og Rejseudgifter, kan Regeringen eller vedkommende  

 særlige Forvaltningsmyndighed godt undlade overhovedet at benytte  

 Bevillingen, og det samme vil ofte være Tilfældet med t.Eks.
Bevillinger til  

 Vedligeholdelse af Bygninger og Inventar.« På den baggrund er det Justitsministeriets opfattelse, at regeringen  

 utvivlsomt er berettiget til at søge at opnå besparelser på det offentlige  

 personaleforbrug, hvor det er muligt, medmindre andet følger af lovgivningen,  

 herunder klart tilkendegivne bevillingsforudsætninger på finansloven.
4. Det er i den statsretlige litteratur antaget, at folketingsbeslutninger  

 i almindelighed ikke er retligt bindende for regeringen.  

 Folketingsbeslutninger opfattes som politiske tilkendegivelser, der ikke er  

 retligt forpligtende for regeringen, men som på den anden side kan være  

 afgørende for, om regeringen har Folketingets tillid.
Handler regeringen  

 eller en minister imod en beslutning, og ønsker Folketinget at fastholde sit  

 synspunkt, må Folketinget vedtage en mistillidsdagsorden i overensstemmelse  

 med bestemmelserne i grundlovens § 15. Folketingets beslutninger er således  

 politisk, men ikke retligt bindende for regeringen, jf.
Alf Ross, a.st. side  

 313, og Peter Germer, Statsforfatningsret I, side 82.
 Regeringen har tidligere givet udtryk for samme opfattelse, jf.  

 Folketingstidende 1983-84, 1. samling, sp. 2666, hvor statsministeren (Poul  

 Schluter) bl.a. udtalte:
»Det vil så igen sige, at retligt og forfatningsjuridisk er danske  

 regeringer ikke forpligtet til at følge folketingsbeslutninger om  

 udenrigspolitiske sager.
Det er forskellen på udenrigspolitikken og  

 lovgivningsspørgsmål.« Men Henrik Zale har heroverfor i et udkast til en statsretlig fremstilling  

 (Dansk Forfatningsret, bind 2, foreløbig udgave, side 137) givet udtryk for,  

 at der efter omstændighederne bør tillægges folketingsbeslutninger retlig  

 relevans.
 På den baggrund kan en folketingsbeslutning efter Justitsministeriets  

 opfattelse ikke retligt forpligte regeringen til at handle på en bestemt måde  

 inden for områder, der er omfattet af den udøvende magts almindelige  

 kompetence, og det må efter Justitsministeriets opfattelse så meget desto  

 mere følge, at regeringen ikke er retligt forpligtet til at følge en  

 beslutning om det generelle statslige personaleforbrug, som er kommet til  

 udtryk i et folketingsudvalgs beretning.
 Spørgsmål 5:
 Udvalget udbeder sig en redegørelse for regeringens opfattelse af  

 regeringens parlamentariske forpligtelser over for Folketingets beslutninger  

 (vedtagne beslutningsforslag og vedtagne forslag om motiveret dagsorden).
 Svar:
 Som svar på udvalgets spørgsmål 5 fremsendes:
»Notat om regeringens parlamentariske forpligtelser over for  

 Folketingets beslutninger.« I.
Den statsretlige teori Det er i den statsretlige litteratur (jf.
Alf Ross: Dansk  

 Statsforfatningsret, 3. udg. ved Ole Espersen, s. 313, og Peter Germer:  

 Statsforfatningsret I, s. 82) antaget, at folketingsbeslutninger (enten i  

 form af vedtagne beslutningsforslag eller vedtagne forslag om motiveret  

 dagsorden) ikke er retligt bindende for regeringen.
 Derimod indeholder beslutninger vedtaget af Folketinget en politisk side.
 Hvis f.eks. regeringen tilsidesætter en folketingsbeslutning, kan den  

 politiske sanktion bestå i, at Folketinget vedtager et mistillidsvotum, jf.  

 grundlovens § 15.
II.
Regeringens holdning Regeringens holdning er i overensstemmelse med den statsretlige litteratur  

 på området.
Ved udøvelsen af sine beføjelser i henhold til grundloven er  

 regeringen således ikke retligt bundet, hverken af vedtagne  

 beslutningsforslag eller vedtagne forslag om motiveret dagsorden.
 Selv om regeringen således ikke er retligt bundet til at efterleve en  

 vedtagen folketingsbeslutning, er det dog sådan, at regeringen generelt i  

 videst muligt omfang vil søge at efterleve en vedtagen folketingsbeslutning.  

 Regeringen vil tilstræbe at handle med skyldig hensyntagen til en vedtagen  

 folketingsbeslutning.
 Det må dog under alle omstændigheder være op til Folketinget at vurdere,  

 om regeringen har fulgt de råd, der kommer til udtryk i en vedtagen  

 folketingsbeslutning.
Hvis dette ikke er tilfældet og Folketinget af den grund ikke længere har  

 tillid til regeringen, kan Folketinget eventuelt drage den parlamentariske  

 konsekvens.
I praksis vil det sige, at Folketinget i en sådan situation kan  

 stille en mistillidsdagsorden, jf. grundlovens § 15.
