Kendelse fra Pressenævnet i sag nr.  

 70/2000 [K] har ved brev af 23. juni 2000 klaget til  

 Pressenævnet over en udsendelse bragt i Radio Frederiksberg Journalen  

 den 26. maj 2000, kl. 13.00, idet hun mener, at god presseskik er  

 tilsidesat.
 I forbindelse med klagen modtog Pressenævnet et  

 bånd fra klageren med udsendelsen bragt i Radio Frederiksberg Journalen  

 den 26. maj 2000, kl. 13.00, hvoraf det bl.a. fremgår at:
"Men der er nemlig også en anden retssag, som [K]  

 har udbredt sig om på internettet og på journalisternes  

 debatforum.
Og her har vi så, jeg har i hvert fald, måttet skrive  

 et lille indlæg, der sådan sætter nogle ting på  

 plads, og jeg kan se på internettet, at det har  Ole  Hans  Jensen  

 også gjort i går i hvert fald, og jeg har gjort det her den 26.  

 maj.
 (Oplæsning af  Ole  Hans  Jensens  

 indlæg).
Pkt. 3. [K]'s udtalelser om, at vi bagvasker er klart  

 injurierende og er uden hold i sandheden og kunne godt bære en  

 sag." I forbindelse med klagen anmodede Pressenævnet  

 radioen om, at indsende et bånd med udsendelsen fra den 26. maj 2000,  

 kl. 13.00. Efter at have gennemlyttet båndet måtte nævnet  

 imidlertid konstatere, at båndet ikke indeholdt den samme udsendelse,  

 som klagerens bånd.
Det bånd, som radioen har indsendt, omtaler  

 således slet ikke klageren.
Hverken klageren eller indklagede har  

 kunnet forklare, hvordan der kan forekomme to bånd med forskelligt  

 indhold, som skulle være bragt på samme radio på samme  

 tidspunkt.
Klageren har anført, at de små  

 unøjagtigheder, der måtte være i hendes sagsreferater,  

 ikke er noget, der blot nærmer sig injuriebegrebet, hvorfor omtalen af  

 hende i udsendelsen er både kriminaliserende og i strid med god  

 presseskik.
Det er særdeles magtpålæggende for klageren, at  

 hun formulerer sig korrekt om retssager, og hun har en årelang erfaring  

 med dette, hvorfor udtalelserne om hendes sagsreferater tillige er  

 ærekrænkende.
 Klageren har endvidere anført, at det er i strid  

 med god presseskik, når radioen opfinder, at hun generelt udbreder sig  

 på nettet om deres sager, hvilket er forkert og misvisende, idet hun  

 på daværende tidspunkt alene havde kommenteret deres retssager  

 på www.journa-listforbundet.dk., hvilket radioen var bekendt med.
 Radioen har anført, at man er af den opfattelse, at  

 klagerens til tider manipulerende omtale af radioens retssager er tæt  

 på at kunne bære en injuriesag, men at man i radioen ikke har  

 udtrykt det på den måde, men med vendingen "måske" foran,  

 hvorfor god presseskik ikke er tilsidesat.
 Radioen har endvidere anført, at nævnet ikke  

 kan tage stilling til injurier, og at klageren derfor må anlægge  

 sag ved domstolene.
 I sagens behandling har følgende  

 nævnsmedlemmer deltaget: Per Sørensen, Tage Clausen, Finn Rowold  

 og Kirsten Dyregaard.
 Pressenævnet udtaler:
 Efter indholdet af det bånd, som klageren har  

 indsendt til Pressenævnet, lægger nævnet til grund, at  

 udsendelsen gengivet på båndet har været udsendt på  

 Radio Frederiksberg Journalen den 26. maj 2000 eller senere, hvorfor  

 klagefristen i medieansvarslovens § 34, stk. 2, anses for overholdt.
 Pressenævnet har imidlertid ikke kompetence til at  

 tage stilling til, om straffelovens bestemmelser er overtrådt med  

 udtalelsen om, at "[K]'s udtalelser om, at vi bagvasker er klart injurierende  

 og er uden hold i sandheden og kunne godt bære en sag".
 Pressenævnet finder endvidere ikke, at god  

 presseskik er tilsidesat.
 Afsagt den 22. november 2000.
