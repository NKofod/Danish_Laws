 Terminsforretninger med obligationer - 7 det ene år og 20 det følgende  

 - blev anset for væddemålskontrakter, således at der ikke var adgang til at  

 modregne tab på de 20 forretninger i gevinst på de 7.
 Cykelsmed A klagede for indkomståret 1985 over, at amtsligningsrådet havde  

 anset kursgevinsten ved 7 terminsforretninger i obligationer, 55.994 kr., for  

 indkomstskattepligtig i medfør af statsskattelovens § 4 f.
Det var oplyst, at klageren i maj 1985 havde indgået et arrangement med et  

 vekselererfirma om terminsforretninger i obligationer.
Arrangementet var  

 fortsat indtil udgangen af 1986. I 1985 var foretaget i alt 7 sådanne  

 terminsforretninger i obligationer og i 1986 i alt 20 sådanne  

 terminsforretninger.
Ved udgangen af indkomståret 1985 havde klageren opnået  

 en nettogevinst på 55.994 kr.
Resultatet for 1986 var blevet et nettokurstab  

 på 64.904 kr.
Ifølge kopi af notaer fra vekselererfirmaet var  

 terminsforretningerne foregået ved, at obligationerne først var leveret den  

 dag, hvor de pågældende obligationer umiddelbart efter blev solgt.
Klageren gjorde gældende, at hele arrangementet med vekselererfirmaet  

 skulle ses under eet, og at tab burde overføres fra det ene år til det andet  

 til modregning i eventuelle gevinster.
Herefter havde han opgjort sit samlede  

 tab til i alt 8.931 kr.
Derudover gjorde klageren gældende, at han havde  

 været ejer af obligationerne, idet han var af den opfattelse, at køb og salg  

 reelt ikke havde været udført samme dag, men at notaerne blot var udfærdiget  

 på samme dato.
Obligationerne havde herefter efter hans opfattelse været  

 opbevaret hos vekselereren som sikkerhed for arrangementet.
Han nedlagde  

 derfor påstand om, at han ifølge statsskattelovens § 5 a blev anset for at  

 være indkomstskattefri af den opnåede kursgevinst på 55.994 kr.
Landsskatteretten bemærkede, at der - bl.a. henset til den korte løbetid -  

 ikke var grundlag for at anse terminskontrakter som anlægsværdier i medfør af  

 statsskattelovens § 5 a.
Landsskatteretten fandt herefter, at  

 obligationsterminsforretninger som de omhandlede måtte betragtes som  

 væddemålskontrakter, da de var foretaget uden sammenhæng med erhvervsmæssig  

 aktivitet, og da klageren ikke havde været ejer af de fordringer, som var  

 genstand for overdragelse på termin.
Den opnåede gevinst blev herefter anset  

 for at være omfattet af bestemmelsen i statsskattelovens § 4 f, hvorefter  

 gevinst beskattes, medens eventuelle tab alene kan fradrages ved modregning i  

 en gevinst inden for det enkelte indkomstår.
 Den påklagede ansættelse blev herefter stadfæstet.
 LV 1988, E 4.6.2.
