 Tilladelse til forbrug af 5-åriges formue til udarbejdelse af nyt træningsprogram efter Doman-metoden.
 Civilretsdirektoratets afgørelse af 22. juni 2005, j.nr. 05-810-00403.
  Civilstyrelsen har nu behandlet Deres klage over Stats¬amtets afslag på frigivelse af ca. 28.000 kr. af Deres datter C´s formue til deltagelse i Family Hope Centers kursus i Svendborg med henblik på evaluering af C samt udarbejdelse af nyt træningsprogram for hende.
 Vi ændrer statsamtets afgørelse således, at der efter omstændighederne kan frigives op til 28.000 kr. til det ansøgte formål.
 Vi har truffet afgørelsen efter § 39, jf. § 29, stk. 2 i værgemålsloven.
 Der står i § 39, at værgen skal have statsamtets godkendelse til forbrug af formuen, der er omfattet af et værgemål.
 Det fremgår endvidere af § 25, stk. 2, at såfremt indtægterne ikke er tilstrækkelige, kan værgen under hensyn til værgemålets karakter bruge af formuen i passende omfang med statsamtets tilladelse.
Efter praksis kan frigivelse tillades, hvis den umyndiges indtægter ikke er tilstrækkelige til at dække barnets fornødenheder og til at fyldestgøre hendes forpligtelser, eller hvis barnets velfærd i øvrigt kræver det.
Ved afgørelsen foretages en konkret vurdering af sagens omstændigheder, herunder bl.a. formålet med frigivelsen og den umyndige og værgens økonomiske forhold.
 Det fremgår af sagen, at C, der er 5 år, har modtaget en erstatning i forbindelse med en vaccinati-onsskadesag, og at C´s kapital nu udgør 322.280 kr.
 Det fremgår endvidere af sagen, at statsamtet ved afgørelse af 18. februar 2005 har tilladt frigivelse af 100.000 kr., heraf 61.500 kr. til dækning af C´s hidtidige behandling efter Doman-metoden.
De har oplyst, at C som følge af en kighostevaccination har fået en skade i form af epilepsi.
Dette har medført, at C´s udvikling er gået i stå, og at hun har mistet færdigheder som følge af sygdommens anfald.
De har endvidere oplyst, at forinden C begyndte sin træning efter Doman-metoden, var hendes udvikling svarende til et barn på 3 måneder.
Efter påbegyndelse af træningen svarer C´s udvikling i dag et år efter til et barn på 5 måneder.
De har endvidere oplyst, at C i dag er blevet delvist synsinteresseret og mere energisk.
Hun skelner mellem lyde og smiler, ligesom de kraftige epileptiske anfald er aftaget i styrke og hyppighed.
