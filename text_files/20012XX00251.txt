Skriftlig fremsættelse (3. april  

 2002) Skatteministeren Herved tillader jeg mig for Folketinget at  

 fremsætte:
 Forslag til lov om ændring af lov om energiafgift  

 af mineralolieprodukter, lov om afgift af naturgas og bygas, lov om afgift af  

 stenkul, brunkul, koks m.v., lov om kuldioxidafgift af visse energiprodukter,  

 lov om afgift af svovl og lov om tilskud til elproduktion. (Ændret  

 kraftvarmebeskatning mm.).
(Lovforslag nr.
L 190).
Forslaget er en opfølgning på  

  regeringsgrundlaget, hvoraf det fremgår, at den borgerlige regering  

 vil arbejde for at reducere konkurrenceforvridningen mellem  

 energiproducenter.
Hidtil har de ovenfor omtalte værker haft problemer  

 med at producere varme til konkurrencedygtige priser.
Denne ulighed er delvis  

 kompenseret med elproduktionstilskuddet.
Der blev i marts 2000 af partierne V, K, S, R, CD, SF og  

 KrF vedtaget en hjælpepakke på 370 mio. kr. til at afhjælpe  

 de problemer som de decentrale kraftvarmeværker og  

 barmarksværkerne.
Energistyrelsen har i august 2001 evalueret denne  

 hjælpepakke, og det har kunnet konstateres, at hjælpepakken har  

 virket efter hensigten.
Det er dog stadig et problem for disse værker  

 at levere varme til konkurrencedygtige priser.
 Som et led i den brede energiaftale, som  

 regeringspartierne i slutningen af februar 2002 indgik med Socialdemokratiet,  

 Socialistisk Folkeparti, Det Radikale Venstre og Kristeligt Folkeparti, blev  

 det derfor aftalt, at afgiften for decentral kraftvarmeproduktion, herunder  

 for barmarksværkerne, nedsættes fra den 1. juli 2002. Denne del  

 af aftalen har også Dansk Folkeparti tilsluttet sig.
 Tidspunktet for aftalens indgåelse har  

 medført, at det ikke har været muligt at fremsætte et  

 forslag inden den første april, men da aftalen forudsætter, at  

 afgifterne for decentral kraftvarmeproduktion nedsættes allerede pr. 1.  

 juli i år, finder regeringen, at der undtagelsesvist bør  

 fremsættes lovforslag nu.
Med nærværende lovforslag ændres  

 beregningsreglerne for opgørelsen af den afgiftspligtige mængde  

 brændsel medgået til produktion af varme.
Denne lempelse retter  

 sig udelukkende mod ovennævnte typer af kraftvarmeværker.
I  

 forbindelse med omlægningen reduceres elproduktionstilskuddet for alle  

 decentrale kraftvarmeværker.
Nettovirkningen vil dog være positiv  

 for alle decentrale kraftvarmeværker.
Ændringen betyder, at husstande, der får  

 leveret varme fra et af de ovennævnte værker, vil opnå en  

 besparelse på gennemsnitlig 425 kr. pr. år for varme leveret fra  

 de større producenter, stigende til gennemsnitlig 1600 kr. pr.  

 år for husstande, der modtager varme fra barmarksværker og  

 små decentrale kraftvarmeværker.
I gennemsnit lempes  

 varmeafgiften med 675 kr. pr. år pr. hus, der modtager varme fra  

 decentrale kraftvarmeværker, barmarksværker m.v.
Lovforslaget indeholder desuden udvidelse af  

 kuldioxidafgiftslovens procesliste for produktion af isoleringsmaterialer mv.  

 samt administrative lettelser i svovlafgiftsloven i form af ophævelse  

 afgiften for visse biobrændsler og indførelse af en række  

 bundfradrag.
Desuden foreslår regeringen en administrativ lettelse i  

 mineralolieafgiftsloven for transportører af mineralolieprodukter.
 Det bemærkes, at ændringen af  

 elproduktionstilskuddet og ændringen af kuldidoxidafgiftslovens  

 procesliste er afhængig af EU s godkendelse efter reglerne om  

 statsstøtte.
 Ved vedtagelse træder ændringerne i kraft d.  

 1. juli 2002.
 Samlet vil lovforslaget ved ikrafttræden d. 1. jul  

 2002 medføre et mindreprovenu på ca.  125 mio. kr. i 2002. Fra  

 2003 vil mindreprovenuet være ca.  170 mio. kr. årligt.
 Idet jeg henviser til bemærkningerne i de enkelte  

 lovforslag, skal jeg anbefale det til Tingets velvillige behandling.
