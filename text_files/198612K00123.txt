Nr LSF 123 Forslag til Lov om ændring af lov om lån til betaling af ejendomsskatter  

 og om ændring af ligningsloven (Lån til efterlønsmodtagere) Fremsat af Stavad (S) Hanne Andersen (S) Bakholt (S) Dorte Bennedsen (S)  

 Tove Lindbo Larsen (S) Lerke (S) Henning Rasmussen (S) Taanquist (S) den 4. december 1986 § 1 I lov nr. 202 af 18. maj 1982 om lån til betaling af ejendomsskatter og om ændring af ligningsloven, som ændret ved lov nr. 646 af 19.
 december 1984, foretages følgende ændring:
I § 1, STK. 2, NR. 1, indsættes efter »invaliditetsydelse«:  

 »eller efterløn«.
§ 2 Loven har virkning for lån, der ydes til betaling af ejendomsskatter m.v. vedrørende skatteåret 1987 og følgende skatteår.
BEMÆRKNINGER TIL LOVFORSLAGET Efter de nuværende lovbestemmelser er alle, der er fyldt 65 år eller modtager eller får forskud på folkepension, enkepension eller invalidepension eller modtager invaliditetsydelse, berettiget til at få indefrosset ejendomsskatterne i deres ejerbolig under visse betingelser.
Det fremsatte lovforslag betyder, at også efterlønsmodtagere, der ikke er fyldt 65 år, får mulighed for at indefryse ejendomsskatter efter samme regler som personer over 65 år og personer, der er tilkendt social pension.
Med den udhuling af efterlønnen, der er sket de seneste år, er der behov for, at også efterlønsmodtagere generelt får mulighed for at indefryse ejendomsskatterne.
Fra 1987 vil efterlønsmodtagere være omfattet af de samme loftsbestemmelser for lejeværdien, som gælder for alderspensionister m.fl.
Det betyder, at lejeværdien normalt højst kan stige med 1.000 kr. i forhold til det foregående år.
Nærværende lovforslag kan ses som en naturlig forlængelse af lovforslaget om loft over lejeværdistigninger for efterlønsmodtagere, som blev vedtaget i foråret 1986.
Socialdemokratiet er af den opfattelse, at personer, der p.g.a. alder forlader arbejdsmarkedet, ikke må pålægges en skat på deres bolig, så de under normale økonomiske omstændigheder tvinges til at afhænde deres hidtidige bolig.
Nærværende lovforslag er således et supplement til de regler, som allerede eksisterer, så denne målsætning også kan efterleves i praksis.
Danmarks Statistik har ikke siden 1984 lavet undersøgelser, der belyser, hvor mange der udnytter muligheden for at indefryse ejendomsskatter.
Derfor er de senest tilgængelige oplysninger pr.
1. januar 1984, hvor der var indefrosne ejendomsskatter i 19.876 ejendomme med et akkumuleret beløb på tilsammen 504 mill. kr.
inkl. tilskrevne renter.
Det må formodes, at dette beløb er steget væsentligt siden da, og at også antallet af ejendomme, der er under ordningen, er steget noget.
Med lovforslaget skønnes det, at yderligere 20.000-30.000 familier får mulighed for at benytte sig af tilbuddet om at indefryse ejendomsskatterne i deres ejerbolig.
Den personkreds, som allerede har denne mulighed, udvides således med 5-7 pct.
Med baggrund i de manglende statistiske oplysninger kan der kun afgives et usikkert skøn over nytilgangen med indefrysning af ejendomsskatter som følge af, at gruppen af efterlønsmodtagere med lovforslaget generelt kan benytte ordningen.
Det må formodes, at nytilgangen vil ligge i størrelsesordenen 1.000-2.000 nye ejendomme.
Lånene ydes af de kommuner, hvor ejendommene er beliggende.
Disse lån omfatter også de amtskommunale ejendomsskatter, som dog først afregnes til amtskommunerne, når lånet indfries.
De økonomiske konsekvenser skønnes at være så begrænsede, at det ikke vil berøre de kommunale og amtskommunale budgetter i en størrelsesorden, som på nogen måde vil volde problemer.
Som bilag er optrykt lovens § 1, stk. 2, nr. 1, der bliver berørt af nærværende lovforslag.
Bilag § 1, stk. 2, nr. 1, i lov om lån til betaling af ejendomsskatter og om ændring af ligningsloven Stk. 2. Lån i medfør af stk. 1 kan kun ydes, såfremt 1) ejeren eller dennes ægtefælle har fast bopæl her i landet og på det tidspunkt, til hvilket de pågældende beløb er forfaldne til betaling, er fyldt 65 år eller modtager eller får forskud på folkepension, enkepension eller invalidepension eller modtager invaliditetsydelse.
