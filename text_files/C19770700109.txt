 Med henblik på at sikre gennemførelsen af den fornødne bakteriologiske  

 kontrol med fiskevarer, der er fremstillet i de af fiskeriministeriet i  

 medfør af lov nr. 167 af 12. maj 1965 om kvalitetskontrol med fisk og  

 fiskevarer (som ændret ved lov nr. 139 af 24. april 1975) autoriserede  

 virksomheder i Grønland eller om bord i de i henhold til denne lov  

 autoriserede fartøjer, der opererer i grønlandske farvande, fastsættes for  

 disse fiskevarer efter forhandling med ministeriet for Grønland:
 1. Enhver, der forestår transporten af fiskevarerne  

 fra Grønland til Danmark, skal i god tid inden varernes ankomst til Danmark  

 fremsende anmeldelse til fiskeriministeriets industritilsyn om:
A.
Fartøjets nr. og navn.
B.
Forventet tidspunkt og sted for ankomst til Danmark.
C.
Størrelse, art, producent, afsender og identifikationsmærkning for  

 hvert enkelt parti fiskevarer.
D.
Sted for foreløbig oplagring efter losning.
 2. Fiskeriministeriets industritilsyn udtager - i  

 medfør af § 23, stk. 1 og 3, i loven om kvalitetskontrol med fisk og  

 fiskevarer - de fornødne prøver af varerne til bakteriologisk  

 kontrolundersøgelse.
 3. Undersøgelserne af de udtagne prøver foretages  

 efter nærmere bestemmelse af fiskeriministeriets industritilsyn på Ålborg  

 kommunes hygiejniske forvaltnings laboratorium for miljø og levnedsmidler i  

 henhold til aftalen mellem Ålborg kommune og ministeriet for Grønland og for  

 dette ministeriums regning.
 4. Fiskeriministeriets industritilsyn underretter  

 snarest muligt fiskevarernes ejer eller dennes repræsentant om resultatet af  

 undersøgelserne og om den afgørelse, undersøgelserne måtte give anledning  

 til, jfr. §§ 3-4 i loven om kvalitetskontrol med fisk og fiskevarer.
 Fiskeriministeriets industritilsyn, den  

 18. marts 1977.
