 Fornøden identitet mellem virksomhed og servicevirksomhed, der overtog  

 virksomhedens kantinedrift i relation til virksomhedsoverdragelsesloven: den  

 tidligere kollektive overenskomst fandtes også at omfatte senere ansatte.
1/11-91 overtog servicevirksomheden S kantinedriften på virksomheden  

 D, der hidtil havde stået for driften i sin kantine, og som havde 7 ufaglærte  

 ansatte i kantinen, der var omfattet af en kollektiv overenskomst K1,  

 hvorefter timelønnen var ca. 92 kr.
Disse blev alle opsagt i forbindelse med  

 S's overtagelse af kantinedriften.
Kun en enkelt af dem fortsatte sin beskæftigelse i kantinen som ansat  

 i S.
Der blev senere ansat yderligere 2 ufaglærte og derudover 3 faglærte i  

 kantinen.
De ansatte i S var omfattet af en kollektiv overenskomst K2,  

 hvorefter timelønnen var ca. 72 kr.
S blev indklaget for Arbejdsretten med  

 påstand om at anerkende, at det hos S ansatte ufaglærte personale i medfør af  

 virksomhedsoverdragelsesloven var omfattet af K1. Arbejdsretten fandt, at  

 driften af kantinen efter S's overtagelse heraf fortsat var uændret i forhold  

 til kunderne, at det arbejde, som de ufaglærte stadig udførte var helt  

 identisk med det, som de hidtil havde udført, og at dette arbejde måtte anses  

 for en nødvendig del af kantinedriften.
Herefter - og under henvisning til en  

 dom afsagt af EF-domstolen den 12/11-92 (besvarelse af præjudicielle  

 spørgsmål stillet af Sø- og Handelsretten i en sag, hvori afsagdes dom den  

 4/11-93) fandt Arbejdsretten, at virksomhedsoverdragelsesloven måtte finde  

 anvendelse.
I det foreliggende tilfælde, hvor medarbejderne blev opsagt og  

 tilbudt samme arbejde til en væsentligt lavere løn, hvorefter alle med  

 undtagelse af en fratrådte, fandt Arbejdsretten, at hensynet til at beskytte  

 medarbejderne måtte medføre, at den hidtil gældende overenskomst måtte finde  

 anvendelse også for det ufaglærte personale, der først var ansat efter S's  

 overtagelse af kantinedriften, indtil overenskomstens bortfaldt 1/3-93 som  

 påstået af klagerne.
 Under denne sag har klagerne, Landsorganisationen i Danmark for Kvindeligt  

 Arbejderforbund i Danmark, nedlagt påstand om, at de indklagede, Dansk  

 Arbejdsgiverforening for Servicebranchens Arbejdsgiverforening, SBA for ISS  

 Catering A/S, skal anerkende, at det hos ISS Catering A/S ansatte ufaglærte  

 personale, der var beskæftiget med den daglige drift af kantinen hos DISA  

 A/S, Herlev, var omfattet af den mellem Industriens Arbejdsgivere og CO-Metal  

 indgåede overenskomst samt lokalaftale N 453.007 af 16. april 1991 mellem  

 DISA A/S og kantinepersonalets klub frem til den 1. marts 1993.
 Klagerne har påstået efterbetalingsspørgsmålet henvist til sædvanlig  

 fagretlig behandling.
 Denne påstand blev nedlagt den 18. maj 1994. Den oprindelige påstand i  

 klageskriftet af 14. februar 1992 lød således:
 De indklagede skal anerkende, at det hos ISS Catering A/S ansatte  

 personale, der er beskæftiget med den daglige drift af kantinen hos DISA A/S,  

 Herlev, er omfattet af den mellem Industriens Arbejdsgivere og CO-Metal  

 indgåede overenskomst samt lokalaftale N 453.007 af 16. april 1991 mellem  

 DISA A/S og kantinepersonalets klub.
 De indklagede har påstået frifindelse.
Sagen vedrører dels spørgsmålet om, hvorvidt ISS Catering A/S's  

 overtagelse af driften af kantinen hos DISA A/S, Herlev, er omfattet af  

 virksomhedsoverdragelsesloven, dels om de på dette tidspunkt gældende  

 overenskomster i perioden indtil overenskomsternes bortfald den 1. marts 1993  

 omfattede de personer, som blev ansat efter ISS Catering A/S's overtagelse af  

 driften.
For så vidt angår en af medarbejderne, som var ansat i DISA A/S, og  

 som fortsatte sit ansættelsesforhold, efter at ISS Catering A/S havde  

 overtaget driften, har de indklaget erkendt, at hun - såfremt retten  

 statuerer, at der foreligger et forhold, der er omfattet af  

 virksomhedsoverdragelsesloven - er omfattet af de pågældende overenskomster  

 indtil den 1. marts 1993.
 De nærmere omstændigheder er følgende:
Indtil den 1. november 1991 stod DISA A/S selv for driften af kantinen på  

 virksomheden i Herlev.
Virksomheden er medlem af Industriens Arbejdsgivere,  

 og det i kantinen ansatte personale, der var organiseret i det klagende  

 forbund, var omfattet af overenskomsten mellem Industriens Arbejdsgivere og  

 CO-Metal og den nævnte lokalaftale.
Arbejdet foregik i to kantiner, en for  

 det timelønnede personale og en for funktionærerne.
På et tidspunkt var der  

 11 medarbejdere, som var medlemmer af det klagende forbund.
Den 1. november  

 1991 var der 7 medlemmer af det klagende forbund beskæftiget i kantinerne.  

 Der blev ikke produceret madvarer i dem.
Man solgte indkøbt smørrebrød, men  

 lavede dog selv ostemadder.
Man lavede ligeledes te og kaffe og solgte  

 drikkevarer.
 Spørgsmålet om ISS Catering A/S's overtagelse af driften blev rejst i en  

 skrivelse af 7. januar 1991, og den 23. januar fremsatte man følgende tilbud:
 »Samarbejdet med ISS Kantineservice indebærer, at vi overtager den  

 totale drift af Deres kantine og dermed alle de operationelle og  

 administrative gøremål, som er nødvendige i forbindelse med driften af egen  

 kantine.
 Oplægget er baseret på en driftaftale og tallene er beregnet ud fra de  

 indhentede oplysninger Deres kvalitetskrav og vort eget erfaringsmateriale.
 Der er i oplægget udlagt rengøring i funktionærkantinen til ISS Servi a/s,  

 som fremkommer med separat tilbud herpå.
Produktionen kan foregå i den nyrenoverede timelønskantines køkken, dog  

 skal der indkøbes kogebord og ovn.
Det vil være nødvendigt med en nærmere  

 gennemgang af køl og frysekapacitet.
 Ligeledes skal transportfaciliteterne mellem de 2 kantiner fastlægges.
I forbindelse med priserne i kantinerne er vedlagte prisliste et forslag,  

 det foreslåes at vi på alle måder fortsætter med de nuværende priser.« ISS Catering A/S tilbød ved skrivelse af 5. august 1991 de nuværende  

 kantinemedarbejere ansættelse og gav udtryk for, at man ville bestræbe sig  

 på, at så mange som muligt kunne fortsætte på den nuværende arbejdsplads.
Den  

 10. oktober 1991 blev de opsagt.
Under sagen er der fremlagt 7  

 opsigelsesskrivelser.
Begrundelsen var »omlægning af  

 kantinedriften«.
Den 11. oktober 1991 blev kontrakten om kantineservice underskrevet af  

 DISA A/S og ISS Catering A/S.
I kontrakten henvistes der til ISS  

 standardbetingelser samt specificerede abonnementsbetingelser.
Det blev  

 anført, at i medarbejdernes opsigelsesperiode skulle DISA A/S betale den  

 eventuelle difference mellem »ISS lønnen og nuværende løn«.
Man  

 tilbød »kundens nuværende medarbejder beskæftigelse hos ISS, og at disse  

 overførte deres opsparede anciennitet«.
 I standardbetingelserne hed det om vederlag og lokaler og udstyr følgende:
 »Vederlag og eventuel avance af kantinesalget dækker, alle med den  

 ordinære drift forbundne udgifter, såsom direkte eller indirekte lønninger,  

 forsikringer, arbejdstøj, arbejdsledelse, inspektions- og  

 administrationsomkostninger.
 Kunden stiller følgende vederlagsfrit til rådighed:
godkendte salgs- og produktionslokaler, herunder aflåselige lagre, - driftsudstyr - el, varme og telefon, - garderobefaciliteter for kantinepersonalet, - renovation.
Almindelig vedligeholdelse af driftsudstyr, inventar og service samt  

 vedligeholdelse af salgs- og produktionslokaler påhviler kunden.« De specificerede abonnementsbetingelser indeholdt blandt andet følgende  

 driftsaftale.:
 »OMFANG AF DRIFT:
 ISS Catering a/s overtager det daglige driftsansvar for DISA a/s«  

 personalekantine.
 Kantinen skal dagligt bespise op til 500 ansatte samt et varierende antal  

 gæster.
 Dette indebærer:
 a) Indkøb og levering af alle råvarer gennem vore faste leverandører.
 b) Daglig tilberedning af en sund og varieret frokost.
 c) Ekspedition i kantinen samt efter aftale servering ved møder.
d) Rengøring af køkkenareal til forkant af disk.
Tømning af askebægre,  

 aftørring af borde og stolesæder i pauserne samt efter spisetid.
 e) ISS Catering a/s ansætter personalet og står for oplæring og  

 uddannelse.
 Under ferie og sygdom sørger ISS Catering a/s for afløsere fortrinsvis fra  

 vor stab af fastansatte afløsere.
 f) ISS Catering a/s udbetaler løn til personalet og varetager, at  

 forsikringsforholdene er i overensstemmelse med de gældende regler herom.
 ISS Catering a/s er tilmeldt Bedriftsundhedstjenesten.
g) ISS Catering a/s står for alle betalinger og regnskaber.
En gang  

 månedligt vil kunden modtage en faktura på det faste vederlag, samt en  

 opgørelse over rekvisitionssalg i måneden.
h) Prisen på de enkelte varegrupper fastsættes af ISS Catering a/s i  

 samarbejde med DISA a/s.
ISS erholder avancen ved salget i kantinen.
i) Ved en af vore driftsledere, påtager ISS Catering a/s sig tilsynet med  

 kantinen, hvilket indebærer både en kontrolfunktion samt en vejledende og  

 koordinerende funktion.' Det er oplyst, at timelønnen for de pågældende medlemmer af det klagende  

 forbund indtil den 1. november 1991 udgjorde ca. 92 kroner, mens »ISS  

 lønnen« i henhold til overenskomsten mellem Restaurations- og  

 Bryggeriarbejder Forbundet og Servicebranchens Arbejdsgiverforening udgjorde  

 ca. 72 kroner.
 Af en timelønskalkulation fremlagt under sagen fremgår det, at af en  

 totaltid angivet til 36,52 udgør produktionstiden 10,84.
 Det er endvidere oplyst, at der for tiden beskæftiges 3 ufaglærte i  

 virksomheden, herunder den medarbejder, der - som nævnt - tidligere var  

 beskæftiget under DISA A/S.
 Der er afgivet forklaring af cateringschef Ulf Torben Meyer og driftsleder  

 Lars Claus Nielsen.
Ulf Torben Meyer har forklaret, at kantinerne oprindelig var indrettet i  

 to forskellige bygninger.
Der var beskæftiget i alt 11 ufaglærte.
I  

 begyndelsen af forhandlingsfasen arbejdede man med, at begge kantiner skulle  

 drives videre, men senere fremkom der forslag om at indrette alene en kantine  

 og i forbindelse hermed at indrette et særligt køkken.
Efter hans opfattelse  

 foreligger der herefter »et helt nyt koncept«.
Tidligere havde der  

 ikke været nogen produktion - bortset fra, at der blev smurt nogle  

 ostemadder.
Nu bliver alle madvarer, herunder et varmt måltid og salater,  

 produceret i køkkenet.
Der er nu beskæftiget 6 til 7, hvoraf 3 er ufaglærte.  

 Resten har uddannelse som kok og smørrebrødsjomfru.
Det er rigtigt, som  

 angivet i det pågældende fremlagte bilag, at ca. en trediedel af arbejdstiden  

 vedrører produktion.
Man har i øvrigt påtaget sig også at arrangere  

 gæstemiddage og middage ved særlige lejligheder, og dette har udviklet sig  

 betydeligt i den senere tid.
Efter opsigelsen af medarbejderne arbejdede  

 disse, indtil opsigelsen trådte i kraft, sammen med de medarbejdere, som ISS  

 Catering ansatte.
Han er ikke i tvivl om, at ansvaret for driften i det hele  

 påhviler ISS Catering A/S.
Lars Claus Nielsen har forklaret, at han er driftsleder med den pågældende  

 virksomhed som ansvarsområde.
Der er nu 6 ansatte - fra december 1991  

 beregnet som 5,2 fuldtidsansatte. 3 er faglærte og 3 er ikke faglærte.
En af  

 de ufaglærte havde ansættelse hos DISA A/S og fortsatte hos ISS Catering A/S.  

 De andre ufaglærte og alle de faglærte blev ansat stort set fra starten af  

 ISS's overtagelse af driften.
Man bager brød, laver salatbord og foretager  

 indkøb af råvarer og halvfabrikater til madlavning i kantinen.
Han vurderer  

 det således, at 50 til 55 procent af driften nu er ren produktion.  

 Gæstevirksomheden har i den senere tid udviklet sig og omfatter nu ca. 5  

 procent af virksomheden.
 En sag, i hvilken Sø- og Handelsretten den 4. november 1993 afsagde dom,  

 forelagde retten EF-domstolen blandt andet følgende spørgsmål:
 »1. Finder Rådets direktiv 77/187/EØF anvendelse, når en virksomhed A  

 påtager sig at drive kantinen i en anden virksomhed B, således:
at virksomheden A mod et fast månedligt vederlag skal dække »alle med  

 den ordinære drift forbundne udgifter, såsom direkte eller indirekte  

 lønninger, forsikringer, arbejdstøj, arbejdsledelse, inspektions- samt  

 administrationsomkostninger at virksomhed B vederlagsfrit stiller følgende til rådighed:
godkendte salgs- og produktionslokaler, herunder aflåselige lagre,  

 driftsudstyr, el, varme og telefon, garderobefaciliteter for  

 kantinepersonalet samt foretager renovation at virksomhed B afholder omkostninger til engangsservice, emballage,  

 servietter og rengøringsmidler at virksomhed A tilbyder virksomhed B's kantinepersonale ansættelse med  

 samme løn og anciennitet som hidtil? 2. Gør det ved besvarelsen af spørgsmål 1 nogen forskel, at kantinedriften  

 alene udgør en service for de ansatte medarbejdere i virksomhed B, og således  

 ikke vedrører denne virksomheds almindelige produktion?» I præmis 15, 17, 19 og 20 i EF-Domstolens dom af 12. november 1992 er der  

 anført følgende:
 »15. Ifølge Domstolens praksis...... finder direktivet anvendelse i  

 alle de tilfælde, hvor der som led i en aftale sker en udskiftning af den  

 fysiske eller juridiske person, som er ansvarlig for virksomhedens drift, og  

 som af den grund påtager sig en arbejdsgivers forpligtelser over for  

 arbejdstagerne i virksomheden, og det har ingen betydning, om der er sket en  

 overførsel af ejendomsretten til virksomheden.
17. Når en virksomhed ved aftale overdrager ansvaret for en  

 servicefunktion inden for virksomheden, såsom en kantine, til en anden  

 virksomhed, som herved påtager sig en arbejdsgivers forpligtelser over for de  

 arbejdstagere, der en tilknyttet den pågældende servicefunktion, kan den  

 således gennemførte transaktion falde ind under direktivets  

 anvendelsesområde, således som det er defineret i artikel 1, stk. 1. Den  

 omstændighed, at den aktivitet, der overføres, kun er af sekundær betydning  

 for den overdragende virksomhed og ikke er nødvendig i forhold til  

 virksomhedens formål, kan ikke medføre, at transaktionen falder uden for  

 direktivets anvendelsesområde.
Tilsvarende kan den omstændighed, at aftalen  

 mellem overdrageren og erhververen vedrører en tjensteydelse, der udelukkende  

 erlægges til fordel for overdrageren, mod et vederlag, der er nærmere  

 fastlagt i aftalen, heller ikke udelukke, at direktivet finder anvendelse.
 19. Det afgørende ved vurderingen af, om der foreligger en overførsel  

 efter direktivet, er, om den pågældende enhed har bevaret sin identitet,  

 hvilket navnlig må lægges til grund, såfremt driften rent faktisk fortsættes  

 eller genoptages.
20. Ved bedømmelsen af, om disse betingelser er opfyldt, må der tages  

 hensyn til alle de faktiske omstændigheder omkring overførelsen, herunder  

 hvilken form for virksomhed eller bedrift, der er tale om, hvorvidt der er  

 sket en overførsel af de fysiske aktiver som f.eks. bygninger og løsøre,  

 værdien af de immaterielle aktiver på tidspunktet for overførselen, hvorvidt  

 den nye indehaver har overtaget størstedelen af arbejdsstyrken, om  

 kundekredsen overføres samt i hvor høj grad aktiviteterne før og efter  

 overførselen er de samme, og hvor længe disse eventuelt har været indstillet.  

 Alle disse omstændigheder kan dog kun indgå som enkelte elementer i den  

 samlede bedømmelse, der skal foretages, og de kan derfor ikke vurderes  

 isoleret.« I Sø- og Handelsrettens upåankede dom udtaler retten i sine præmisser:
»Efter EF-Domstolens afgørelse kan Rådets direktiv 77/187 finde  

 anvendelse, hvor ansvaret for en servicevirksomhed inden for en virksomhed,  

 som f.eks. en kantine, overføres til en anden virksomhed, der herved påtager  

 sig en arbejdsgivers forpligtelser over for de ansatte.
Afgørende er, om  

 servicevirksomheden har bevaret sin identitet.
Ved afgørelsen af dette spørgsmål lægger retten især vægt på, at  

 servicefunktionen efter sagsøgtes overtagelse af driften fortsatte uændret i  

 forhold til kunderne og med sagsøgtes ansvar for de ansatte.
Herefter, og i  

 øvrigt efter en samlet vurdering af de i EF-dommens præmis 20 indeholdte  

 punkter, finder retten, at virksomhedens identitet er uændret.
Direktivet og  

 dermed loven om lønmodtageres retsstilling ved virksomhedsoverdragelse finder  

 herefter anvendelse ved afgørelsen af de foreliggende sager« Til støtte for klagen har klagerne anført, at der foreligger identitet  

 mellem den virksomhed, som ISS Catering A/S har overtaget, og den virksomhed,  

 der blev udøvet af DISA A/S.
Standardbetingelserne i den sag, der blev  

 afgjort af Sø- og Handelsretten den 4. november 1993, og i nærværende sag er  

 de samme.
Det er ISS Catering A/S, der er ansvarlig for driften.
Man kan  

 ganske vist ikke selv fastsætte prisen.
Dette forhold kan dog ikke tillægges  

 nogen betydning - priser fastsættes jo altid efter aftale.
Virksomheden  

 udøves i DISA A/S's lokaler, men heller ikke dette kan tages som et udtryk  

 for, at ISS Catering A/S's virksomhed ikke er selvstændig.
En lang række af  

 de kriterier, som EF-domstolen har opstillet i præmis 19 og 20, og som taler  

 for identifikation, er opfyldt.
En udvidelse af produktionen eller af  

 virksomheden som sådan kan således ikke ændre virksomhedens identitet.
Det  

 væsentlige i nærværende sag er, at medarbejderne køber en frokost, og det er  

 ganske uvæsentligt, hvordan den er blevet til.
Virksomheden foregår i samme  

 bygning, som blev indrettet til virksomheden af DISA A/S før overdragelsen.  

 Der beskæftiges 3 ufaglærte.
Det er ganske vist ikke de samme som tidligere,  

 men dette skyldes, at man i forbin delse med tilbuddet om genansættelse  

 stillede krav om en meget væsentlig lønnedsættelse.
Selve kundekredsen er  

 helt uforandret.
Det samme gælder arbejdet for de ufaglærte.
Der er således  

 ingen tvivl om, at der foreligger en sådan identitet, at  

 virksomhedsoverdragelsesloven er gældende.
Med hensyn til hvilke virkninger,  

 dette medfører, har klagerne anført, at den foreliggende arbejdsretlige  

 praksis på dette område hviler på en antagelse af, at overenskomsten som  

 sådan fortsat er gældende efter en overdragelse, og de indklagede må herefter  

 anerkende, at overenskomsten ikke blot er gældende for den medarbejder, der  

 fortsatte - ganske vist på ændrede vilkår - men også for de medarbejdere, der  

 senere er antaget, dog kun indtil bortfaldet af overenskomsten efter  

 opsigelse den 1. marts 1993.
De indklagede har gjort gældende, at påstanden i påstandsdokumentet af 18.  

 maj 1994 må forstås således, at klagerne under sagen alene ønsker dom for, at  

 den medarbejder, der var ansat den 1. november 1991, er omfattet af  

 overenskomsten.
I dette påstandsdokument er der nemlig anvendt udtrykket  

 »var«, mens der i det oprindelige klageskrift er benyttet udtrykket  

 »er beskæftiget«.
Med hensyn til realiteten i sagen har de indklagede bestridt, at der  

 foreligger identitet.
Det afgørende er EF dommens præmis 20. I så henseende  

 har de indklagede anført, at ISS Catering A/S alene har påtaget sig en  

 servicefunktion.
Kantinelokalerne er ikke overtaget, og der eksisterer ikke  

 immaterielle aktiver som omhandlet i EF dommens præmisser.
Oprindelig var der  

 ansat 7 ufaglærte, men kun en af disse fortsatte.
Størstedelen af de ansatte  

 kan derfor ikke anses som »overtaget«.
Der foreligger ikke nogen  

 kundekreds i sædvanlig forstand, og aktiviteterne har ikke været indstillet,  

 men er fortsat i væsentlig ændret form.
I dag foregår der en betydelig  

 produktion, svarende til 50-60% af aktiviteterne, og tidsmæssigt udgør det  

 ca. 30% af tidsnormen.
Kantinelokalerne er indrettet specielt med hensyn til  

 denne aktivitet.
En af kantinerne blev nedlagt, og der blev indrettet  

 køkkenfaciliteter, således at maden nu produceres af råvarer, der kommer ude  

 fra.
Dertil kommer, at man som noget helt nyt har indført gæstearrangementer.  

 Der er derfor opstået et klart behov for faglærte arbejdere, og i dag er der  

 alene behov for 3 ufaglærte.
En mindre del af arbejdet er ganske vist  

 identisk med det tidligere arbejde, men dette er ikke afgørende ved  

 vurderingen af, om der foreligger identisk arbejde.
Såfremt Arbejdsretten  

 skulle finde, at der foreligger en sådan identitet, at  

 virksomhedsoverdragelsesloven finder sted, kan dette kun have betydning for  

 den ene medarbejder, der var ansat den 1. november 1991. Dette er en følge  

 af, at det direktiv, som dannede grundlaget for  

 virksomhedsoverdragelsesloven, såvel som virksomhedsoverdragelsesloven alene  

 giver beskyttelse for den enkelte medarbejder.
Det er indklagedes opfattelse,  

 at dette synspunkt er fastslået gennem en række af de domme, Arbejdsretten  

 har afsagt vedrørende virksomhedsoverdragelsesloven.
Det følger også af den  

 opsigelsesadgang, man har anerkendt i sådanne situationer.
Klagerne har over for de indklagedes anbringender vedrørende formuleringen  

 af påstandene i påstandsdokumentet af 18. maj 1994 anført, at der alene er  

 tale om en sproglig rettelse.
Det oprindelige klageskrift af 14. februar 1992  

 er blevet overhalet af tiden, idet sagen blev sat i bero på afventning af Sø-  

 og Handelsrettens dom af 4. november 1993. I dag er man derfor ud fra  

 sproglige grunde nødsaget til at anvende datid, og der ligger ingen  

 begrænsning i klagernes påstand i den skete formulering.
 Arbejdsretten skal udtale:
 Arbejdsretten kan tiltræde, at påstandsdokumentet af 18. maj 1994 alene  

 indeholder en sproglig ændring i forhold til klageskriftet af 14. februar  

 1992, begrundet i den tid, der er gået siden indgivelse af klageskriftet.
Hvad angår spørgsmålet om, hvorvidt der foreligger identitet, skal  

 Arbejdsretten udtale, at dette spørgsmål i overensstemmelse med EF domstolens  

 dom af 12. november 1992 må afgøres efter et konkret skøn, hvori navnlig  

 indgår de momenter, der er omtalt i præmisserne 19 og 20. Arbejdsretten  

 lægger i så henseende vægt på, at driften er fortsat uændret i forhold til  

 kunderne, det vil sige brugerne af kantinen, og at det arbejde, som de  

 ufaglærte stadig udfører, er helt identisk med det arbejde, de udførte i  

 tiden indtil den 1. november 1991, samt at dette arbejde må anses for en  

 nødvendig del af kantinedriften.
Arbejdsretten finder herefter, at  

 virksomhedsoverdragelsesloven må finde anvendelse.
Som anført blandt andet i  

 Arbejdsrettens dom af 8. juni 1993 i sag nr. 93.039 beskytter  

 virksomhedsoverdragelsesloven og det til grund herfor foreliggende direktiv  

 alene lønmodtagerne mod en forringelse af deres overenskomstmæssige  

 rettigheder i forbindelse med en overdragelse af en virksomhed.
Såfremt der  

 foreligger ganske særlige omstændigheder, kan dette - som det også har fundet  

 udtryk i den arbejdsretlige praksis - efter omstændighederne medføre, at  

 overenskomsten som sådan må respekteres af erhververen i den forstand, at  

 overenskomsten anses for fortsat gældende, i hvert fald indtil den opsiges  

 til bortfald.
I det foreliggende tilfælde blev medarbejderne opsagt og  

 tilbudt samme arbejde til en væsentlig lavere løn, hvorefter alle med  

 undtagelse af en fratrådte.
Under disse omstændigheder finder Arbejdsretten,  

 at hensynet til at beskytte medarbejderne må medføre, at overenskomsten og  

 den dertil knyttede lokalaftale i overensstemmelse med klagernes påstand må  

 finde anvendelse frem til dens bortfald den 1. marts 1993.
 Arbejdsretten tager derfor klagernes påstand til følge.
T h i k e n d e s f o r r e t De indklagede, Dansk Arbejdsgiverforening for Servicebranchens  

 Arbejdsgiverforening, SBA for ISS Catering A/S, skal anerkende, at det hos  

 ISS Catering A/S ansatte ufaglærte personale, der var beskæftiget med den  

 daglige drift af kantinen hos DISA A/S, Herlev, var omfattet af den mellem  

 Industriens Arbejdsgivere og CO-Metal indgåede overenskomst samt lokalaftale  

 N 453.007 af 16. april 1991 mellem DISA A/S og kantinepersonalets klub frem  

 til den 1. marts 1993.
 Efterbetalingsspørgsmålet henvises til sædvanlig fagretlig behandling.
 I sagsomkostninger til Arbejdsretten skal de indklagede betale 2.000 kr.
(* 1) Henvisninger: Svenning Andersen s. 54 ff, 61 ff, 73 ff, 94 ff, 117  

 ff.
Svenning Andersen, Funktionærret s.364 ff.
Per Jacobsen s.109 ff.  

 Kommentar s.100. Ruth Nielsen Arbejdsgiverens ledelsesret i EF-retlig  

 belysning.
AD 92.143, AD 92.166, AD 93.056, AD 93.505, AD 94.227, AD 93.039  

 (A 1993, s.120), AD 91.112 (A 1992, s. 38), AD 90.193 (A 1991, s. 58), AD  

 90.328 (A 1991, s. 78), AD 91.086 (A 1991, s.131).
