Cirkulæreskrivelse om meddelelse om  

 ophør ved skifterettens opløsning af ApS.
Afskåret fra  

 fortsat drift af selskab Kommentar m.v.:
 Medlemmet kunne ikke med en udtalelse fra Erhvervs- og  

 Selskabsstyrelsen fremlægge tilstrækkelig dokumentation for  

 virksomhedens endelige ophør tidligere end den dato, hvor skifteretten  

 foretog opløsning af anpartsselskabet som værende uden midler  

 til en konkursbehandling.
 Meddelelse om afgørelsen:
Et medlem anmodede om dagpenge efter  

 tvangsopløsning af en udviklingsvirksomhed ApS.
Han angav sidste  

 arbejdsdag i virksomheden og anså sig som ledig fra den 5. maj 1993,  

 hvor Erhvervs- og Selskabsstyrelsen indstillede virksomheden til  

 tvangsopløsning.
Medlemmet blev pr. 30. juni 1993 afmeldt momsregisteret  

 for anpartsselskabet.
I afmeldelsen var datoen for ophøret angivet til  

 den 28. juni 1993, og der var momsangivelser vedrørende 2. kvartal  

 1993.
 Kassen traf afgørelse om, at medlemmet  

 først ville kunne anses for ophørt med selvstændig  

 virksomhed den 17. juni 1993, hvor skifteretten opløste  

 anpartsselskabet.
Medlemmet anførte i klagen til direktoratet, at  

 datoen for skifterettens opløsning af selskabet var afhængig af  

 arbejdspresset hos den enkelte skifteret.
Skulle borgerne derfor være  

 lige for loven, kunne datoen for den endelige opløsning ikke anvendes,  

 men derimod kun datoen for anmodningen om opløsning.
 Medlemmet gjorde endvidere gældende, at  

 anpartskapitalen var tabt, og at han dermed var afskåret fra at drive  

 virksomhed fra den dag, hvor Erhvervs- og Selskabsstyrelsen pr. brev anmodede  

 skifteretten om at opløse hans selskab.
Direktoratet tiltrådte kassens  

 afgørelse med henvisning til hovedreglen om, at et medlem først  

 anses for ophørt mere end midlertidigt, når den  

 selvstændige virksomhed er endeligt overdraget eller lukket, og  

 medlemmet er afmeldt offentlige registre som selvstændig  

 erhvervsdrivende.
Hvis virksomheden har været drevet i selskabsform,  

 kan ophøret som hovedregel først anses for at være mere  

 end midlertidigt, når selskabet er opløst, eller når der  

 er sket overdragelse af samtlige aktier/anparter.
 Medlemmet gjorde i klagen til Arbejdsmarkedets  

 Ankenævn gældende, at han opfyldte betingelserne for at kunne  

 anses for ophørt fra et tidligere tidspunkt end lukning.
Ankenævnet indhentede en udtalelse fra Erhvervs- og  

 Selskabsstyrelsen om en persons retsstilling i tilfælde, hvor styrelsen  

 har anmodet skifteretten om at opløse personens selskab.
Styrelsen  

 tilkendegav som sin opfattelse, at personen ville være afskåret  

 fra fortsat at drive selskabet fra den dag, hvor den pågældende  

 modtog underretning om, at styrelsen havde anmodet skifteretten om at  

 opløse selskabet.
Personen havde fra dette tidspunkt mistet sin  

 tegningsret og rådigheden over selskabet, som overgik til  

 skifteretten.
Forelagt Erhvervs- og Selskabsstyrelsens udtalelse  

 fastholdt direktoratet den absolutte hovedregel for ophør som  

 nævnt i direktoratets afgørelse.
Direktoratet bemærkede,  

 at en undtagelsesvis anerkendelse af ophøret fra et tidligere  

 tidspunkt var betinget af, at medlemmet kunne fremlægge dokumentation  

 for, at han var endeligt afskåret fra at drive virksomheden.
Da der var  

 tale om en undtagelsessituation, måtte der efter direktoratets  

 opfattelse stilles krav om en rimeligt entydig dokumentation.
 Direktoratet anførte videre, at der i den konkrete  

 sag måtte lægges vægt på, at medlemmet først  

 var afmeldt momsregisteret for selskabet pr. 30. juni 1993, at  

 ophørsdatoen i afmeldelsen var angivet til den 28. juni 1993, og at  

 der var momsangivelser vedrørende 2. kvartal 1993.
 Direktoratet fandt hermed ikke grundlag for at ændre  

 sin afgørelse.
Medlemmet bemærkede hertil, at han havde pligt til  

 at indsende momsangivelse for perioden 1. - 27. april 1993, som er en del af  

 2. kvartal.
Om momsafmeldelsens datering forklarede medlemmet, at  

 skifteretten var i tvivl om, hvorvidt selskabet automatisk blev momsafmeldt,  

 hvorfor medlemmet tilbød selv at foretage momsafmeldingen.
 Arbejdsmarkedets Ankenævn fandt, at medlemmet  

 først kunne anses for ophørt med udøvelse af  

 selvstændig virksomhed den 17. juni 1993 og tiltrådte derfor  

 direktoratets afgørelse med den givne begrundelse og under henvisning  

 til direktoratets supplerende udtalelse.
 Ankenævnet fandt herved ikke, at oplysningerne fra  

 Erhvervs- og Selskabsstyrelsen i sig selv var tilstrækkelig  

 dokumentation for, at medlemmet havde været afskåret fra fortsat  

 at drive virksomheden.
 Ankenævnet udtalte, at en sådan dokumentation  

 først endeligt forelå den 17. juni 1993, da skifteretten  

 opløste anpartsselskabet som værende uden midler til en  

 konkursbehandling.
