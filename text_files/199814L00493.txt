Betænkning afgivet af Udvalget for  

 Fødevarer, Landbrug og Fiskeri den 19. maj 1999 Betænkning over Forslag til lov om ændring af lov om  

 administration af Det Europæiske Fællesskabs forordninger om  

 markedsordninger for landbrugsvarer m.v.
(Ændring af bemyndigelserne, rentesatsen,  

 forældelse af strafansvar m.v.) Udvalget har behandlet lovforslaget i nogle møder  

 og har herunder stillet spørgsmål til fødevareministeren,  

 som denne har besvaret skriftligt.
Udvalgets spørgsmål nr. 7,  

 18, 26, 30, 33, 34, 41 og 57 samt fødevareministerens besvarelser  

 heraf er optrykt som bilag til betænkningen.
 Endvidere har udvalget modtaget skriftlige henvendelser  

 fra:
Advokatrådet, Dansk Familielandbrug, De danske Landboforeninger, Landbrugsraadet og Landsforeningen Økologisk Jordbrug.
 I forlængelse af de skriftlige henvendelser har  

 deputationer fra Landbrugsraadet og Landsforeningen Økologisk Jordbrug  

 haft foretræde for udvalget.
 Herefter indstiller et  flertal  

 (Socialdemokratiets, Det Konservative Folkepartis, Socialistisk Folkepartis,  

 Centrum-Demokraternes, Det Radikale Venstres og Enhedslistens medlemmer af  

 udvalget) lovforslaget til  vedtagelse uændret.
Et flertal inden for flertallet (Socialdemokratiets, Det  

 Konservative Folkepartis, Socialistisk Folkepartis, Centrum-Demokraternes og  

 Det Radikale Venstres medlemmer af udvalget) noterer i forbindelse med den i  

 lovforslagets § 1, nr. 1, (ny § 1, stk. 3) indeholdte bemyndigelse for  

 ministeren til at fastsætte regler om supplerende betingelser for  

 udbetaling af støttebeløb (miljøbetingelser m.v.) samt  

 regler om reduktion eller bortfald af støtten ved manglende  

 overholdelse af disse, at ministeren i sine svar over for udvalget har  

 præciseret, at det generelle proportionalitetsprincip vil blive  

 overholdt.
Der vil i denne forbindelse blive sondret mellem  

 overtrædelser vedrørende ordensforskrifter og  

 overtrædelser med en faktisk miljøpåvirkning.
 Ministeren har vedrørende det tidsmæssige  

 aspekt over for udvalget oplyst, at det er hensigten, at eventuelle  

 støttereduktioner alene vil ske i støtten for det  

 produktionsår, hvor overtrædelsen er begået.
 Ministeren har vedrørende sammenhængen mellem  

 den manglende overholdelse af de supplerende støttebetingelser og de  

 støttemæssige konsekvenser heraf over for udvalget oplyst, at  

 reduktion af støtten vil forudsætte, at overtrædelsen er  

 betydelig, og at fuldstændigt bortfald vil forudsætte, at  

 overtrædelsen er grov.
 Vedrørende spørgsmålet om, hvilke  

 supplerende betingelser der vil blive fastsat, har ministeren over for  

 udvalget oplyst, at der alene vil blive tale om kobling med generelle krav,  

 som landbrugerne i forvejen skal overholde, og at der i denne forbindelse  

 således ikke agtes opstillet nye miljøkrav.
Den lovgivning, der vil blive koblet til  

 støtteordningerne, er begrænset til landbrugslovens regler om  

 eje og drift af landbrugsejendomme, kravene om dyrkningsfri bræmmer  

 langs vandløb, reglerne om sædskifteplaner og regler for  

 gødningsanvendelse.
En ændring heraf kan alene ske i forbindelse  

 med revision af bekendtgørelsen efter orientering af udvalget.  

 På grund af de tidsmæssige EU-krav for udbetalingen af  

 støtten vil der for arealstøttens vedkommende alene ske kobling  

 med reglerne om drift og eje af landbrugsejendomme, reglerne om dyrkningsfri  

 bræmmer langs vandløb og kravet om sædskifteplaner, mens  

 der for dyrepræmiernes vedkommende alene vil ske kobling med reglerne  

 om gødningsanvendelse.
Der vil dog kunne være en indirekte  

 kobling mellem foderarealer og dyrepræmier, såfremt disse arealer  

 er omfattet af et påbud om genafhændelse eller  

 lovliggørelse.
Med hensyn til de støttemæssige konsekvenser  

 af manglende overholdelse af de supplerende støttebetingelser har  

 ministeren over for udvalget oplyst, at de støttemæssige  

 konsekvenser, for så vidt angår de regler, som knytter sig til  

 bestemte arealer, som f.eks. reglerne i landbrugsloven og reglerne om  

 dyrkningsfri bræmmer i henhold til vandløbsloven, vil blive  

 begrænset til de faktiske arealer, for hvilke reglerne er  

 overtrådt.
En sådan model vil indebære, at der ikke  

 udbetales støtte til arealer, som drives i modstrid med reglerne i  

 landbrugsloven, eller arealer langs vandløb, som dyrkes i modstrid med  

 vandløbslovens regler om dyrkningsfri bræmmer.
For så vidt  

 angår overtrædelser af landbrugslovens regler om eje og drift af  

 landbrugsejendomme, vil der kun blive tale om støttebortfald for  

 arealer, hvor et meddelt påbud om genafhændelse eller  

 lovliggørelse ikke er blevet respekteret på  

 ansøgningstidspunktet.
 For så vidt angår reglerne om  

 gødningsanvendelse, vil de støttemæssige konsekvenser  

 blive sat i forhold til den procentuelle overgødskning.
 Ved overtrædelse af reglerne om pligt til at  

 udfærdige sædskifteplaner til opfyldelse af kravet om  

 grønne marker forudses der en reduktion af hektarstøtten til  

 den pågældende bedrift på 6 pct., dog maksimalt 30.000 kr.,  

 eventuelt suppleret af en procentuel støttereduktion afhængig af  

 den procentvise afvigelse af reglerne om grønne marker, dog  

 højst 10 pct.
Der forudses fastsat en bagatelgrænse for  

 støtteinddragelsen, f.eks. svarende til hektarstøtten for 1  

 hektar.
For bestemmelserne om dyrkningsfri bræmmer forudses dog i  

 stedet en mindste inddragelse af støtte af samme  

 størrelse.
 I ekstraordinære tilfælde kan  

 støttereduktionen bortfalde ud fra en konkret anvendelse af  

 proportionalitetsprincippet.
Støttereduktioner vil normalt blive fulgt op af et  

 bødeforlæg i henhold til straffebestemmelserne i den  

 pågældende lovgivning.
Hvis det i denne forbindelse   eller i  

 øvrigt   konstateres, at de forhold, som har ført til  

 støttereduktionen, ikke har været vurderet korrekt, vil der ske  

 en tilsvarende efterregulering.
Beløbet vil blive tillagt renter efter  

 dansk rets almindelige regler herom.
 Ministeren har over for udvalget oplyst, at de supplerende  

 støttebetingelser og de støttemæssige konsekvenser ved  

 manglende overholdelse af betingelserne vil blive fastsat i en  

 bekendtgørelse, som vil foreligge inden ansøgningstidspunktet  

 for den støtte, der bliver berørt af reglerne, således at  

 landbrugerne forinden har overblik over såvel reglerne som de  

 støttemæssige konsekvenser ved manglende eller manglende  

 fuldstændig overholdelse af reglerne.
Ministeren har endvidere oplyst, at hvis ansøgeren  

 har opfyldt sin forpligtelse med hensyn til fremlæggelse af de  

 relevante oplysninger, vil myndighederne kun foretage støttereduktion,  

 hvis det må anses for fastslået, at der faktisk er sket en  

 overtrædelse.
Myndighederne har en pligt til at sikre, at sagen er  

 tilstrækkelig oplyst, og der vil ikke ske støttereduktion  

 på et tvivlsomt grundlag.
 Ministeren har givet udvalget tilsagn om, at han efter de  

 første to år vil fremlægge en redegørelse for  

 udvalget om, hvordan erfaringerne har været i Danmark, og hvad der er  

 sket i de øvrige EU-lande.
 Et mindretal (Venstres og Dansk Folkepartis  

 medlemmer af udvalget) indstiller lovforslaget til forkastelse ved 3.  

 behandling.
 Selv om regeringen i forhandlingerne om lovforslaget har  

 vist god vilje til at afbøde de voldsomme restriktioner, der var lagt  

 op til ved lovforslagets fremsættelse, finder mindretallet, at loven  

 bryder med mange retsprincipper, som mindretallet ikke kan gå på  

 kompromis med.
 Det er også for mindretallet grundlæggende, at  

 der skal værnes om naturen, og at enhver form for dyrkning af jord -  

 ligesom al anden færden i og brug af naturen - skal være  

 underlagt bestemmelser, som sikrer, at også kommende generationer kan  

 leve af og i pagt med naturen.
Dette skal ske på en sådan måde, at der  

 er samspil og overensstemmelse med de øvrige EU-lande.
Det er  

 afgørende, at Danmark ikke med sin enegang flytter  

 fødevareproduktionen til udlandet med den sikre følge, at dansk  

 landbrug og dets miljøskånsomme produktion kvæles og  

 erstattes af udenlandske fødevarer, som ikke produceres under samme  

 hensyn til miljøet.
 Det er derfor vigtigt, at principperne i cross-compliance  

 er ens og obligatoriske i alle EU-lande, når der skrides til handling.  

 Dette er ikke tilfældet, som ministeren belyser i sit svar på  

 spørgsmål 30.
 Det var mindretallets håb, at forhandlingerne om  

 Agenda 2000 havde opfyldt disse krav, men det blev kun til en  

 hensigtserklæring, idet ingen andre lande endnu har taget noget  

 initiativ til lovgivning på området.
Håndhævelsen af dansk miljølovgivning  

 skal som al anden lovgivning være underlagt almindelige retsprincipper,  

 hvor en domstol dømmer, og hvor anklagemyndigheden har bevisbyrden.
I  

 lovforslaget anvendes omvendt bevisbyrde, idet det er landmanden, som  

 føler sig uretmæssigt afkortet i EU-støtte, der ved egen  

 finansiering og på eget initiativ skal lægge sag an for at bevise  

 sin støtteberettigelse.
Der skal ligeledes sikres proportionalitet og  

 ligebehandling ved overtrædelser af miljølovgivning.
Den, som  

 ikke modtager EU-støtte, vil alt andet lige ikke rammes i samme grad  

 som den, der modtager støtte, for samme forseelse med dette  

 lovforslag.
Denne praksis ses ikke anvendt på andre områder.  

 Ingen kunne drømme om at gøre det til en betingelse for  

 udbetaling af dagpenge, kontanthjælp eller pension, at man overholder  

 færdselsloven eller straffeloven.
Der gives i dette lovforslag myndighederne tilladelse til  

 ransagning af privat ejendom uden retskendelse.
Det er mindretallet  

 grundlæggende og principielt imod.
Samtidig fortsætter lovforslaget den øgede  

 tendens med offentliggørelse af "embedsmandsdømte"  

 erhvervsfolk, hvorimod der stadig værnes om domstolsdømte  

 straffelovsovertræderes og narkohandleres identitet.
Her burde der som  

 minimum være lighed for loven, så menigmand kunne beskytte sig  

 ligeligt i forhold til sine omgivelser.
Der er i lovforslaget lagt op til en forlængelse af  

 forældelsesfristen i forhold til almindelig praksis.
Denne  

 forlængelse ses ikke sagligt begrundet i forhold til anden lovgivning.
 Et andet mindretal (Kristeligt Folkepartis medlem  

 af udvalget) vil redegøre for sin stilling til lovforslaget ved 2.  

 behandling.
Erling Christensen (S)  

Hugo Sørensen (S)
Erik Mortensen (S) Margot Torp (S)
Jørn Jespersen (SF) fmd.      

 Kristen Touborg (SF)
Annie Lunde Hansen (CD)
Vibeke Peschardt (RV)
Keld Albrechtsen (EL)
Christian Mejldahl (V) Jens Kirk (V)
Mariann Fischer Boel (V)
Peter Hansen-Nord (V)
Lene Espersen (KF) nfmd.
Henning Grove (KF)
Christian H.
Hansen (DF)   

 Ole M.
Nielsen (KRF) Fremskridtspartiet havde ikke medlemmer i udvalget.
Bilag Udvalgets spørgsmål nr. 7, 18, 26, 30, 33, 34,  

 41 og 57 til fødevareministeren og fødevareministerens  

 besvarelse heraf.
 Spørgsmål 7:
 Vil ministeren særligt redegøre for,  

 hvorledes bemyndigelserne vil blive udmøntet i relation til  

 støtte og i relation til reduktion i støtte.
 Svar:
EU-støtten vil som hidtil hovedsagelig skulle  

 udbetales efter fælles EU-bestemmelser, men de nationale konvolutter  

 giver mulighed for at fastsætte særlige nationale bestemmelser  

 for en del af støtten til oksekød og mælk.
Her er det min  

 hensigt at udforme den danske ordning under særlig hensyn til den del  

 af produktionen, der ikke opnår den særlige  

 handyrpræmie.
Reduktion af støtten vil skulle ske efter på  

 forhånd fastlagte bestemmelser.
Primært er det hensigten, at der  

 skal være støttemæssige konsekvenser af overtrædelse  

 af bestemmelserne om sædskifteplaner og gødningsregnskab og om  

 dyrkningsfri bræmmer samt undladelse af at respektere et  

 genafhændelsespåbud efter landbrugsloven.
 Spørgsmål 18:
 Ministeren bedes besvare nedenstående  

 eksempelspørgsmål:
» Landmanden indsender 1998/99-gødningsregnskab den  

 31. marts år 2000. Plantedirektoratet konstaterer ved kontrol et  

 overforbrug på 10 kg.
N pr. hektar.
Plantedirektoratet fremsender et  

 bødeforlæg på 10.000 kr. den 1. oktober år 2000.
 Landmanden indsender 21. april år 2000 en  

 ansøgning om hektarstøtte for år 2000  

 (dyrkningsåret 1999/2000).
 Landmanden er blevet opmærksom på, at der er  

 sket en fejl i hans gødningsregnskab for 1998/99. Dette har han nu  

 rettet for gødningsåret 1999/2000. Reglerne er overholdt i  

 gødningsåret 1999/2000«.
Betragter fødevareministeren overholdelsen af  

 lovgivningen som en almindelig ansøgningsbetingelse? I bekræftende fald vil EU-direktoratet i eksemplet  

 udbetale den fulde hektarstøtte i år 2000 med henvisning til, at  

 der ikke på udbetalingstidspunktet er konstaterede  

 regelovertrædelser for gødningsåret 1999/2000? I modsat fald vil EU-direktoratet i eksemplet nægte  

 udbetaling af den fulde hektarstøtte i år 2000 med henvisning  

 til den konstaterede overtrædelse i gødningsarealet 1998/99? Hvilken praksis vil ministeren vælge, hvis  

 sagsbehandlingen trækker ud i 5 år svarende til den nye  

 forældelsesfrist i gødnings- og sædskiftesager.
Hvis en  

 sag fra 1999 stadig verserer i år 2004, kan den så have  

 konsekvenser for støtteudbetalingen i år 2004? Svar:
 Jeg vil finde det mest hensigtsmæssigt, hvis  

 støttereduktioner f.eks. i hektarstøtte eller dyrepræmier  

 alene sker i støtten for det produktionsår, hvor  

 overtrædelsen er begået, og det er min hensigt at systemet skal  

 tilrettelægges således, at dette vil være  

 tilfældet.
 Spørgsmål 26:
 Ministeren bedes give en begrundet redegørelse for,  

 hvilke overtrædelser der kan blive omfattet af bemyndigelsen til  

 offentliggørelse.
 Svar:
Det er ikke hensigten at foretage offentliggørelse  

 med henblik på en mulig afskrækkende effekt heraf.
Det er  

 udelukkende hensigten at foretage offentliggørelse af  

 kontrolresultater, hvor det er relevant ud fra en forbrugerinteresse.
I  

 øjeblikket sker dette på grundlag af Plantedirektoratets kontrol  

 af frugt og grønt.
Praksis på dette område tilsigtes  

 videreført uændret.
 Spørgsmål 30:
Hvilke minimumskrav vil gælde i andre EU-lande, for  

 så vidt angår opfyldelse af kravene om cross compliance? Svar:
Til besvarelse af spørgsmålet er der blevet  

 indhentet oplysninger fra de danske statskonsulenter/ambassader i de andre  

 EU-lande, idet det er søgt oplyst, hvordan de andre lande  

 påtænker at implementere cross compliance.
På den baggrund  

 har ministeriet modtaget følgende tilbagemeldinger:
 Sverige og Finland:
Både i Sverige og Finland er man fortsat i de  

 indledende faser.
I Sverige drøftes spørgsmålet i en  

 arbejdsgruppe, og også i Finland har man påbegyndt en diskussion  

 af sagen.
 Tyskland:
Fra ambassaden oplyses, at de tyske overvejelser i  

 øjeblikket drøftes med landbrugsorganisationerne og  

 forbundslandenes landbrugsministerier.
Det er indtrykket, at der overvejes  

 både muligheden for at kombinere miljøkrav med bøde,  

 nedsat støtte ved overtrædelse af betingelserne og  

 forhøjelse af udligningsstøtten ved øgede betingelser,  

 men at man vil foretrække at indføre bøde fremfor  

 støttereduktion.
 Holland:
For så vidt angår Holland, oplyses, at  

 ministeriet for øjeblikket sammen med landbrugsorganisationerne og de  

 udbetalende organer ser på de forskellige muligheder for at  

 indføre cross compliance.
I den forbindelse er det indtrykket, at man  

 mest er tilhænger af en løsning med reduktion i støtten,  

 men man diskuterer også andre muligheder.
Det er vigtigt for de  

 hollandske myndigheder, at reglerne bliver simple og ubureaukratiske.
 Østrig:
Det oplyses, at man i Østrig formentlig vil  

 udfærdige en national forordningstekst.
Retningslinjen i denne tekst  

 forventes at blive den østrigske standard for "Gute Fachliche  

 Landwirtschaftspraxis", dvs. standardsættet for "godt  

 landmandsskab".
 Belgien og Luxembourg:
Vedrørende Belgien og Luxembourg er det oplyst, at  

 intet er besluttet hverken om indhold eller procedure.
Man afventer  

 vedtagelsen af rådsforordningen og eventuelle  

 gennemførelsesbestemmelser.
Man oplyser endvidere, at der hverken i  

 Luxembourg eller Belgien er fremsat ønsker om cross compliance fra  

 politiske partier eller miljøorganisationer.
 UK:
 Det oplyses, at ministeriet er i færd med at  

 konsultere erhvervet og andre interesserede parter vedrørende den nye  

 generelle miljøbestemmelse.
Inden for markedsordningerne for okse- og  

 fårekød findes der allerede en nationalt frivillig mulighed for,  

 at medlemslandene kan knytte miljømæssige krav til  

 husdyrpræmieordningerne.
I UK er det på dette grundlag fastsat,  

 at husdyrpræmierne reduceres eller helt bortfalder, hvis der  

 konstateres "overgræsning"   dvs. hvis det vurderes, at  

 afgræsningen af arealerne forårsager betydelig  

 miljømæssig skade.
Britiske landmænd, der overtræder  

 miljøbestemmelserne, får reduceret husdyrpræmierne i  

 førstegangstilfælde.
I gentagelsestilfælde bortfalder  

 præmieretten.
 Irland:
Fra Irland oplyses det, at man ikke er særlig langt  

 i gennemførelsen af cross compliance-bestemmelserne.
I  

 øjeblikket er man ved at indhente oplysninger fra de forskellige  

 udbetalende organer i landet om, hvordan man ønsker at  

 gennemføre reglerne.
Spanien I Spanien er man i gang med overvejelserne, hvor man  

 søger at fastlægge, hvilke miljøkrav der skal finde  

 anvendelse, men der forudses forskellige tekniske problemer.
 Grækenland:
 Fra Grækenland oplyses det, at den græske  

 holdning er positiv med hensyn til at sammenkæde udbetaling med  

 miljøhensyn, og man studerer reglerne nærmere.
 Frankrig, Italien og Portugal:
For så vidt angår Frankrig, oplyses det, at  

 man i øjeblikket er ved at overveje implementeringen.
De nærmere  

 elementer i overvejelserne kunne dog ikke oplyses.
Vedrørende Italien, har det italienske  

 landbrugsministerium meddelt, at Italien endnu ikke har taget stilling til  

 sagen.
Tilsvarende for så vidt angår Portugal, hvorfra det  

 meddeles, at Portugal afventer vedtagelsen af de endelige  

 forordningstekster.
 Spørgsmål 33:
I svar på spørgsmål 2 skriver  

 ministeren, at "Hensigten er at knytte allerede gældende  

 miljøkrav til de direkte støtteordninger.
Der vil således  

 ikke i denne forbindelse blive opstillet nye krav.
Hvis der senere  

 indføres nye krav, vil disse kunne inddrages som  

 støttebetingelser, hvis dette i øvrigt skønnes  

 hensigtsmæssigt".   Vil der hermed ikke være åbnet  

 muligheder for, at der ministerielt kan rejses helt nye krav til landbruget  

 uden Folketingets medvirken? Svar:
Nej, jeg har netop med min besvarelse ønsket at  

 præcisere, at det ikke er hensigten at indføre nye  

 miljøkrav med hjemmel i bemyndigelsesloven.
De miljøkrav, som  

 knyttes til de direkte støtteordninger, vil således være  

 indført med hjemmel i anden særskilt lovgivning.  

 Bemyndigelsesloven vil kun blive anvendt til at foretage koblingen til  

 støtteordningerne.
 Spørgsmål 34:
I svar på spørgsmål 2 skriver  

 ministeren, at "For så vidt angår de regler, som knytter sig  

 til bestemte arealer, som f.eks. landbrugsloven og reglerne om dyrkningsfri  

 bræmmer iht. vandløbsloven, vil de støttemæssige  

 konsekvenser blive begrænset til de arealer, for hvilke reglerne er  

 overtrådt".   Skal svaret forstås således, at der ikke  

 gives tilskud til hele det jordstykke (hvad enten det er 10 ha eller 100 ha),  

 som burde indeholde den dyrkningsfrie bræmme, eller ikke gives tilskud  

 til det areal, som skulle være bræmme, såfremt  

 bræmmen ikke er i overensstemmelse med lovkravene? Svar:
Svaret skal forstås således, at der ikke ydes  

 støtte til det areal, der skulle være dyrkningsfrit.
Det er  

 således som udgangspunkt kun selve bræmmen, der ikke er  

 støtteberettiget.
Da dette kan være ganske små arealer, er  

 det også i besvarelsen anført, at der af administrative og  

 præventive årsager forudses et minimumsbeløb for  

 inddragelsen, f.eks. svarende til hektarstøtten til 1 hektar.
 Spørgsmål 41:
 I forlængelse af svaret på  

 spørgsmål 11 anmodes ministeren om at præcisere, at  

 reduktion eller bortfald af støttebeløb kun sker ved faktisk  

 stedfunden væsentlig overgødskning og ikke ved fejlagtig  

 udfyldelse af gødningsplaner.
 Svar:
 Hvis det kan godtgøres, at der har været tale  

 om f.eks. en skrivefejl i gødningsregnskabet, vil der ikke blive tale  

 om reduktion.
 Spørgsmål 57:
Ministeren bedes kommentere henvendelsen af 19. april 1999  

 fra De danske Landboforeninger og Dansk Familielandbrug, jf.
L 59 - bilag  

 36.
 Svar:
 Med hensyn til de rejste spørgsmål om  

 ligebehandling og dobbelt straf bemærkes, at henvendelsen fra De danske  

 Landboforeninger hviler på den forudsætning, at en  

 afgørelse om bortfald eller reduktion af støttebeløbet  

 som følge af manglende overholdelse af støttebetingelserne  

 (overtrædelse af miljølovgivningen) har karakter af en  

 straf.
Dette er ikke korrekt.
Spørgsmålet om  

 støttebortfald m.v. er et civilretligt spørgsmål om, i  

 hvilket omfang den pågældende har ret til økonomiske  

 ydelser fra det offentlige.
Der kan således i de omhandlede  

 tilfælde alene blive tale om én straf, nemlig den, der  

 vedrører overtrædelse af miljølovgivningen.
Det er i  

 øvrigt en sædvanlig ordning i lovgivningen, at det forhold, at  

 man er straffet for en lovovertrædelse, kan have betydning for  

 civilretlige spørgsmål, herunder f.eks. for, i hvilket omfang  

 man kan opnå eller beholde offentligretlige tilladelser m.v.
Med hensyn til spørgsmål om  

 domstolsprøvelse må det fremhæves, at der i forbindelse  

 med civile søgsmål som omtalt i henvendelsen ikke vil skulle  

 tages stilling til, om den pågældende kan straffes for  

 overtrædelse af miljølovgivningen, men alene til, om der med  

 rette er sket bortfald eller reduktion i støttebeløbet.  

 Spørgsmål om straf for overtrædelse af  

 miljølovgivningen vil således som hidtil skulle behandles efter  

 strafferetsplejens almindelige regler, herunder med hensyn til principperne  

 for bevisbedømmelse.
Der henvises i øvrigt til  

 bemærkningerne nedenfor om grundlaget for landbrugsmyndighedernes  

 konstatering af, at der er sket en overtrædelse af  

 miljølovgivningen.
 For så vidt angår spørgsmål om  

 proportionalitetsprincippet, bemærkes, at fastsættelsen af de  

 nærmere regler på området vil ske under hensyntagen til  

 dette princip.
Mere generelt kan det i den forbindelse oplyses, at der  

 under alle omstændigheder skal foreligge en overtrædelse af de  

 pågældende bestemmelser i miljølovgivningen.
Den  

 omstændighed, at der f.eks. er sket en forurening på den  

 pågældende landbrugsejendom, vil således ikke i sig selv  

 være tilstrækkeligt til, at der kan ske bortfald eller reduktion  

 i støttebeløbet.
Er der sket en overtrædelse af  

 miljølovgivningen, vil der blive taget hensyn til overtrædelsens  

 nærmere omfang og karakter.
Den landbruger, der forsætligt har  

 foretaget omfattende overtrædelser af lovgivningen, vil således  

 f.eks. blive ramt hårdere end den, der uagtsomt har gjort sig skyld i  

 mindre omfattende overtrædelser.
 Til grund for konstateringen af, at der er sket en  

 overtrædelse, vil der skulle foreligge den fornødne  

 dokumentation.
Som anført i lovforslagets bemærkninger har  

 den foreslåede ordning til formål at skabe en øget  

 sikkerhed for overholdelse af miljølovgivningen.
Det er på den  

 baggrund ikke en betingelse for støttebortfald eller -reduktion, at  

 den pågældende landbruger (ansøgeren) selv kan straffes  

 for den skete overtrædelse, herunder at overtrædelsen  

 strafferetligt kan tilregnes den pågældende som forsætlig  

 eller uagtsom.
Der vil således f.eks. efter omstændighederne  

 også kunne ske bortfald eller reduktion i tilfælde, hvor en  

 overtrædelse af miljølovgivningen er foretaget af ansatte, men  

 hvor landbrugeren - uden at der er tale om et strafferetligt medvirkensansvar  

 - ikke i tilstrækkeligt omfang har sørget for, at der er  

 ført det fornødne tilsyn eller givet de nødvendige  

 instruktioner m.v.
 Er der derimod tale om en overtrædelse, som ikke  

 på nogen måde kan bebrejdes ansøgeren, vil der ikke blive  

 tale om reduktion eller bortfald.
 Hensyn til proportionalitetsprincippet vil endelig bl.a.  

 blive varetaget ved regler om, hvor lang tid en overtrædelse af  

 miljølovgivningen kan have betydning for retten til udbetaling af  

 støttebeløb.
 Med hensyn til spørgsmålet om adgang uden  

 retskendelse henviser jeg dels til bemærkningerne til lovforslagets §  

 1, nr. 4, dels til min besvarelse af spørgsmål 1.
 Med hensyn til begrænsningerne i klageadgangen  

 henviser jeg til min besvarelse af spørgsmål 32.
 Med hensyn til forældelsesfristen for strafansvaret  

 henviser jeg til bemærkningerne til lovforslagets § 1, nr. 16, og til  

 min besvarelse  af spørgsmål 1.
 Med hensyn til spørgsmålet om  

 offentliggørelse henviser jeg til min besvarelse af  

 spørgsmål 1, 26, 27 og 31.
 Justitsministeriet har oplyst, at man ikke har  

 bemærkninger til det anførte.
