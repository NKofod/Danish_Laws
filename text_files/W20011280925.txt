Tilbageførsel af areal fra byzone til  

 landzone UDSKRIFT AF PROTOKOLLEN FOR OVERTAKSTKOMMISSIONEN FOR  

 NORDJYLLANDS OG VIBORG AMTER Torsdag den 3. januar 2002 kl. 11.00 samledes  

 overtakstkommissionen ved bygningerne til ejendommen Fyrvej 55,  

 Hanstholm.
 Til stede var formanden, kommissarius Torben Bjerre, samt  

 kommissionens medlemmer, borgmester Holger Hedegaard, Vinderup,  

 fabriksarbejder Kjeld Justesen, Svenstrup, fængselsfunktionær  

 Harry Nielsen, Glyngøre, og centerleder Frede Hessel,  

 Ålestrup.
 Protokollen førtes af fuldmægtig Karen  

 Buskgaard.
OTAX 8/2001 Overtaksation i anledning af tilbageførsel af  

 areal af matr. nr. 1a Nørtorp, Ræhr i Hanstholm Kommune fra  

 byzone til landzone Der fremlagdes ankebegæring af 30. oktober 2001 fra  

 advokat Anne-Lisa Andersen, Frøstrup, for ejeren af matr. nr. 1a  

 Nørtorp, Ræhr, Anders Nielsen Andersen, udskrift af  

 taksationskommissionens forhandlingsprotokol vedrørende  

 taksationsforretningen den 22. august 2001 med deri nævnte bilag samt  

 talsationskommissionens kendelse af samme dato.
 Ejeren, Anders Nielsen Andersen, mødte sammen med  

 advokat Anne-Lisa Andersen.
 For Hanstholms Kommune mødte borgmester Ejner  

 Frøkjær, kommunaldirektør John Turka og afdelingsleder  

 Alice Busch Mandøe.
 Kommissionens formand spurgte, om nogen havde kendskab til  

 forhold, der kunne medføre inhabilitet for et eller flere medlemmer.  

 Det var ikke tilfældet.
 Det berørte areal blev udpeget for kommissionen.  

 Herefter fortsattes forretningen på rådhuset i Hanstholm, hvor  

 parterne fik lejlighed til at udtale sig.
Advokat Anne-Lisa Andersen nedlagde for ejeren den samme  

 principale, subsidiære og mere subsidiære påstand som over  

 for taksationskommissionen.
Hun fremførte de samme anbringender til  

 støtte herfor, herunder at kommunen ud fra dansk rets almindelige  

 erstatningsregler har pådraget sig et erstatningsansvar ved at undlade  

 langt tidligere at tilbageføre det omhandlede areal til landzone.
I  

 den forbindelse henviste hun til en af hendes ankebrev bilagt skrivelse af  

 21. april 1992 fra Jordbrugskommissionen for Viborg Amt (bilag 7), hvori  

 jordbrugskommissionen bl.a. anfører, at "kommissionen finder der  

 uacceptabelt, at kommunen fastholder jord i byzone, som ikke inden for en  

 overskuelig tid skal anvendes til byformål, men kommissionen har ikke  

 hjemmel til at gribe ind." Med hensyn til det opgjorte tab oplyste advokaten, at de  

 gennemsnitstal, der fremgår af sagens bilag 1 og 2, er en beregning,  

 der er fremkommet ved et gennemsnit af et stort antal regnskaber.
Dette  

 fremgår af en udtalelse af 25. oktober 2001 fra Landboforeningen  

 Nordthy, Kvægbrugskontoret, der ligeledes er bilag ankebrevet (bilag  

 5). Det bestrides således, at tallene - som anført i  

 taksationskommissionens kendelse - er behæftet med en betydelig  

 usikkerhed.
 Afdelingsleder Alice Busch Mandøe gentog for  

 kommunen såvel påstanden som anbringenderne fra  

 taksationsforretningen.
Kommissionen drøftede sagen og afsagde  

 sålydende KENDELSE:
 Overtaksationskommissionen finder ligesom taksationskommissionen, at det  

 godtgørelsesbeløb, som kommunen har udbetalt ejeren i henhold  

 til § 29A, stk. 2, i lovbekendtgørelse nr. 808 af 4. december 1990 om  

 beskatning til kommuner af fast ejendom, er passende ansat.
Kommissionen finder ikke grundlag for at tillægge ejeren nogen  

 erstatning efter bestemmelsen i lov om planlægning § 46, stk. 1, da der  

 ikke er fremkommet oplysninger om, at han har afholdt udgifter med henblik  

 på ejendommens udnyttelse i byzone.
Lodsejeren har heller ikke  

 påberåbt sig denne bestemmelse, men begrunder sit erstatningskrav  

 med, at han har lidt et tab som følge af, at kommunen  

 uretmæssigt i en årrække har fastholdt ca. 17 ha af hans  

 ejendom i byzone, hvilket har forhindret ham i at foretage en naturlig og  

 nødvendig udvidelse af produktionsapparat på ejendommen.
Efter lov om planlægning er det kommunalbestyrelsen, som foretager  

 en vurdering af, om byudviklingen nødvendiggør, at et areal i  

 byzone skal tilbageføres til landzone, og i givet fald på  

 hvilket tidspunkt dette skal ske.
Det tilkommer ikke taksationsmyndighederne  

 at vurdere og efterprøve dette skøn.
Overtaksationskommissionen kan ikke medgive ejeren, at byzonebåndet  

 som sådant har hindret ham i en naturlig udnyttelse af hans  

 landbrugsejendom.
Det ca. 17 ha store areal har hele tiden været et  

 landbrugsareal uanset beliggenheden i byzone.
Efter landbrugsloven skal et  

 sådant areal drives landbrugsmæssigt, indtil det tages i brug til  

 andet formål.
Det tæller med i ejendommens  

 gødningsregnskab og kan danne grundlag for hektarstøtte efter  

 reglerne om disse forhold.
Arealet kan ligeledes indgå ved ejerens  

 overvejelser og dispositioner med hensyn til størrelsen af  

 produktionsapparatet.
En eventuel spildt investering - fx i form af for  

 store, endnu ikke afskrevne bygninger - ved arealets overgang til anden  

 anvendelse kompenseres gennem salgsprisen/ekspropriationserstatningen for  

 arealet.
Kommissionen finder herefter, at der heller ikke på dette  

 grundlag kan tillægges lodsejeren nogen erstatning.
 Med denne begrundelse stadfæster overtaksationskommissionen  

 taksationskommissionens kendelse.
Herefter b e s t e m m e s :
 Taksationskommissionens kendelse stadfæstes.
Som godtgørelse for udgifter til advokatbistand ved begge kommissioner udbetales til ejeren 10.000 kr.
 Hermed afsluttedes forretningen.
