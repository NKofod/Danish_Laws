Pressenævnets kendelse i sag nr. 2022-80-0898 TV 2 skal ikke hindre tilgængeligheden af Station 2-udsendelse En person klagede til Pressenævnet over TV 2s afvisning af at hindre tilgængeligheden af en Station 2-udsendelse, hvor personen medvirkede.
Pressenævnet fandt, at der ikke lå tungtvejende grunde for, at TV 2 burde have imødekommet anmodningen om at hindre tilgængeligheden af udsendelsen.
Nævnet lagde vægt på, at emnet for udsendelsen har klar almen interesse, at personens navn ikke fremgår af udsendelsen, og at personen er sløret på en sådan måde, at han ikke fremstår identificerbar for en bredere kreds.
 [Klager] har klaget til Pressenævnet over, at TV 2 har afvist hans anmodning om at slette eller anonymisere udsendelsen Station 2: Børnelokkere på nettet, som blev bragt den 22. marts 2021 på TV 2, idet han mener, at god presseskik derved er tilsidesat.
1 Sagsfremstilling Den påklagede udsendelse TV 2 bragte den 22. marts 2021 udsendelsen Station 2: Børnelokkere på nettet på TV 2. Udsendelsen, som varer ca. 28 minutter, er fortsat tilgængelig på platformen play.tv2.dk med følgende omtale:
Børn og unge bruger dagligt timevis på sociale medier og online på spil.
Men de er ikke alene.
Også krænkere har fundet vej til sociale medier og de uskyldige spil.  Af udsendelsen fremgår blandt andet følgende:
[Tidskode 00:0101:21] Udsendelsen indledes med optagelser hjemme hos journalist [Journalisten]. [Journalisten] er i gang med at indrette et pigeværelse til en fiktiv 13-årig pige:
 Programværten, speak voiceover: Vi er i gang med at skabe et pigeværelse hjemme hos [Journalisten], der er journalist på Station 2. Vi vil bygge et ungdomsunivers, og derfor har vi købt smykker og spejle, plakater og billeder, blade og bøger, for at skabe en profil på nettet til en 13-årig pige.
[På skærmen vises et Snapchat-billede af [Journalisten] med et hundefilter] Programværten: Så det er dig? [Journalisten]: Det er mig.
Med hundefilter på Snapchat.
[Der klippes til et nyt Snapchat-billede af [Journalisten] med et hundefilter] Programværten: Der ser du altså virkelig ung ud.
Der ligner du et barn.
 [Journalisten]: Ja.
Programværten, speak voiceover: Målet er at undersøge, hvem der kontakter hende, hvad der bliver talt om, og hvad der sker, når børn og unge er på nettet, uden at forældrene kigger med.  [Tidskode 07:1208:34] Der vises optagelser af pigeværelset hjemme hos [Journalisten]:
Programværten, speak voiceover: Station 2 vil nu undersøge, hvad der sker, og hvor hurtigt det går, når børn og unge er på nettet, uden at forældrene kigger med.
Derfor har vi skabt et ungdomsunivers hjemme hos [Journalisten].
Til daglig er hun journalist på Station 2, men vi vil nu sminke hende yngre, så hun kommer til at ligne en pige på 13.
 [Journalisten]: Hvis vi kan lave et eller andet ungdommeligt med håret.
Programværten, speak voiceover: Vi kalder hende Olivia og lader hende oprette profiler på forskellige apps og sociale medier.
Til det skal hun bruge en række billeder, som vi tager sammen med en 12-årig pige.
Station 2 opstiller nogle klare regler, før vi begynder. Olivia kontakter ingen.
Hun svarer kun dem, der kontakter hende. Olivia fortæller alle, at hun er 13 år gammel.
Og Olivia starter ingen samtaler af seksuel karakter.
Så er vi klar.
Eksperimentet kan begynde.  [Tidskode 22:3227:28] Der vises optagelser af programværten og [Journalisten]:
 [Journalisten]: Jeg har skrevet med ham her, som gerne vil mødes med mig i dag.
Programværten: Nå.
Og hvem er han? [Journalisten]: Det er en [Alder 1]-årig fyr.
Programværten: Hvad skriver han ellers? [Journalisten]: Han skriver her [beskeden vises på skærmen]: Kunne du godt gå med mig på et offentligt toilet søde? Bare nysgerrig.
Programværten: Men han er ikke decideret inde og sige: Jeg vil have sex med dig? [Journalisten]: Han har aldrig skrevet: Skal vi have sex, eller at han vil have sex med mig.
Programværten: Vil du gerne have, at vi gør frække ting.
Så snakker I noget om massage.
Og så spørger han [beskeden vises på skærmen]: Jeg er også nysgerrig, hvor du vil føre min hånd hen søde.
Ved han, at du er 13? [Journalisten]: Det gør han.
Jeg har skrevet til ham, så der ikke skal herske nogen tvivl om det, når vi står og mødes.
Programværten: På [Landsdel 1]? [Journalisten]: På [Landsdel 1].
[Der klippes til optagelser af programværten og [Journalisten], der kører i bil] Programværten: Så det er der, jeg skal have fat i ham? [Journalisten]: Det er der, du skal have fat på ham.
Programværten: Vi har lavet et kodeord.
Hvad siger du? [Journalisten]: Jeg siger, at min mor ringer til mig.
Programværten: Og hvis du siger det, så er det mit kodeord til, at jeg griber ind.
Så går jeg hen og konfronterer ham? [Journalisten]: Det er en plan.  Der klippes til optagelser af [Journalisten] i toget på vej til [Landsdel 1] for at mødes med den [Alder 1]-årige mand.
På skærmen vises [Journalisten]s korrespondance med manden, hvor beskederne én for én vises.
Der fremgår ingen navne på beskederne:
 [Klager]: Hvordan ser du ud muz.
 [Journalisten]: Brun jakke og pink hue hehe.
 [Klager]: Så du da nem at finde er jeg sikker på [hjerte-emoji].
[Der klippes til optagelser af programværten, der kører i bil.
Beskederne vises fortsat én for én] [Klager]: Spiser du alt slags mad :) [hjerte-emoji] [Journalisten]: Hader svampe haha.
[Klager]: Det står ikke på min menu i dag :) [Der klippes til optagelser af [Journalisten] i toget.
Beskederne vises fortsat én for én] [Klager]: Hedder du Olivia.
 [Journalisten]: Ja, og du hedder [sløret navn] ik hehe.
 [Klager]: Jo søde muz.
[I toget lyder nu et højtalerudkald] Højtalerudkald: Næste station [Bynavn A].  [Klager]: Glæder mig vildt meget til at hente dig [hjerte-emoji].  Der vises optagelser af programværten, der sidder i en bil ved [Supermarkedet]s parkeringsplads og taler i telefon med en kameramand, der følger [Journalisten] med kameraet:
Programværten: Jeg sætter dig lige på medhør.
Hvad ser du nu? Kameramanden: [Utydeligt]. [Journalisten] nu.
Programværten: Har du [Journalisten] på linsen nu? Kameramanden: En gang til? Programværten: Har du [Journalisten] nu? Kameramanden: Jeg har lige mistet hende.
Hun er gået ned i tunnelen.
Hun kommer op om lidt.
[Der vises nu optagelser af [Journalisten], der kommer gående på parkeringspladsen] Kameramanden: [Journalisten] kommer op af tunnelen.
Går hen mod [Supermarkedet].
 Programværten: Er hun alene? ¬Kameramanden: Ja.
 Programværten: Hun er alene.
Kameramanden: Hun smser.
Går hen mod [Supermarkedet].
Hun står foran [Supermarkedet]s hovedindgang og smser.
Nu kommer han.
Der er kontakt.
Programværten: Okay.  På optagelserne ser man nu [Klager] og [Journalisten] mødes ved hovedindgangen til [Supermarkedet].
Det er midt på dagen. [Klager] er iklædt sort jakke, sorte bukser og sorte sko. [Klager]s ansigt er sløret, mens hans stemme ikke er sløret:
 [Journalisten]: Hej.
[Klager]: Hej.
Det er så Olivia? [Journalisten]: Ja, fra [Det sociale medie]. [[Journalisten] og [Klager] giver hånd til hinanden].
Hej.
 [Klager]: Hej.
[På optagelserne ser man nu [Journalisten] og [Klager] gå sammen på parkeringspladsen] [Journalisten]: Jeg har været lidt nervøs.
Jeg har ikke mødtes med nogen før på den her måde, så det er lidt derfor.
Hvor gammel er det, du er? Var du [Alder 2]? [Klager]: [Alder 1].
[Journalisten]: [Alder 1].
Har du mødtes med nogen på 13 år før? [Klager]: Nej, aldrig.
[Journalisten]: Nej, okay.
Nå.
 [Klager]: Du ligner ikke en på 13.
 [Journalisten]: Jeg har også fået at vide, jeg ser ældre ud.
[Der klippes til optagelser af programværten, der sidder i bilen, og som via en høresnegl kan høre [Journalisten]s og [Klager]s samtale] Programværten: Han er lidt mistroisk overfor, om hun er 13. Ja okay.
Han tipper hende til at være 16-17 år.
Men hun har jo sagt, at hun er 13.
[Der klippes tilbage til optagelser af [Journalisten] og [Klager], som står på parkeringspladsen] [Journalisten]: Du har ikke noget imod, at jeg er 13 år? [Klager]: Nej.
Du ligner ikke én, så det går nok.
[Journalisten]: Okay.
Har du prøvet at lave noget med nogen på min alder? [Klager]: Nej.
Du bliver den første.
[Journalisten]: Ja.
Men hvad tænker du, at du har lyst til med mig? [Klager]: Jeg tænker, vi ser tiden an og ser, hvad der sker.
Sker der noget, så sker der noget.
Sker der ikke noget, sker der ikke noget.
Skal vi gå? [Journalisten]: Ja, lige to sek.
Jeg tror, at min mor ringer.
Hov, vent lige.
To sekunder.  Programværten og en kameramand går hen til [Klager] og konfronterer ham på [Supermarkedet]s parkeringsplads:
Programværten: Du er ikke til stævnemøde her med 13-årige Olivia.
Du er med i et tv-program, der handler om voksne mænd, der prøver at begå overgreb mod børn.
 [Klager]: I må godt lige lade være med at filme mig.
 Programværten: Nej, det har vi faktisk lov til, fordi du forsøger at få et stævnemøde med en 13-årig pige.
 [Klager]: I må godt lige lade være med at filme mig, tak.
Programværten: Det har vi også lov til.
Jeg vil gerne vide, hvorfor du gør det her? [Klager]: Jeg har ikke nogen seksuel intention.
 Programværten: Men det har du jo.
[Klager]: Nej.
Jeg siger tak.
Programværten: Men prøv lige at hør her.
Jeg vil gerne vide, hvad du har gang i.
Kan du ikke forklare det? [Klager]: Jeg har ikke gang i noget.
 Programværten: Det har du jo.
 [Klager]: Jeg har ikke gjort noget.
 Programværten: Men du vil gerne mødes med en 13-årig pige, og du siger, at du er [Alder 1].
[Klager]: Jeg har ikke sagt, at jeg vil møde hende.
Det er hende, der vil møde mig.
 Programværten: Du har sagt, at du gerne vil møde hende her i [Bynavn A].
 [Klager]: Jeg synes også, at det er forkasteligt, at forældrene sender hende fra [Landsdel 2] og hertil.
Programværten: Men det er jo dig, der vil mødes med hende.
Det er derfor, hun er kommet. [I baggrunden ses en bil køre ud fra parkeringspladsen].
 [Klager]: Jeg grinede lidt ad det, for jeg troede ikke, det var rigtigt.
Programværten: Hvorfor kommer du så for at møde hende? [Klager]: Ja, det kan du så sige Programværten: Men bare lige forklar mig.
Hvorfor tænder du på at få fat i en 13-årig? [Klager]: Det gør jeg heller ikke.
Jeg tænder ikke på det.
 Programværten: Men du har sagt, at du gerne ville have hende hjem.
 [Klager]: Nej.
 Programværten: Jeg har lige hørt, hvad I har snakket om.
 [Klager]: Sikkert.
Programværten: Du vil gerne have hende hjem? [Klager]: Nej, jeg siger tak. [[Klager] går væk fra programværten og kameramanden.
Programværten og kameramanden følger efter ham].
Programværten: Prøv at hør.
Jeg vil gerne vide, hvorfor en 13-årig? Du er [Alder 1].
 [Klager]: Ja, men jeg er ikke interesseret i noget seksuelt.
Programværten: Hvorfor vil du så mødes på et offentligt toilet? [Klager]: Nej, nej, nej.
 Programværten: Jeg har set korrespondancen.
 [Klager]: Jeg siger tak for i dag.
Programværten: Men prøv at hør her.
Det her er jo også din mulighed for at forklare, hvad du har gang i.
 [Klager]: Jeg har ikke gang i noget.
Programværten: Hvorfor vil du så mødes med en 13-årig Olivia? [Klager]: Det ville jeg jo heller ikke.
 Programværten: Men det er det, du har gjort.
 [Klager]: Ja.
 Programværten: I har lige stået her og røget en smøg.
[Klager]: Ja.
Hvad så? Programværten: Men prøv at hør her.
Det her er din mulighed for at forklare dig.
 [Klager]: Jeg siger tak for i dag.
Programværten: Hvorfor gør du det? [Klager]: Tak for i dag.
 Programværten: Ah.
[På optagelserne følger kameraet i ca. 15 sekunder [Klager], der går væk fra programværten] Der vises optagelser af programværten sammen med [Journalisten] på parkeringspladsen:
Programværten: Det var det.
Er du okay? [Journalisten]: Ja.
Jeg er okay.
Programværten: Godt.
Nu kører vi tilbage.
Programværten, speak voiceover: Olivia mødte den [Alder 1]-årige på det danske sociale medie [Det sociale medie].
Indehaveren siger til Station 2, at de udelukker alle, der ikke overholder retningslinjerne.
Derfor er den [Alder 1]-årige nu udelukket fra [Det sociale medie].  Øvrige oplysninger Pressenævnet har fra [Klager] modtaget blandt andet kopi af en dom afsagt den 3. november 2022 af Retten i [Bynavn D] om en persons overtrædelse af straffelovens § 264 d, stk. 1, for uberettiget at have delt en video af [Klager], samt skærmbilleder af kommentarsektioner til opslag på Facebook og af korrespondance via Facebook Messenger om [Klager].
Den 6. juli 2022 rettede [Klager] henvendelse til TV 2 med anmodning om sletning af udsendelsen.
TV 2 afviste den 23. august 2022 [Klager]s anmodning. [Klager]s klage over TV 2s afvisning er modtaget i Pressenævnet den 24. august 2022.
2 Parternes synspunkter 2.1 [Klager]s synspunkter Sletning og anonymisering  punkt B. 8 [Klager] har anført, at TV 2 har afvist hans anmodning om at slette eller anonymisere udsendelsen.
 I den forbindelse har [Klager] navnlig henvist til, at udsendelsen udstiller ham som børnelokker og pædofil, selv om han er et uskyldigt menneske med ren straffeattest.
 Hertil har [Klager] vedlagt blandt andet et brev af 23. december 2021 fra [Landsdel 3]s Politi, hvoraf det fremgår, at anklagemyndigheden frafalder en sigtelse for overtrædelse af straffelovens § 235, stk. 2, om besiddelse af børnepornografisk materiale, samt kopi af privat straffeattest af 15. august 2022 uden registreringer af afgørelser.
 [Klager] har endvidere anført, at han er blevet hængt ud og er udsat for livsfare. [Klager] bliver blandt andet hængt ud på Facebook, herunder i en gruppe med titlen [Facebook-gruppe A]. [Klager] har hertil vedlagt skærmprint af en række kommentarer om ham fra Facebook-gruppen [Facebook-gruppe B].
Videre har [Klager] oplyst, at han har mistet sit hus og sine værdier efter udsendelsen.
Han har boet på forsorgshjem i [Bynavn B] og [Bynavn C], men er blevet smidt ud begge steder, da man ikke kan garantere hans sikkerhed.
[Klager] har endvidere oplyst, at udsendelsen udløste en politiransagning.
Hertil kommer, at misbrug af børn er den hårdeste beskyldning, og at folk bliver slået ihjel på grund af dette.
Politiet har gentagende gange bekræftet, at de har ramt den forkerte person, ligesom [Klager] forud for udsendelsen forsøgte at forklare, at han ikke er til børn, og at han aldrig ved sine fulde fem ville skrive med en under 18 år.
[Klager] har anført, at det siden den 18. februar 2021 har været ren frustration for ham, og i dag er han tilknyttet psykiatrien for at få hjælp, så hverdagen kan fungere bare lidt.
Ligeledes får [Klager] hjælp til alt det, han har været udsat for. [Klager] savner sin mor, søn, hus og familie, og alt er ifølge [Klager] ødelagt for ham, fordi TV 2 ville lave tv og manglende penge i kassen.
Hertil har [Klager] videre anført, at hvis TV 2 har råd til at filme og udstille uskyldige mennesker som ham, så må de også have råd til at give ham fuld erstatning.
Endvidere har [Klager] anført, at kvinden, der lavede videoen, er straffet efter straffelovens § 264 d.
 Sammenfattende har [Klager] anført, at såfremt han var sløret i en sådan grad, at anonymiteten virkede, er det hans opfattelse, at ovenstående ikke var sket for ham.
2.2 TV 2s synspunkter Sletning og anonymisering  punkt B. 8 TV 2 har afvist, at der er grundlag for at hindre tilgængeligheden af udsendelsen.
I den forbindelse har TV 2 anført, at [Klager] medvirker i udsendelsen i anonymiseret form.
Således nævnes [Klager]s navn ikke, ligesom han er sløret.
 Det er videre TV 2s opfattelse, at programmet fortsat har samfundsmæssig interesse.
TV 2 har endvidere anført, at [Klager] henviser til en sag om besiddelse af børnepornografisk materiale, hvor anklagemyndigheden ikke finder grundlag for at rejse tiltale.
Sagen er ikke relevant for nærværende sag.
Sagen om besiddelse af børnepornografisk materiale omtales ikke i programmet og har ikke noget med programmet at gøre, ligesom sagen omhandler et forhold fra 15. september 2021, som er et halvt år efter udsendelse af programmet.
 3 Pressenævnets begrundelse og afgørelse:
 I sagens behandling har følgende nævnsmedlemmer deltaget:
 Jesper Rothe, Jørn Mikkelsen, Lene Sarup og Otto Juhl Nielsen.
Kompetence Pressenævnet bemærker indledningsvist, at nævnet træffer afgørelse i sager om, hvorvidt der er sket offentliggørelse i strid med god presseskik, jf. medieansvarslovens § 34 og de vejledende regler for god presseskik.
Spørgsmål om erstatning samt spørgsmål om, hvorvidt der er sket overtrædelse af straffelovens bestemmelser, hører under domstolene og falder uden for nævnets kompetence.
God presseskik Sletning og anonymisering punkt B. 8 [Klager] har klaget over, at TV 2 har afvist hans anmodning om at slette eller anonymisere udsendelsen.
Generelt om punkt B. 8 Det følger af de vejledende regler for god presseskik, at meddelelser, som er offentliggjort i digitale medier, ofte vil være tilgængelige længe efter, at de er publiceret.
Efter anmodning til mediet kan tilgængeligheden af sådanne tidligere offentliggjorte, følsomme eller private oplysninger hindres, i det omfang det er muligt og skønnes rimeligt, jf. punkt B. 8.
 Medier kan afindeksere, dvs. ændre instruksen til søgemaskiner, så søgemaskiner ophører med at henvise til artiklen, anonymisere, dvs. ændre i artikelteksten så eksempelvis et personnavn anonymiseres, eller helt afpublicere en artikel, dvs. fjerne artiklen fra hjemmesiden.
 Det er nævnets opfattelse, at anvendelse af B. 8 i de vejledende regler og muligheden for at meddele et medie kritik for ikke at imødekomme en anmodning om afindeksering, anonymisering eller afpublicering som udgangspunkt kun bør anvendes, når der er tale om oplysninger, som er særligt belastende for den person, der er omtalt.
Den konkrete sag Udsendelsen Station 2: Børnelokkere på nettet omhandler seksuelle krænkelser af børn og unge på internettet.
I udsendelsen har TV 2 skabt en profil på internetsiden [Det sociale medie] til en fiktiv 13-årig pige Olivia for at undersøge, hvem der tager kontakt til hende.
 Pressenævnet lægger til grund, at en journalist ved TV 2 udgav sig for at være den 13-årige pige Olivia, og at den [Alder 1]-årige mand, som har taget kontakt til Olivia, og som mødes med den journalist, som udgiver sig for at være Olivia, er [Klager].
I udsendelsen vises optagelser af [Klager], der mødes med Olivia.
I udsendelsen optræder [Klager] iklædt sort jakke, sorte bukser og sorte sko, og [Klager]s ansigt er sløret. [Klager] omtales ikke ved navn i udsendelsen, men det fremgår, at han er [Alder 1] år.
Det fremgår endvidere af udsendelsen, at de mødes i [Bynavn A] på [Landsdel 1], og mødet finder sted ved [Supermarkedet]s parkeringsplads.
 Det er Pressenævnets opfattelse, at udsendelsen fra 2021, der angår seksuelle krænkelser af børn og unge på internettet, og hvor der vises optagelser af [Klager], indeholder personoplysninger af følsom karakter, der som udgangspunkt må betragtes som værende særlig belastende for [Klager].
Pressenævnet finder imidlertid, at der ikke foreligger tilstrækkeligt tungtvejende grunde for, at TV 2 i den konkrete sag burde have imødekommet anmodningen om at hindre tilgængeligheden af udsendelsen.
Nævnet har i den forbindelse lagt vægt på, at omtale af seksuelle krænkelser af børn og unge på internettet har klar almen interesse, at [Klager]s navn ikke fremgår af udsendelsen, og at optagelserne af [Klager] er sløret på en sådan måde, at han ikke fremstår identificerbar for en bredere kreds.
 Pressenævnet finder derfor ikke anledning til at kritisere TV 2 for ikke at have imødekommet [Klager]s anmodning om at hindre tilgængeligheden af udsendelsen.
