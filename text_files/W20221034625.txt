Ligebehandlingsnævnets afgørelse om handicap - uanset handicap - ej medhold J.nr. 22-42761 En mand, der er ordblind, klagede til Ligebehandlingsnævnet.
Han mente, at han var blevet udsat for forskelsbehandling på grund af sit handicap i forbindelse med, at han skulle checke ind på en computer hos en byret.
 Nævnet vurderede, at manden ikke havde påvist faktiske omstændigheder, der gav anledning til at formode, at manden på grund af sit handicap var blevet udsat for en ringere behandling i forbindelse med check ind hos byretten.
 Manden fik derfor ikke medhold i klagen.
 Afgørelsen blev truffet af et medlem af nævnets formandskab.
 Klagen angår påstået forskelsbehandling på grund af handicap i forbindelse med, at klager skulle checke ind via en computer hos en byret.
Ligebehandlingsnævnets afgørelse Det var ikke i strid med handicapdiskriminationsloven, at klager skulle checke ind via en computer hos en byret.
Sagens behandling Afgørelsen er truffet af et medlem af Ligebehandlingsnævnets formandskab.
Sagsfremstilling Klager henvendte sig den 27. september 2022 hos fogedretten ved en byret.
Klager skulle checke ind via en computer.
Computeren havde ikke en oplæsningsfunktion.
Da klager, som er ordblind, henvendte sig til en medarbejder, fik han efter det oplyste at vide, at programmet var nyt, og at medarbejderne selv skulle vænne sig til det.
Medarbejderen tilbød at læse teksten på skærmen højt for klager.
 Klagen blev modtaget i Ligebehandlingsnævnet den 27. september 2022.
 Klager fremsatte i klagen en beløbsmæssig påstand om betaling af en godtgørelse på 25.000 kr.
 Ligebehandlingsnævnet har ikke fundet grundlag for at foretage partshøring af indklagede.
Parternes bemærkninger Klager gør gældende, at han er blevet udsat for forskelsbehandling på grund af handicap.
Klager ønsker ikke, at der skal stå en medarbejder ved siden af ham og læse op for ham.
Det kan sammenlignes med, at man behandler ham som et barn, som ikke selv kan læse.
Klager vil inkluderes i samfundet og ikke udstilles.
Problemet kunne løses ved, at der kunne læses op på computeren.
Han mener ikke, at byretten tager hans handicap seriøst.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af handicap uden for arbejdsmarkedet efter lov om forbud mod forskelsbehandling på grund af handicap (handicapdiskriminationsloven).
Det fremgår af handicapdiskriminationsloven, at ingen må udsætte en anden person for direkte eller indirekte forskelsbehandling på grund af dennes handicap.
Forbuddet mod forskelsbehandling gælder for al offentlig og privat virksomhed på alle områder i samfundet.
Forbuddet gælder dog ikke for udøvelse af aktiviteter af rent privat karakter.
 Der foreligger direkte forskelsbehandling, når en person på grund af dennes handicap behandles ringere, end en anden person bliver, er blevet eller ville blive behandlet i en tilsvarende situation.
 Der foreligger indirekte forskelsbehandling, hvis en tilsyneladende neutral bestemmelse, betingelse eller praksis vil stille personer med handicap ringere end andre personer.
 Hvis en person, der anser sig for krænket, påviser faktiske omstændigheder, som giver anledning til at formode, at der er udøvet forskelsbehandling, påhviler det modparten at bevise, at der ikke er sket ulovlig forskelsbehandling.
 Klager har oplyst, at han ikke ønskede, at der skulle stå en medarbejder ved siden af ham og læse op for ham.
 Efter en samlet vurdering af de foreliggende oplysninger vurderer nævnet, at klager ikke har påvist faktiske omstændigheder, der giver anledning til at formode, at han på grund af sit handicap blev udsat for en ringere behandling i forbindelse med sin henvendelse ved byretten.
 På baggrund af nævnets faste praksis er det herefter åbenbart, at klager ikke kan få medhold i sin klage.
 Klagen tages herefter ikke til følge.
 Efter indholdet af klagen sammenholdt med oplysningerne i sagen har nævnet ikke fundet anledning til at foretage høring af indklagede.
 Nævnet har ved denne afgørelse ikke taget stilling til, om klager lider af et handicap omfattet af forskelsbehandlingslovens bestemmelser.
Retsregler Afgørelsen er truffet efter følgende bestemmelser:
