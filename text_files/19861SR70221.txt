Nr BR 221 Beretning over Forslag til lov om ændring af lov om vurdering af landets  

 faste ejendomme og lov om påligningen af indkomst- og formueskat til staten  

 (ligningsloven) (Omvurdering af ejerlejligheder, der frigøres fra lejemål)  

  

 Nr L 221 1986-87, 1. samling Afgivet af skatte- og afgiftsudvalget Afgivet: 19870821 Udvalget har behandlet lovforslaget i en række møder og har herunder stillet spørgsmål til ministeren for skatter og afgifter, som denne har besvaret skriftligt.
Et flertal (Socialdemokratiets, Socialistisk Folkepartis og Det Radikale Venstres medlemmer af udvalget) opfordrer regeringen til i den kommende folketingssamling at fremsætte lovforslag, således at det sikres, at udstykkede ejerlejligheder, der frigøres fra lejemål og sælges, omvurderes fra udgangen af det kalenderår, hvori den frigjorte lejlighed er blevet solgt.
Forslagets provenu vil formentlig blive ca. 20 mill. kr. i 1989, 40 mill. kr. i 1990 og herefter svagt stigende i årene derefter.
Et mindretal (Det Konservative Folkepartis, Venstres, Centrum-Demokraternes og Kristeligt Folkepartis medlemmer af udvalget) udtaler følgende: Som ministeren for skatter og afgifter udtalte ved lovforslagets 1. behandling, finder mindretallet, at spørgsmålet om en fremrykket omvurdering af disse ejerlejligheder vedrører skattereformforliget.
Mindretallet skal derfor, som også den radikale skatteordfører udtalte ved 1. behandling af lovforslaget, opfordre til, at lovforslaget tages op til forhandling imellem partierne bag skattereformen.
 P. u. v.
