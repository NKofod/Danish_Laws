Bekendtgørelse om erhvervsuddannelsen til oliefyrstekniker I medfør af § 4, stk. 2, i lov om erhvervsuddannelser, jf. lovbekendtgørelse nr. 157 af 17. februar 2015, og til dels efter bestemmelse fra Metalindustriens Uddannelsesudvalg, jf. lovens § 38, stk. 2, fastsættes:
Formål og opdeling § 1. Erhvervsuddannelsen til oliefyrstekniker har som overordnet formål, at eleverne gennem skoleundervisning og praktikuddannelse opnår viden og færdigheder inden for følgende overordnede kompetenceområder:
 1) Idriftsætning og indregulering af mindre oliefyrede energianlæg.
 2) Service- og vedligeholdelsesarbejde samt rensning af mindre oliefyrede energianlæg.
 3) Fejlsøgning og reparation af oliefyrede energianlæg.
 4) Udførelse af lovpligtige eftersyn i overensstemmelse med gældende regler på oliefyrede energianlæg.
 5) Skriftlig og mundtlig rådgivning og vejledning i anvendelse og vedligeholdelse af mindre oliefyrede energianlæg.
 Stk. 2. Uddannelsen afsluttes med specialet oliefyrstekniker, niveau 3 i den danske kvalifikationsramme for livslang læring.
Varighed § 2. Uddannelsen varer 2 år og 6 måneder, inklusive grundforløbet.
 Stk. 2. For elever, der skal gennemføre uddannelsen som erhvervsuddannelse for unge, varer uddannelsens speciale 1 år og 6 måneder, hvoraf skoleundervisningen udgør 12 uger fordelt på mindst en skoleperiode.
 Stk. 3. For elever, der skal gennemføre uddannelsen som erhvervsuddannelse for voksne (euv-forløb), varer uddannelsens speciale 1 år, hvoraf skoleundervisningen udgør 10 uger.
 Stk. 4. Den i stk. 3 nævnte skoleundervisning opdeles i mindst to skoleperioder for euv-forløb efter § 66 y, stk. 1, nr. 2, i lov om erhvervsuddannelser.
Kompetencer forud for optagelse til skoleundervisning i hovedforløbet § 3. For at kunne blive optaget til skoleundervisningen i hovedforløbet skal eleven opfylde betingelserne i stk. 2-6.
 Stk. 2. Eleven skal have grundlæggende viden på følgende områder:
 1) Kvalitetskrav og metoder til at tilgodese egen og andres sikkerhed samt arbejdsrelevant ergonomi.
 2) Sammenhængen mellem produktion, økonomi, tid og kvalitet i en typisk virksomhed inden for branchen.
 3) Dimensionering af enkle varmeanlæg med tilhørende komponenter.
 4) Normer og regler for oliefyrede varmeanlæg.
 5) Normer og standarder anvendt ved fremstilling af arbejdstegninger, udførelse af beregninger, materialelister og anden dokumentation.
 6) Sammenføjningsmetoder og deres anvendelighed.
 7) Materialer, håndværktøjer, maskiner og svejseudstyr anvendt inden for faget.
 Stk. 3. Eleven skal have færdigheder i at anvende følgende grundlæggende metoder og redskaber til løsning af enkle opgaver under overholdelsen af relevante forskrifter:
 1) Anvendelse af sikkerheds- og miljømæssige gældende regler i forhold til egen og andres sikkerhed ved udførelse af arbejdet samt udføre arbejdsopgaver ergonomisk korrekt.
 2) Anvendelse af it til faglig informationssøgning og kommunikation.
 3) Udførelse af beregninger, materialelister og anden dokumentation.
 4) Dimensionering af et oliefyret varmeanlæg med nødvendige komponenter.
 5) Aflæsning og udarbejdelse af arbejdstegninger ved hjælp af elektroniske værktøjer.
 6) Udvælgelse af egnet materiale og fremstilling af emner.
 7) Udførelse af installation af olietanke i henhold til standarder og normer.
 8) Udvælgelse og anvendelse af forskellige sammenføjningsmetoder.
 Stk. 4. Eleven skal have kompetence til på grundlæggende niveau at kunne:
1) vurdere om eget arbejde opfylder de af underviseren udvalgte kvalitetsmæssige krav, 2) redegøre for gældende normer og sikkerhedsbestemmelser og på baggrund af skitser eller tegninger planlægge og fremstille enkle emner, 3) demonstrere viden om og udvælge egnet materiale og værktøj til en given opgave, herunder begrunde sit valg, 4) dimensionere et enkelt varmeanlæg efter gældende normer og regler og herunder anvende og udarbejde enkle arbejdstegninger samt udføre enkle beregninger og nødvendig dokumentation og 5) udføre installation af olietanke på baggrund af demonstreret viden om regler og normer på området.
 Stk. 5. Eleven skal have gennemført følgende grundfag på følgende niveau og med følgende karakter:
 1) Dansk på E-niveau, bestået.
 2) Matematik på E-niveau, bestået.
 3) Naturfag på F-niveau, bestået.
 Stk. 6. Eleven skal have opnået følgende certifikater eller lignende:
 1) Kompetencer svarende til førstehjælp, mellem niveau, efter Dansk Førstehjælpsråds uddannelsesplaner pr. 1. september 2014.
 2) Kompetencer svarende til elementær brandbekæmpelse efter Dansk Brand- og sikringsinstituts retningslinjer pr. 1. september 2014.
Kompetencer i hovedforløbet § 4. Hovedforløbet har følgende kompetencemål:
 1) Eleven kan selvstændigt arbejde med alle arbejdsopgaver inden for uddannelsens jobområde, herunder koble relevant teori til tilrettelæggelse, udførelse og evaluering af konkrete arbejdsopgaver fra praktikken.
 2) Eleven kan samarbejde med kunder og myndigheder.
 3) Eleven kan kommunikere fagligt på alle niveauer i virksomheden.
 4) Eleven kan arbejde kvalitetsbevidst, overholde kvalitetskrav og udvise kendskab til en virksomheds kvalitetsstyringssystemer.
 5) Eleven kan arbejde energi- og miljøbevidst, overholde miljøkrav ved alle arbejdsopgaver inden for uddannelsens jobområder og har forståelse for bæredygtighed.
 6) Eleven kan udvise forståelse for globaliseringens indflydelse på arbejdsprocesserne i en typisk virksomhed i branchen.
 7) Eleven kan udvise kendskab til etablering og drift af egen virksomhed.
 8) Eleven kan udvise innovative kompetencer ved arbejdet inden for uddannelsens jobområder.
 9) Eleven kan udvise kendskab til produktionsstyring og evner til at strukturere, planlægge og vurdere løsningsmuligheder for egne arbejdsopgaver.
 10) Eleven kan dimensionere og opstarte oliefyrede kedelanlæg samt tilpasning til andre varmeanlæg.
 11) Eleven kan indregulere oliefyrede anlæg i henhold til gældende miljøregler.
 12) Eleven kan programmere varmestyringer i henholdt til kundens behov.
 13) Eleven kan udføre forskellige typer af eftersynsordninger på mindre oliefyrede anlæg i henhold til gældende lovgivning.
 14) Eleven kan udføre rensning, vedligeholdelses og serviceeftersyn af oliefyrede kedelanlæg.
 15) Eleven kan fejlfinde, reparere og udskifte defekte komponenter på oliefyrede kedelanlæg.
 16) Eleven kan fejlfinde og reparere el-styringer på oliefyrede kedelanlæg.
 17) Eleven kan udføre mundtlig og skriftlig kundebetjening.
 Stk. 2. Samspillet mellem skole og praktikvirksomhed beskrives i uddannelsesordningen, jf. bekendtgørelse om erhvervsuddannelser.
Godskrivning og merit § 5. Kriterier for skolens vurdering af, om der er grundlag for godskrivning på baggrund af elevens erhvervserfaring og tidligere uddannelse samt bestemmelserne om merit, er fastsat i bilag 1.
 Stk. 2. Elevens uddannelsesforløb afkortes yderligere, i det omfang elevens individuelle kompetencer giver grundlag herfor.
Afsluttende prøve § 6. Skolen afholder en afsluttende prøve som afslutning på sidste skoleperiode.
Prøven udgør en svendeprøve.
Stk. 2. Den afsluttende prøve består af en praktisk, en skriftlig og en mundtlig prøve, der løses som en integreret del af afslutningen på uddannelsens sidste skoleperiode.
Den praktiske prøve består af et projekt, som eleven vælger i samråd med læreren.
Projektet afspejler uddannelsens kompetenceområder.
Den skriftlige prøve består af udarbejdelse af dokumentation, der anvendes til arbejdsprocesser inden for uddannelsens kompetenceområder.
Den mundtlige prøve består af en fremlæggelse af den praktiske del og den skriftlige del.
Indholdet i den afsluttende prøve tilrettelægges af skolen efter samråd med det faglige udvalg.
Den praktiske og skriftlige prøve udarbejdes inden for en varighed af 20 klokketimer, mens den mundtlige fremlæggelse gennemføres på 30 minutter, inklusiv votering.
Stk. 3. Elevernes løsning af opgaverne bedømmes af en lærer (eksaminator) udpeget af skolen og to skuemestre (censorer) udpeget af det faglige udvalg.
De to skuemestre deltager kun i den mundtlige prøve.
Eksaminator og de to censorer giver samlet en karakter for henholdsvis den praktiske, skriftlige og mundtlige prøve.
 Stk. 4. For at der kan udstedes skolebevis, skal eleven have opnået et gennemsnit på mindst 02 for alle fag, og eleven skal have bestået hvert af de uddannelsesspecifikke fag.
 Stk. 5. Den afsluttende prøve skal være bestået.
 Stk. 6. Ved uddannelsens afslutning udsteder det faglige udvalg et uddannelsesbevis til eleven.
 Stk. 7. For arbejdsmarkedsuddannelser, der gennemføres som valgfri specialefag eller erhvervsrettet påbygning, anvendes bedømmelsen Bestået/Ikke bestået.
Ikrafttrædelse og overgangsbestemmelser § 7. Bekendtgørelsen træder i kraft den 1. august 2015.
 Stk. 2. Elever, der påbegynder eller er påbegyndt den tilsvarende hidtidige erhvervsuddannelse før den 1. august 2015, kan i overensstemmelse med overgangsordninger fastsat af skolen i den lokale undervisningsplan overgå til uddannelsen efter denne bekendtgørelse.
 Stk. 3. Elever, der på tidspunktet for påbegyndelsen af den tilsvarende hidtidige erhvervsuddannelse var fyldt 25 år, skal ved overgang til uddannelsen efter stk. 2 gennemføre uddannelsen som erhvervsuddannelse for voksne (euv).
