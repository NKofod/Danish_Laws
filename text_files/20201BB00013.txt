Fremsat den 7. oktober 2020 af Mona Juul (KF), Brigitte Klintskov Jerkel (KF), Marcus Knuth (KF), Mai Mercado (KF) og Søren Pape Poulsen (KF) Forslag til folketingsbeslutning om at afskaffe fantomskatten Folketinget pålægger regeringen inden udgangen af folketingsåret 2020-21 at fremsætte lovforslag, der afskaffer den såkaldte fantomskat, hvor en virksomhedsejer beskattes af det fulde beløb, som potentielt kan modtages i forbindelse med indgåelse af aftaler om milepælsbetalinger i forbindelse med salg af virksomheden.
I stedet skal sælgere af unoterede virksomheder beskattes løbende, efterhånden som de modtager deres milepælsbetalinger.
Bemærkninger til forslaget I dag bliver iværksættere og virksomhedsejere, der sælger deres virksomhed, beskattet af penge, som de potentielt aldrig får, hvis der bliver indgået aftale om milepælsbetalinger i forbindelse med salget.
Beskatningen rammer kun enkeltpersoner som stiftere og ejere.
Fonde og selskaber kan derimod sælge virksomheder skattefrit (»Skatteregler slog næsten milliardsalg ihjel: »Vi betalte skat af penge, vi ikke havde fået««, MedWatch, den 26. november 2018).
Det eksisterende skatteprincip vedrørende såkaldt suspensive betingelser, der udskyder beskatning, når der hersker usikkerhed om betalingen, er ikke tilstrækkelig.
Der findes eksempler på, at fantomskatten har haft negative konsekvenser for danske iværksættere, når de skal sælge deres virksomhed.
Eksempelvis kunne MedWatch i 2018 beskrive, at biotekvirksomheder har oplevet at være tæt på at få afsporet salget af deres virksomhed, når virksomhedsejerne opdagede, at de skulle betale skat af milepælsbetalinger, som de ikke havde fået  og muligvis aldrig ville få (»Skatteregler slog næsten milliardsalg ihjel: »Vi betalte skat af penge, vi ikke havde fået««, MedWatch, den 26. november 2018). Det er særlig problematisk, når iværksættere skal være tilbageholdende med salg af deres virksomheder, fordi beskatningen af en potentielt milepælsbetaling overstiger fortjenesten ved selve salgsbeløbet.
Dette kan yderligere være med til at koste danske arbejdspladser, når investorer ønsker at opkøbe og udvikle danske virksomheder i vækst.
Formålet med dette beslutningsforslag er derfor at pålægge regeringen at udarbejde en provenuneutral ordning, hvor virksomhedsejere skal betale skat af fortjenesten, når de modtager milepælsbetalingen, og således ikke kan risikere at blive beskattet af midler, som de ikke har modtaget og potentielt aldrig modtager.
Af samme årsag forventes forslaget at være provenuneutralt.
Skriftlig fremsættelse Mona Juul (KF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at afskaffe fantomskatten.
(Beslutningsforslag nr.
B 13) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
