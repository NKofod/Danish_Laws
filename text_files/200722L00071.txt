Fremsat den 6. februar 2008 af beskæftigelsesministeren (Claus Hjort Frederiksen) Forslag til Lov om ændring af lov om Arbejdsmarkedets Tillægspension (kompetenceudviklings- og uddannelsesfonde) § 1 I lov om Arbejdsmarkedets Tillægspension, jf. lovbekendtgørelse nr. 848 af 21. juli 2006, som ændret bl.a. ved lov nr. 1537 af 20. december 2006, lov nr. 577 af 6. juni 2007 og senest ved lov nr. 1235 af 24. oktober 2007 foretages følgende ændringer:
 1. I § 23, stk. 4, ændres »§ 26 b, stk. 3 og 4« til: »§ 26 b, stk. 3-5 og 7«.
 2. I § 23, stk. 5, ændres »§ 26 b, stk. 5« til: »§ 26 b, stk. 6«.
 3. I § 26 b indsættes efter stk. 4 som nyt stykke:
»Stk. 5. Midlerne kan placeres i et særskilt etableret eller eksisterende datterselskab, som Arbejdsmarkedets Tillægspension ejer fuldt ud, og som har til formål at levere administrative ydelser til overenskomstbaserede kompetenceudviklings- og uddannelsesfonde og sammenslutninger af sådanne eller levere tilsvarende ydelser til administrationsvirksomheder for sådanne aftagere.
Et eventuelt salg af ydelser fra Arbejdsmarkedets Tillægspension til et sådant selskab skal ske efter reglerne i § 23, stk. 4.« 4. I § 26 c, stk. 2, ændres »§ 26 b, stk. 3-6« til: »§ 26 b, stk. 3-7«.
 5. I § 26 e, stk. 5, ændres »§ 26 b, stk. 3-6« til: »§ 26 b, stk. 3-7«.
§ 2 Loven træder i kraft den 1. april 2008.
Bemærkninger til lovforslaget Almindelige bemærkninger 1. Lovforslagets indhold og baggrund Landsorganisationen i Danmark (LO) og Dansk Arbejdsgiverforening (DA) har i fællesskab anmodet Beskæftigelsesministeriet om at give Arbejdsmarkedets Tillægspension hjemmel til at yde teknisk og administrativ bistand til driften af kompetenceudviklingsfonde og uddannelsesfonde, der aftales mellem DA og LO eller andre overenskomstparter.
Arbejdsmarkedets parter har gennem en længere årrække varetaget betydelige uddannelsesmæssige opgaver og har haft fokus på nødvendigheden af en fortsat videreuddannelse og opkvalificering af arbejdsstyrken.
En del af disse tiltag har hidtil været organiseret i fondsregi.
LO og DA har ved de seneste overenskomstforhandlinger i foråret 2007 aftalt at oprette en central LO/DA-kompetenceudviklingsfond.
Fondens bestyrelse sammensættes med lige ret for LO og DA.
 LO/DA-kompetenceudviklingsfonden har til formål  inden for de rammer der fastlægges af fondens bestyrelse - at yde tilskud til medlemsvirksomhedernes omkostninger i forbindelse med individuel kompetenceafklaring for den enkelte medarbejder, afklaring af tilstrækkelige grundlæggende læse-, skrive- eller regnefærdigheder for den enkelte medarbejder samt medarbejdernes deltagelse i selvvalgt efter- og videreuddannelse i op til 2 uger om året.
 Finansieringen af ordningen sker ved, at virksomhederne indbetaler i alt 520 kr. om året pr. fuldtidsansat medarbejder (dog 260 kr. i 2008) til kompetenceudviklingsfonden.
 På de overenskomstområder, hvor overenskomstparterne er enige herom, kan parterne vælge at oprette tilsvarende egne kompetenceudviklingsfonde eller at tilslutte sig fælles kompetenceudviklingsfonde eller en kompetenceudviklingsfond på et andet relevant overenskomstområde, som i givet fald træder i stedet for den centrale kompetenceudviklingsfond.
Kompetenceudviklingsfonde er en overbygning og videreførelse på de allerede eksisterende fonde med uddannelsesmæssige formål og andre lønmodtagerudviklende tiltag i øvrigt.
Disse fonde hidrører fra aftaler mellem DA og LO og andre overenskomstparter.
Med oprettelsen af kompetenceudviklingsfondene, som en overbygning og videreudvikling af uddannelsesaftalerne, vil der med nærværende lovhjemmel kunne ydes teknisk administrativ bistand til såvel de kompetenceudviklende tiltag som de uddannelsesmæssige tiltag, der aftales i mellem DA og LO eller andre relevante overenskomstparter.
Arbejdsmarkedets Tillægspension har allerede i dag hjemmel til at tilbyde administrative ydelser til pensionsordninger, myndigheder og andre udbydere af alderdomssikring, efterløn, ordninger om udligning af arbejdsgivernes udgifter i forbindelse med barsel og finansiel virksomhed omfattet af lov om finansiel virksomhed, bortset fra pengeinstitut-, realkreditinstitut- og forsikringsvirksomhed.
Der findes 11 datterselskaber under ATP-koncernen.
Ni af dem er investeringsselskaber, mens to er administrationsselskaber.
 Arbejdsmarkedets parters ønske om at lade ATP administrere kompetenceudviklings- og uddannelsesfondene, kræver en selvstændig lovhjemmel, idet denne opgave/virksomhed ikke er omtalt i ATP´s eksisterende muligheder for at tilbyde administrative ydelser, herunder at udskille en sådan virksomhed i et datterselskab, der ejes fuldt ud af ATP.
 Hjemlen omfatter alene varetagelse af administrativ og teknisk bistand til overenskomstbaserede fonde eller sammenslutninger af sådanne med kompetence- og uddannelsesmæssige formål, som er oprettet ved kollektive aftaler enten mellem DA og LO eller andre lønmodtager- og arbejdsgiverorganisationer i fællesskab.
 Nærværende forslag imødekommer arbejdsmarkedets parters ønske til at lade ATP yde teknisk/administrativ bistand til kompetenceudviklings- og uddannelsesfondene.
3. Økonomiske og administrative konsekvenser for stat, kommuner og regioner Lovforslaget har ikke økonomiske eller administrative konsekvenser for stat, kommuner og regioner.
4. Økonomiske og administrative konsekvenser for erhvervslivet Lovforslaget har ikke økonomiske og administrative konsekvenser for erhvervslivet.
5. Miljømæssige konsekvenser Lovforslaget har ikke miljømæssige konsekvenser.
6. Administrative konsekvenser for borgerne Lovforslaget har ikke administrative konsekvenser for borgerne.
7. Forholdet til EU-retten Lovforslaget indeholder ikke EU-retlige aspekter.
8. Høring Lovforslaget har været sendt i høring i Dansk Arbejdsgiverforening, Landsorganisationen i Danmark, FTF, Akademikernes Centralorganisation, Sammenslutningen af Landbrugets Arbejdsgiverforeninger, Finanssektorens Arbejdsgiverforening, Ledernes Hovedorganisation, Kristelig Fagforening, Kristelig Arbejdsgiverforening, Kommunernes Landsforening, Amtsrådsforeningen i Danmark og ATP.
