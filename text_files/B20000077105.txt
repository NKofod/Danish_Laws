Bekendtgørelse om uddannelser mv. ved  

 Det Kongelige Danske Kunstakademis Billedkunstskoler I medfør af § 10 i lov nr. 289 af 27. april 1994 om  

 videregående kunstneriske uddannelsesinstitutioner under  

 Kulturministeriet, som ændret ved lov nr. 142 af 17. marts 1999,  

 fastsættes:
Uddannelsens struktur § 1. Uddannelsen ved Kunstakademiets  

 Billedkunstskoler er af maximalt 6 års varighed og består  

 af:
 1)	En grunduddannelse på 2 år, som er fælles for alle  

 studerende.
 2)	En normaluddannelse på op til 4 år inden for malerkunst,  

 billedhuggerkunst, grafisk kunst, mediekunst og andre nyere kunstneriske  

 udtryksformer.
 3)	En specialuddannelse på 2 år inden for kunstteori og  

 -formidling.
Stk. 2. De anførte uddannelseslængder i  

 stk. 1 angiver det antal årsværk, der skal lægges til  

 grund ved planlægningen af uddannelserne.
Et årsværk er en  

 fuldtidsstuderendes arbejde i et år.
Optagelse § 2. Afgørelse om optagelse på  

 uddannelsen træffes af Billedkunstskolerne efter en konkret kunstnerisk  

 vurdering af ansøgernes selvstændige arbejder.
 Stk. 2. Vurderingen foretages af et optagelsesudvalg,  

 som består af rektor eller dennes stedfortræder, lederen af  

 grunduddannelsen, lederne af normaluddannelsen, 2  

 lærerrepræsentanter, minimum 2 studenterrepræsentanter og  

 minimum 1 ekstern censor.
Stk. 3. Eksterne censorer beskikkes af Kulturministeriet efter  

 indstilling fra Billedkunstskolerne.
En censor er kun ekstern, såfremt  

 vedkommende ikke er ansat på Billedkunstskolerne i  

 undervisningsåret.
 Stk. 4. Billedkunstskolerne kan forlange, at udenlandske  

 ansøgere inden studiestart skal dokumentere kundskaber i dansk  

 på et niveau fastsat af skolen selv.
 § 3. Billedkunstskolerne fastsætter  

 nærmere regler om optagelsesproceduren til uddannelsen.
 Stk. 2. Reglerne skal omfatte:
1)	adgangsgrundlag, 2)	fremgangsmåde ved ansøgning og optagelse, 3)	bedømmelse og 4)	dispensations- og klageadgang.
Indhold § 4. På grunduddannelsen skal den studerende  

 opnå en grundlæggende beherskelse af de kunstneriske virkemidler  

 inden for malerkunst, billedhuggerkunst, grafisk kunst, mediekunst og andre  

 nyere kunstneriske udtryksformer samt grundlæggende kundskaber i de  

 tekniske og teoretiske discipliner.
 § 5. På normaluddannelsen skal den  

 studerende udbygge de opnåede færdigheder på  

 grunduddannelsen og udvikle sine kunstneriske evner gennem studier inden for  

 malerkunst, billedhuggerkunst, grafisk kunst, mediekunst og andre nyere  

 kunstneriske udtryksformer.
 Stk. 2. Nærmere regler om valg af studieretning  

 fastsættes i studieordningen.
 § 6. På specialuddannelsen skal den  

 studerende mundtligt, skriftligt og i plastisk form behandle emner på  

 et højt vidensmæssigt og analytisk niveau og videreudvikle sine  

 evner til refleksion og dokumentation inden for det billedkunstneriske  

 område.
 Stk. 2. Specialuddannelsen afsluttes med en hovedopgave, som  

 er et selvstændigt, analytisk og/eller teoretisk videnskabeligt studium  

 af en eller flere problemstillinger i tilknytning til uddannelsens centrale  

 fag.
Stk. 3. Emnet for hovedopgaven skal godkendes af  

 Billedkunstskolerne.
Nærmere regler om udarbejdelsen fastsættes i  

 studieordningen.
Bedømmelse § 7. Grunduddannelsen og normaluddannelsen  

 afsluttes med en skriftlig evaluering af den enkelte studerende.
 Stk. 2. Evalueringen ved afslutningen af grunduddannelsen  

 foretages på baggrund af en samtale mellem den studerende og rektor  

 eller lederen af grunduddannelsen, minimum en underviser på  

 grunduddannelsen udpeget af rektor samt en professor fra normaluddannelsen  

 udpeget af rektor.
 Stk. 3. Evalueringen skal indeholde konkrete råd  

 vedrørende arten og omfanget af den studerendes indsats i det  

 efterfølgende undervisningsforløb på  

 normaluddannelsen.
 Stk. 4. Evalueringen ved afslutningen af normaluddannelsen  

 foretages af den pågældende skoles professor, en lektor eller  

 anden professor på billedkunstskolerne samt en ekstern censor, som  

 beskikkes af Kulturministeriet efter indstilling fra Billedkunstskolerne.
 Stk. 5. Evalueringen skal indeholde en vurdering af den  

 studerendes:
1)	kunstneriske og faglige udvikling 2)	deltagelse i undervisning, projekter mv., og 3)	faglige kompetencer og vidensniveau.
 § 8. Ved bedømmelsen af specialuddannelsens  

 skriftlige hovedopgave gives karakter efter 13-skalaen efter  

 Undervisningsministeriets bestemmelser om karaktergivning ved de  

 højere uddannelsesinstitutioner.
 Stk. 2. De studerende skal opnå karakteren 6 for at  

 bestå.
Stk. 3. Hovedopgaven bedømmes af eksaminator og en  

 eller flere eksterne censorer, som beskikkes af Kulturministeriet efter  

 indstilling fra Billedkunstskolerne.
En censor er kun ekstern, såfremt  

 vedkommende ikke er ansat på Billedkunstskolerne i  

 undervisningsåret.
 § 9. Billedkunstskolerne fastsætter inden  

 for bekendtgørelsens rammer nærmere regler om uddannelsernes  

 indhold i en studieordning.
 Stk. 2. Studieordningen skal indeholde bestemmelser om:
1)	mål for og indhold af fagene på de enkelte  

 uddannelser, 2)	omfang af fag, projekter, opgaver mv. og deres placering i  

 uddannelsesforløbet, 3)	undervisningsformer, 4)	beskrivelse af samarbejdet mellem skolerne, 5)	evalueringernes antal, form og placering i uddannelsen, 6)	deltagelse i undervisningen, herunder eventuelt  

 mødepligt, 7)	regler om valg af studieretning og 8)	regler om udarbejdelsen af hovedopgaven på  

 specialuddannelsen Stk. 3. Billedkunstskolerne kan dispensere fra de regler i  

 studieordningen, der alene er fastsat af skolen selv.
Dispensationen  

 forelægges skolerådet til godkendelse.
 Stk. 4. Studieordningen og væsentlige ændringer  

 heri træder i kraft ved undervisningsårets begyndelse.
Orlov § 10. Studerende kan få orlov efter regler,  

 der fastsættes af Billedkunstskolerne.
 Stk. 2. Orlov kan ikke meddeles, før den studerende har  

 gennemført 1. studieår, jf. dog stk. 3.
 Stk. 3. Ansøgt orlov skal meddeles, hvis den er  

 begrundet i barsel, adoption, dokumenteret sygdom eller FN-tjeneste.
 Stk. 4. Billedkunstskolerne kan i særlige tilfælde  

 dispensere herfra.
Andre bestemmelser § 11. Billedkunstskolerne kan udbyde  

 efteruddannelseskurser til imødekommelse af faglige behov inden for  

 billedkunstnernes beskæftigelsesområder.
 § 12. Billedkunstskolerne udsteder bevis for  

 gennemført uddannelse.
 § 13. Billedkunstskolerne kan beslutte, at  

 gennemførte uddannelseselementer inden for et fag/fagområde fra  

 andre danske og udenlandske uddannelsesinstitutioner ækvivalerer  

 tilsvarende uddannelseselementer inden for et fag/fagområde ved  

 Billedkunstskolerne.
 Stk. 2. Afgørelse træffes på grundlag af en  

 faglig vurdering af ækvivalensen mellem de berørte  

 uddannelsesdele.
 Dispensation, klageadgang mv.
§ 14. Kulturministeriet kan tillade fravigelse af  

 bekendtgørelsen som led i forsøg.
Samtidig fastsættes  

 forsøgets varighed og rapporteringsformen.
 Stk. 2. Kulturministeriet kan dispensere fra  

 bekendtgørelsen når det findes begrundet i usædvanlige  

 forhold.
§ 15. Klager over Billedkunstskolernes  

 afgørelser i henhold til denne bekendtgørelse indgives til  

 Billedkunstskolerne.
Billedkunstskolerne fastsætter nærmere  

 regler for behandlingen af klager.
 Stk. 2. Billedkunstskolernes afgørelse kan, når  

 klagen vedrører retlige spørgsmål om en studerendes  

 forhold, indbringes for Kulturministeriet.
 Stk. 3. Fristen for indgivelse af klager i henhold til  

 stk. 1 og stk. 2 er på 4 uger fra den dag, afgørelsen  

 er meddelt den pågældende.
 Stk. 4. Klager over bedømmelsen af specialuddannelsens  

 skriftlige hovedopgave behandles efter reglerne i bilag 1.
Overgangs- og ikraftrædelsesbestemmelser § 16. Bekendtgørelsen træder i kraft  

 den 1. september 2000.
 Stk. 2. Kulturministeriets reglement af 19. oktober 1971 for  

 Det Kongelige Danske Kunstakademis Billedkunstskoler ophæves.
Kulturministeriet, den 16. juni 2000 Elsebeth Gerner Nielsen /Kirsten Hermansen Bilag 1 Behandling af klager over bedømmelsen af specialuddannelsens  

 skriftlige hovedopgave Ved Det Kongelige Danske Kunstakademis Billedkunstskoler  

 behandles klager over bedømmelsen af specialuddannelsens hovedopgave  

 efter følgende regler:
 1.	Klagen kan vedrøre bedømmelsen af hovedopgaven.
2.	En klage indgives til Billedkunstskolerne senest 2 uger efter, at  

 resultatet af eksamen er bekendtgjort.
Billedkunstskolerne kan dispensere fra  

 denne frist, hvis usædvanlige forhold begrunder det.
Klagen skal  

 være skriftlig og begrundet.
Billedkunstskolerne forelægger  

 hurtigst muligt klagen for de oprindelige bedømmere.
3.	Bedømmerne kan a)	foretage en ny bedømmelse b)	afvise klagen.
 Klagen kan kun afvises, hvis bedømmerne er enige om det.
4.	Foretages en ny bedømmelse på grund af mangler i  

 bedømmelsen, skal der gennemføres en ny eksamination for alle  

 eksaminander, hvis eksamen lider af den samme mangel.
Der kan udpeges nye  

 bedømmere til ombedømmelsen.
5.	Senest 2 uger efter bedømmerne har modtaget klagen, skal  

 klagen være færdigbehandlet og afgørelse meddelt  

 Billedkunstskolerne, der hurtigst muligt giver klageren meddelelse om  

 resultatet.
Foreligger der omstændigheder, der umuliggør klagens  

 behandling inden for fristen på 2 uger, skal Billedkunstskolerne  

 hurtigst muligt underrette klageren herom med angivelse af, hvornår  

 klagen forventes færdigbehandlet.
 6.	Klagen kan ikke resultere i en lavere karakter end den oprindeligt  

 givne.
Anke 7.	Bedømmernes afgørelse efter pkt. 3, herunder en  

 eventuel ny bedømmelse, kan af klageren indbringes for et  

 ankenævn.
Klageren indgiver anken til Billedkunstskolerne.
Anken skal  

 være skriftlig og begrundet og være indgivet senest 2 uger efter,  

 at klageren er blevet gjort bekendt med bedømmernes afgørelse.  

 Billedkunstskolerne kan dispensere fra denne frist, hvis usædvanlige  

 forhold begrunder det.
8.	Ankenævnet nedsættes, når der er behov for det, og  

 i øvrigt hurtigst muligt efter indgivelse af anke.
Der kan  

 nedsættes et permanent ankenævn.
Nævnet består af 2  

 censorer, som er beskikket af Kulturministeriet, en eksaminationsberettiget  

 lærer og en studerende inden for fagområdet.
Kulturministeriet  

 udpeger den ene censor som formand for nævnet.
Formanden udpeger den  

 anden censor samt suppleant for denne.
Billedkunstskolerne udpeger den  

 eksaminationsberettigede lærer og den studerende samt suppleanter for  

 disse.
9.	For at ankenævnet er beslutningsdygtigt, skal alle  

 nævnets medlemmer deltage i afgørelsen.
Kan der ikke opnås  

 enighed i ankenævnet træffes afgørelse ved afstemning.
Ved  

 stemmelighed er formandens stemme udslagsgivende.
10.	Ankenævnet kan a)	forhøje karakteren, b)	beslutte en ny bedømmelse ved nye bedømmere, c)	afvise anken.
Hvis ankenævnet beslutter at drøfte en forhøjelse  

 af karakteren, udtræder den studerende af ankenævnet under den  

 videre behandling heraf.
Ankenævnet udpeger nye bedømmere.  

 Mindst én skal være ministerielt beskikket censor.
 11.	Vedtager ankenævnet forhøjelse af karakteren eller en  

 ny bedømmelse på grund af mangler i bedømmelsen har  

 afgørelsen virkning for alle eksaminander, hvis eksamen lider af samme  

 mangel.
 12.	Ankenævnets afgørelse kan ikke indbringes for anden  

 administrativ myndighed, jf dog bekendtgørelsens § 15.
13.	Ankenævnets afgørelse meddeles Billedkunstskolerne  

 senest 2 måneder efter, at anken er indgivet.
Kan anken ikke behandles  

 inden for denne frist, skal Billedkunstskolerne hurtigst muligt underrette  

 klageren herom med angivelse af begrundelse herfor og oplysning om,  

 hvornår anken forventes færdigbehandlet.
14.	Billedkunstskolerne giver hurtigst muligt klageren meddelelse om  

 afgørelsen.
Ny bedømmelse skal finde sted hurtigst muligt.
 15.	Anken kan ikke resultere i en lavere karakter end den,  

 bedømmerne har givet i medfør af pkt. 3, jf. pkt. 6.
