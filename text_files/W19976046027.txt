 Ankestyrelsen fandt, at der ikke i medfør af reglerne i lov om social  

 pension eller EF-forordning nr. 1408/71 er grundlag for at opretholde et krav  

 om beskæftigelse i Danmark i sammenlagt mindst 1 år, men at omfattelse af ATP  

 i en periode var tilstrækkeligt grundlag for ligestilling med danske  

 statsborgere.
Ansøgeren, der havde boet i Danmark i de seneste 5 år og fortsat boede her  

 i landet, var statsborger i et EØS-land.
Han havde kun været arbejdstager,  

 dvs omfattet af ATP-reglerne, i en periode på næsten 4 måneder.
 Kommunen og det sociale ankenævn havde i overensstemmelse med hidtidig  

 praksis afslået dansk social pension med henvisning til, at han ikke opfyldte  

 kravet om beskæftigelse i Danmark i sammenlagt mindst 1 år.
 Ankestyrelsen fandt, at ansøgeren havde krav på ligestilling med personer  

 med dansk indfødsret, idet han havde været omfattet af reglerne om  

 arbejdsmarkedets tillægspension i en periode.
 Ankestyrelsen fandt ikke, at der i medfør af reglerne i dansk lovgivning  

 eller i EF-forordningen er grundlag for at opretholde et krav om, at  

 beskæftigelsen i Danmark skal have varet i sammenlagt mindst 1 år.
 Der blev henvist til definitionen af arbejdstager, herunder den danske  

 definition, der fremgår af bilag til EF-forordning nr. 1408/71, samt til at  

 der i socialministeriets seneste vejledning om social pension ikke er  

 medtaget et krav om beskæftigelse i Danmark på mindst 1 år.
 Med afgørelsen er der sket en ændring af praksis, der får betydning for  

 fremtiden.
 Afgørelsen vil snarest blive offentliggjort som Social Meddelelse.
