Betænkning afgivet af Miljø- og  

 Planlægningsudvalget den 8. december 1999 Betænkning over Forslag til lov om  

 ændring af lov om forurenet jord (Påbudsadgang vedrørende  

 undersøgelser) Udvalget har behandlet lovforslaget i nogle møder  

 og har herunder stillet spørgsmål til miljø- og  

 energiministeren, som denne har besvaret skriftligt.
 Nogle af udvalgets  

 spørgsmål til miljø- og energiministeren og dennes svar  

 herpå er optrykt som bilag til betænkningen.
 Udvalget anmoder om, at lovforslaget henvises til fornyet  

 udvalgsbehandling efter 2. behandling.
 Herefter indstiller et flertal (udvalget med  

 undtagelse af Enhedslistens medlem) forslaget til vedtagelse  

 uændret.
 Et mindretal inden for flertallet  

 (Venstres, Det Konservative Folkepartis og Dansk Folkepartis medlemmer af  

 udvalget) beklager, at ministeren ikke har ønsket at skabe en  

 større retssikkerhed i forbindelse med lovændringen.
Miljø- og energiministeren har i svar på  

 spørgsmål 7 udtrykkeligt tilkendegivet, at der ikke i  

 Højesterets dom af 28. juni 1999 er taget stilling til, om  

 miljøbeskyttelseslovens § 72 kan anvendes på en forurening, der  

 er ophørt efter den 1. januar 1992. Men ministeren har ikke i svaret  

 på spørgsmål 9 ønsket at oplyse noget om den tvivl,  

 der har været om fortolkningen af dommen.
Af svaret på  

 spørgsmål 10 fremgår det, at der ikke med ændringen  

 af § 40 tilsigtes nogen tilbagevirkende kraft.
Såfremt  

 Højesteret ved en senere dom måtte nå frem til, at § 72  

 ikke kan anvendes på ophørte forureninger, lover ministeren at  

»fremsætte ændringsforslag,  

 således at jordforureningslovens § 40 fremover bringes i  

 overensstemmelse med den eventuelle Højesteretsdom «.
Ministerens svar betyder hermed, at hvis det viser  

 sig, at Kammeradvokatens udlægning af højesteretsdommen ikke  

 holder, vil der frem til vedtagelsen af en ændring af § 40 være  

 gennemført lovgivning med tilbagevirkende kraft.
Mindretallet er af  

 retssikkerhedsmæssige årsager ikke trygge ved denne  

 tilkendegivelse, fordi vedtagelsen af ændringen dermed vil betyde, at  

 Folketinget lovgiver uden viden og stillingtagen til en bestemmelses  

 tilbagevirkende kraft.
Et mindretal (Enhedslistens medlem af udvalget)  

 indstiller lovforslaget til forkastelse ved 3. behandling.  

 Enhedslisten kan ikke støtte dette lovforslag, der reelt friholder en  

 lang række industriforureninger fra at blive omfattet af  

 jordforureningsloven, som i forvejen er alt for vag efter mindretallets  

 mening.
I stedet for at tilrette loven efter Højesterets tolkning  

 heraf burde regeringen  have lappet  hullerne i lovgivningen, hvilket ville  

 kunne sikre, at der ikke er retlige problemer ved at kræve  

 undersøgelser af forureninger, der er mere end 8 år gamle.
Et  

 folketingsflertal cementerer nu i stedet, at fortidens synder også skal  

 være fremtidens problemer, og kommende generationer vil tage sig til  

 hovedet over, hvor tåbeligt man dog førte miljøpolitik i  

 1999.
Martin Glerup (S)  

  Pernille Blach Hansen (S)  Inger Bierbaum (S)  

  Lis Greibe (S)  Niels Bloch Jespersen (S)  

  Jørn Jespersen (SF) fmd.  

 Ebbe Kalnæs (CD)  Vibeke Peschardt (RV)  

  Søren Kolstrup (EL)  

  Hans Christian Schmidt (V)  Bodil Thrane (V)  

  Jørgen Winther (V)  Jens Vibjerg (V)  

 Henriette Kjær (KF) nfmd.  

  Gitte Seeberg (KF)  Svend Aage Fauerholdt (DF)  

  Ole M.
Nielsen (KRF) Frihed 2000 havde ikke medlemmer i udvalget.
Bilag Nogle af udvalgets spørgsmål til miljø-  

 og energiministeren og dennes svar herpå Spørgsmål nr. 7:
Kan ministeren bekræfte, at der ikke i  

 Højesterets dom af 28. juni 1999 er taget direkte stilling til, at der  

 kan meddeles påbud efter miljøbeskyttelseslovens § 72 i forhold  

 til en forurening, der er ophørt efter 1. januar 1992? Svar:
 I mit svar på udvalgets spørgsmål 5 (L  

 91 - bilag 4) anførte jeg, at lovforslaget omfatter det  

 spørgsmål, som Højesteret direkte tog stilling til,  

 nemlig at der ikke kan udstedes påbud om undersøgelser,  

 når forureningen er ophørt før 1. januar 1992, hvor  

 miljøbeskyttelseslovens § 72 trådte i kraft.
 Spørgsmålet, om påbud kan udstedes  

 efter miljøbeskyttelseslovens § 72, selvom forureningen ikke  

 pågår på påbudstidspunktet, blev efter  

 Miljøstyrelsens opfattelse ikke pådømt af  

 Højesteret, og Højesteret tog dermed heller ikke direkte  

 stilling til dette spørgsmål.
 Spørgsmål nr. 8:
 Forslaget til ændring af jordforureningslovens § 40  

 bygger ifølge bemærkningerne og ministerens svar på  

 spørgsmål 4 bl.a. på Kammeradvokatens vurdering.  

 Ministeren bedes oplyse, om det i forbindelse med lovforslag er  

 sædvanligt at indhente fortolkninger af en ny højesteretsdom fra  

 Kammeradvokaten, når lovforslaget i øvrigt ikke indeholder noget  

 forslag om ændring af den bestemmelse, som Højesteret har  

 fortolket.
 Svar:
Miljøstyrelsen har oplyst, at det ikke er  

 usædvanligt at indhente Kammeradvokatens vurdering af domme.
Styrelsen  

 vurderede dette som hensigtsmæssigt i dette tilfælde, hvor dommen  

 er afgjort med dissens, og hvor flertallet har forskellige præmisser.
 I såvel de almindelige bemærkningers afsnit 3  

 som i de specielle bemærkninger til de enkelte bestemmelser i kapitel 5  

 i forslaget til jordforureningslov (L 183) er flere steder omtalt den dengang  

 verserende Højesteretssag.
 Som det fremgår af udvalgets betænkning over  

 jordforureningsloven, herunder mine tilkendegivelser i betænkningens  

 punkt 8, var det væsentligt, at der blev taget højde for  

 udfaldet af den verserende sag ved Højesteret om  

 miljøbeskyttelseslovens § 72.
 Baggrunden for fremsættelse af  

 ændringsforslaget har således nær tilknytning til den af  

 Højesteret afsagte dom, idet lovens § 40 med den foreslåede  

 ændring fremover udgør hjemmelsgrundlaget for påbud om  

 undersøgelse af jordforureninger.
 Spørgsmål nr. 9:
Kan ministeren bekræfte forlydender om, at  

 forespørgslen til Kammeradvokaten er begrundet i, at Miljø- og  

 Energiministeriet tidligere har ment, at der var tvivl om, hvorledes dommen  

 skulle fortolkes, idet præmisserne fra de to dommere i flertallet kunne  

 fortolkes således, at miljøbeskyttelseslovens § 72 ikke giver  

 hjemmel til at meddele påbud til en ophørt forurening, når  

 disse dommeres » i hvert fald« sammenholdes med den anden del af flertallet? Svar:
 Som det fremgår af mit svar på  

 spørgsmål 8, fandt Miljø- og Energiministeriet det  

 hensigtsmæssigt at indhente en vurdering fra Kammeradvokaten.
Om Kammeradvokatens og ministeriets vurdering henviser jeg  

 til lovforslagets bemærkninger Spørgsmål nr. 10:
Skal ministerens svar på spørgsmål 1 og  

 5 forstås således, at den ændrede formulering af  

 jordforureningslovens § 40 ikke har tilbagevirkende kraft? I  

 bekræftende fald ønskes oplyst, om ministeren vil  

 fremsætte ændringsforslag, såfremt Højesteret ved en  

 senere dom måtte nå frem til, at miljøbeskyttelseslovens §  

 72 ikke kan anvendes på ophørt forurening? Svar:
 Indledningsvis vil jeg slå fast, at  

 Højesteret i dommen af 28. juni 1999 alene tog direkte stilling til,  

 hvorvidt der i miljøbeskyttelseslovens § 72 var hjemmel til  

 påbud vedrørende forureninger, hvor forureningen var  

 ophørt inden 1. januar 1992, medens spørgsmålet om  

 påbud for senere ophørte forureninger efter  

 Miljøstyrelsens opfattelse ikke blev pådømt.
Højesteretsdommen indebærer, at  

 jordforureningslovens § 40   således som den er vedtaget  

 indholdsmæssigt har tilbagevirkende kraft.
Som opfølgning  

 på betænkningen over jordforureningsloven har jeg fremsat  

 nærværende lovforslag, der fjerner den af Højesteret  

 fastslåede tilbagevirkende kraft.
 I mangel af en stillingtagen fra Højesteret om  

 ansvarsgrundlaget og spørgsmålet om ophørte forureninger  

 må det lægges til grund, at den gældende retstilstand  

 fortsat må være som fastslået i Østre Landsrets dom  

 af 12. december 1997, nemlig at påbud efter  

 miljøbeskyttelseslovens § 72 kan udstedes på objektivt  

 ansvarsgrundlag, og selvom det drejer sig om en ophørt forurening.
 Det kan ikke udelukkes, at der senere kan komme  

 Højesteretsdomme, der vedrørende tidligere givne påbud  

 efter miljøbeskyttelseslovens § 72 fastslår en anden  

 retstilstand.
 I så fald vil spørgsmålet om eventuel  

 skærpet lovgivning med tilbagevirkende kraft af jordforureningslovens  

 hjemmel til undersøgelsespåbud kunne opstå.
 Hvis Højesteret i senere domme vedrørende  

 spørgsmålet om ansvarsgrundlaget og påbud til  

 ophørte forureninger i miljøbeskyttelseslovens § 72 skulle  

 træffe afgørelser, der er ensbetydende med, at  

 jordforureningslovens § 40 på disse punkter skærper lovgivningen  

 med tilbagevirkende kraft i forhold til forureninger ophørt før  

 jordforureningslovens ikrafttrædelsesdato, vil jeg fremsætte  

 ændringsforslag, således at jordforureningslovens § 40 fremover  

 bringes i overensstemmelse med den eventuelle Højesteretsdom.
 Vedrørende spørgsmålet om tilbagevirkende kraft  

 henviser jeg i øvrigt til bemærkningerne til forslaget til lov  

 om forurenet jord (L 183).
