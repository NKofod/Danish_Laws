1. BETINGELSER FOR FRITAGELSE Værnepligtige, der af samvittighedsgrunde ikke ønsker at bære våben, kan  

 søge om fritagelse for militærtjeneste, men de må i stedet for aftjene  

 værnepligten ved civilt arbejde.
Reglerne herom findes i lov om værnepligtens  

 opfyldelse ved civilt arbejde, jfr. indenrigsministeriets lovbekendtgørelse  

 nr. 427 af 30. september 1980.
2. KRAV TIL ANSØGNINGEN I ansøgningen skal der anføres og nærmere redegøres for den  

 samvittighedsmæssige begrundelse for, at den værnepligtige ønsker sig  

 fritaget for militærtjeneste.
Der skal desuden være oplysning om den  

 værnepligtiges personnummer, fulde navn og adresse.
 Ansøgningen skal være underskrevet af den værnepligtige personligt.
3. INDSENDELSE AF ANSØGNING ANSØGNINGSFRIST Ansøgning indsendes til værnepligtsstyrelsen under den adresse, der er  

 anført øverst på denne side.
Værnepligtsstyrelsen afgør, om det ansøgte kan imødekommes.
Det er altså  

 ikke nok, at ønsket om civilt arbejde fremsættes over for sessionen og  

 eventuelt noteres af denne, idet sessionen ikke kan tage stilling til dette  

 spørgsmål.
 Hvert år omkring 1. marts og 1. september (tidspunktet oplyses ved  

 sessionsbehandlingen) træffes der bestemmelse om, hvilke værnepligtige der  

 skal indkaldes, og hvilke der fritages for normal værnepligtstjeneste.  

 Indsendelse af ansøgning sker derfor bedst, når den værnepligtige herefter  

 har fået besked om, at han vil blive indkaldt til møde ved forsvaret  

 henholdsvis civilforsvaret, eller senere, når han har modtaget en egentlig  

 indkaldelsesordre.
Den værnepligtige er dog ikke afskåret fra at indsende ansøgning på et  

 tidligere tidspunkt, hvilket navnlig vil være nærliggende, såfremt han  

 forinden rejser til udlandet eller midlertidigt skifter opholdssted, f.eks.  

 på grund af ferie.
Opmærksomheden henledes herved på værnepligtslovens § 26,  

 hvorefter enhver værnepligtig selv er ansvarlig for, at bopælsforandring,  

 bortrejse og lignende ikke er til hinder for, at indkaldelsesordrer og andre  

 meddelelser fra myndighederne om værnepligten kan komme ham i hænde  

 rettidigt.
MEN DET ER VIGTIGT AT BEMÆRKE, AT ANSØGNINGEN SKAL VÆRE INDSENDT INDEN 4  

 UGER EFTER MODTAGELSE AF INDKALDELSESORDRE.
HVIS DENNE FRIST IKKE OVERHOLDES,  

 KAN DET ANSØGTE IKKE IMØDEKOMMES.
 DER LØBER IKKE NOGEN NY 4-UGERSFRIST I TILFÆLDE, HVOR DEN VÆRNEPLIGTIGE  

 EFTER ANSØGNING FÅR NY INDKALDELSESORDRE TIL AT MØDE PÅ ET ANDET STED  

 OG/ELLER ET ANDET TIDSPUNKT INDEN UDLØBET AF DET KALENDERHALVÅR, HVORI HAN ER  

 INDKALDT.
 En værnepligtig kan kun een gang overføres til civilt arbejde.
Når særlige omstændigheder taler derfor, kan værnepligtsstyrelsen behandle  

 en ansøgning, selvom 4-ugers fristen ikke er overholdt, eller den  

 værnepligtige allerede een gang har været overført til civilt arbejde.
EN  

 ANSØGNING VIL DOG ALTID BLIVE AFVIST, NÅR DEN ER INDSENDT, MEDENS DEN  

 VÆRNEPLIGTIGE ER TIL TJENESTE VED FORSVARET ELLER CIVILFORSVARET.
 Værnepligtsstyrelsens afgørelse kan indankes for indenrigsministeriet  

 inden 14 dage efter, at afgørelsen er meddelt den værnepligtige.
4. TJENESTENS ART De værnepligtige, der overføres til civilt arbejde, bliver indkaldt til  

 møde på skolen for civile værnepligtige i Antvorskov (ved Slagelse). Her skal  

 de gennemgå et kortvarigt skoleophold, der tager sigte på at give en  

 almindelig orientering om værnepligtstjenesten, herunder om mulighederne for  

 udstationering, samt undervisning i fag, der kan have betydning ved eventuel  

 udstationering.
 Ved skoleopholdets afslutning kan de værnepligtige udstationeres, eller de  

 kan overføres til holdvis arbejdstjeneste.
Udstationeringsstederne, der ligger i forskellige dele af landet, omfatter  

 institutioner for børn, unge og ældre, særforsorgsinstitutioner og kulturelle  

 institutioner (museer, teatre o.lign.), endvidere fredsbevægelser,  

 organisationer med tilknytning til FN, kirkelige og fælleskirkelige  

 organisationer samt miljøorganisationer.
Arbejdets art varierer med de  

 enkelte institutioners og organisationers formål.
Værnepligtige, der ved det indledende skoleopholds afslutning ikke er  

 blevet udstationeret, overføres til holdvis arbejdstjeneste.
Denne tjeneste  

 administreres af skolen, og hvert hold på indtil 15 mand står under daglig  

 ledelse af en arbejdsleder.
Opgaverne vil normalt bestå i praktisk, manuelt  

 arbejde af forskellig art uden for skolens område.
5. SANITETSTROPPERNE Hvis det ikke vil være imod den værnepligtiges samvittighed at gøre  

 tjeneste i SANITETSTROPPERNE (Forsvarets Lægekorps), kan han ansøge om at  

 måtte aftjene sin værnepligt ved denne afdeling.
Der skal i ansøgningen  

 anføres nærmere oplysning om grunden til, at han ønsker denne tjeneste og  

 ikke tjenesten i det øvrige militære forsvar.
 Der gælder i øvrigt med hensyn til underskrift, andre oplysninger og  

 fristen for ansøgningens indsendelse samme regler som for indsendelse af  

 ansøgning om overførelse til civilt arbejde (se punkt 2 og 3).
 Der gøres udtrykkelig opmærksom på, at værnepligtige ved sanitetstropperne  

 i et vist omfang vil blive uddannet i våbenbrug.
6. CIVILFORSVARSKORPSET Værnepligtige, der enten ER overført til civilt arbejde, eller som ønsker  

 at blive det, kan samtidig søge om indkaldelse til CIVILFORSVARSKORPSET.
I  

 ansøgningen om overførelse til civilt arbejde kan det således anføres, at den  

 værnepligtige er villig til at gøre tjeneste i dette korps.
Det bemærkes, at  

 der her er tale om en tjeneste, der er organiseret på tilsvarende måde som  

 tjenesten på en militær kaserne, men den indbefatter ikke uddannelse i  

 våbenbrug eller andre militære discipliner.
Civilforsvarets opgave er under  

 krigsforhold at redde menneskeliv, yde befolkningen hjælp og begrænse skader  

 på materielle værdier.
Også i fredstid skal civilforsvaret i et vist omfang  

 yde bistand i katastrofetilfælde samt under andre tilsvarende forhold, der  

 gør offentlig indgriben nødvendig.
Der er afsluttet en samarbejdsaftale mellem civilforsvaret og forsvaret  

 med henblik på en krigssituation.
Denne aftale har til formål at regulere  

 opgavefordelingen mellem forsvaret og civilforsvaret i de tilfælde, hvor der  

 kan forekomme fælles eller tilgrænsende ansvars- og arbejdsområder, f.eks. i  

 forbindelse med omsorgen for syge og sårede.
Aftalen skal således bl.a. sikre  

 civilforsvarets selvstændige varetagelse af de opgaver af humanitær karakter,  

 som fremgår af civilforsvarsloven, og som er i overensstemmelse med  

 internationale aftaler på området.
7. TJENESTETID Tjenestetiden ved civilt arbejde er for tiden 11 måneder og for menige ved  

 civilforsvarskorpset 8 måneder.
For værnepligtige, der udtages til  

 befalingsmandsuddannelse, er tjenestetiden i civilforsvarskorpset dog 16  

 måneder.
 Forannævnte tjenestetider vedrører værnepligtige, der overføres til civilt  

 arbejde, inden de har påbegyndt første uddannelse ved det militære forsvar  

 eller civilforsvarskorpset.
8. EVENTUEL AFKORTNING AF TJENESTETID Eventuel tidligere forrettet tjeneste i forsvaret eller  

 civilforsvarskorpset vil i visse tilfælde kunne medføre afkortning af  

 tjenestetiden ved civilt arbejde.
I de nedenfor i punkt 9 nævnte tilfælde  

 finder afkortning dog ikke sted.
 En værnepligtig der, jfr. punkt 6 foran, får tilladelse til at aftjene  

 værnepligten ved civilforsvarskorpset i stedet for ved civilt arbejde, kan  

 ikke få tjenestetiden i civilforsvarskorpset afkortet med den tid, han  

 eventuelt har gjort tjeneste i forsvaret eller ved civilt arbejde.
9. TJENESTE I SÆRLIGE TILFÆLDE Værnepligtige, der overføres til civilt arbejde efter af have aftjent fuld  

 førstegangstjeneste ved forsvaret eller civilforsvarskorpset, indkaldes til  

 civilt arbejde i 6 uger.
 Værnepligtige, der får tilladelse til at udføre civilt arbejde i stedet  

 for tjeneste ved det lokale civilforsvar, indkaldes til civilt arbejde i 11  

 uger.
 De i dette punkt omhandlede værnepligtige indkaldes ikke til civilt  

 arbejde, såfremt der kun påhviler dem resterende tjeneste i form af visse  

 ganske kortvarige, lejlighedsvise mønstringer og vedligeholdelsesøvelser af  

 ikke over 2 døgns varighed.
10 Tidligere udstedte vejledninger, senest af 2. januar 1981, ophæves herved.
