Betænkning afgivet af Sundheds- og Forebyggelsesudvalget den 28. maj 2013 Betænkning over Forslag til folketingsbeslutning om akuthuse til stofmisbrugere [af Tom Behnke (KF) m.fl.]:
1. Udvalgsarbejdet Beslutningsforslaget blev fremsat den 3. oktober 2012 og var til 1. behandling den 11. december 2012. Beslutningsforslaget blev efter 1. behandling henvist til behandling i Sundheds- og Forebyggelsesudvalget.
Møder Udvalget har behandlet beslutningsforslaget i 2 møder.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra:
BrugerForeningen  for aktive stofbrugere, Gadejuristen, Gadejuristen, Frederiksberg, PårørendeNetværket AntiStigma og Trinløse Tænkere.
 Ministeren for sundhed og forebyggelse og social- og integrationsministeren og  har over for udvalget kommenteret de skriftlige henvendelser til udvalget.
Deputationer Endvidere har PårørendeNetværket AntiStigma og Gadejuristen mundtligt over for udvalget redegjort for deres holdning til beslutningsforslaget.
Spørgsmål Udvalget har stillet 5 spørgsmål til ministeren for sundhed og forebyggelse og 10 spørgsmål til social- og integrationsministeren  til skriftlig besvarelse, som disse har besvaret.
2. Indstillinger og politiske bemærkninger Et flertal i udvalget (V, S, RV, SF og EL) indstiller beslutningsforslaget til forkastelse ved 2. behandling.
Venstres, Socialdemokratiets, Radikale Venstres, Socialistisk Folkepartis og Enhedslistens medlemmer af udvalget mener, at akuthuse, der er et krisecenter for stofmisbrugere, der lever et kaotisk liv på gaden med stoffer og afhængighed, og derfor befinder sig i en akut og til tider livstruende krisesituation, er et godt initiativ.
De nuværende forsøg med akuthuse i 11 af landets kommuner er bl.a. gjort mulige som følge af de 24 mio. kr., der blev afsat af regeringen sammen med de øvrige partier i satspuljeaftalen for 2012. Ved satspuljeaftalen for 2013 var der enighed om at tilføre yderligere 8 mio. kr. til en kapacitetsudvidelse af de akutte krisecentre.
Når projekterne med akuthuse er blevet evalueret, drøfter partierne gerne videre, hvordan de gode erfaringer kan udbredes til lignende tiltag, der kan højne mulighederne for, at stofmisbrugere hurtigt kan komme i behandling, når han eller hun er motiveret.
 Et mindretal i udvalget (DF, LA og KF) indstiller beslutningsforslaget til vedtagelse uændret.
Dansk Folkepartis, Liberal Alliances og Det Konservative Folkepartis medlemmer af udvalget indstiller forslaget til vedtagelse og konstaterer samtidig, at der i Danmark er behandlingsgaranti til stofmisbrugere, der gerne vil i behandling, men at det desværre mange steder er alt for svært at komme i behandling.
Når der derudover endelig bevilliges behandling, er den ofte af meget varieret kvalitet, der spænder fra sporadiske samtaler med socialrådgivere til egentlig behandling, herunder kvalificeret døgnbehandling i så lang tid, at misbrugeren ikke kun er afgiftet, men også afvænnet.
 Der er oprettet et forsøgsprojekt i form af et akut krisecenter for socialt udsatte stofmisbrugere, men det tilbud er kun tilgængeligt for misbrugere i 11 af landets kommuner, og kun hvis kommunerne visiterer til det.
Partierne mener derfor, at der hurtigst muligt skal ske en udvidelse af ordningen, så den omfatter alle landets kommuner og flere forskellige behandlingsinstitutioner.
Derudover skal visitationen lettes, så det er misbrugerens ønske om at komme i behandling, der prioriteres.
Der er næppe nogen mennesker, der beder om at komme i behandling, hvis de ikke har et behandlingskrævende misbrug, og hvis behandlingsgarantien skal give nogen som helst mening, må det være misbrugerens ønske, der er afgørende for, om misbrugeren kommer i behandling.
Når en misbruger endelig er motiveret til afvænning, er det ikke rimeligt, at det skal være en umenneskelig kamp mod systemet for at få lov til at komme i behandling.
Det er heller ikke rimeligt, at muligheden for at komme på et akut krisecenter er afhængig af, om man tilfældigvis bor i en af de 11 kommuner, der er omfattet af forsøgsordningen.
Partierne finder det ikke rimeligt, at man som en motiveret stofmisbruger - der er så heldig at bo i en af de 11 kommuner, der giver adgang til det akutte krisecenter - skal underkaste sig lige præcis den behandlingsform, som det ene behandlingssted tilbyder.
Det pågældende behandlingscenter fungerer ganske fint og er den helt rigtige løsning for mange misbrugere  men desværre ikke for alle.
Derfor skal der være en større mangfoldighed i behandlingstilbuddene.
 Socialpolitik og sundhedspolitik skal ikke være et lotteri, hvor man skal være heldig at have den rigtige lodseddel med den rigtige farve og det rigtige nummer på den rigtige dag.
Det nuværende forsøgsprojekt er finansieret via satspuljen.
Det er partiernes indstilling, at udvidelsen af forsøget ligeledes skal finansieres af satspuljen.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Annette Lind (S) Flemming Møller Mortensen (S) Julie Skovsby (S) Karen J.
Klint (S) Sophie Hæstorp Andersen (S) fmd.
Daniel Toft Jakobsen (S) Orla Hav (S) Camilla Hersom (RV) Marlene Borst Hansen (RV) Liv Holm Andersen (RV) Jonas Dahl (SF) Eigil Andersen (SF) Özlem Sara Cekic (SF) Stine Brix (EL) Per Clausen (EL) Hans Andersen (V) nfmd.
Martin Geertsen (V) Jane Heitmann (V) Sophie Løhde (V) Hans Christian Schmidt (V) Eyvind Vesselbo (V) Gitte Lillelund Bech (V) Liselott Blixt (DF) Jens Henrik Thulesen Dahl (DF) Karina Adsbøl (DF) Mette Hjermind Dencker (DF) Joachim B.
Olsen (LA) Thyra Frank (LA) Benedikte Kiær (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende B 1 Bilagsnr.
