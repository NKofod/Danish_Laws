NOA-Meddelelse om§ 2, § 21, stk. 2, i lov om  

 orlov, jfr.
Arbejdsministeriets lovbekendtgørelse nr. 5 af 8. januar  

 1996 (nu arbejdsministeriets lovbekendtgørelse nr. 571 af 4. august  

 1998), samt § 55, § 61 og § 65 i Arbejdsmarkedsstyrelsens dagældende  

 bekendtgørelse nr. 346 af 18. maj 1997 (afløst af  

 bekendtgørelse nr. 48 af 26. januar 1998 om orlov til uddannelse,  

 sabbat og børnepasning gældende fra den 4. februar 1998).
 Arbejdsmarkedets Ankenævn har opretholdt en af  

 Arbejdsformidlingen tilbagekaldt bevilling af uddannelsesorlov, da  

 ankenævnet fandt, at en af klager tidligere afholdt sabbatorlov ganske  

 vist havde ført til, at orlovsansøgeren havde fået  

 bevilget uddannelsesorlov ud over, hvad vedkommende havde ret til, men at  

 uddannelsesorlovsbevillingen burde opretholdes i fuldt omfang under  

 henvisning til, at ansøger ikke havde afgivet fejlagtige oplysninger  

 til Arbejdsformidlingen, ligesom pågældende ved meddelelsen om  

 bevillingen modtog en begunstigende afgørelse, som ikke var  

 åbenbart urigtig for ansøger og som ansøger derfor havde  

 indrettet sig i tillid til.
 I en afgørelse af 9. marts 1998 ændrede  

 Arbejdsformidlingen datoen for en  bevilget uddannelsesorlov således,  

 at slutdatoen for bevillingen blev ændret fra den 30. januar 1999 til  

 den 21. august 1998.
 Arbejdsformidlingen henviste til, at ændringen var  

 sket på baggrund af en henvendelse fra ansøgers  

 arbejdsløshedskasse, som i et brev af 17. februar 1998 havde oplyst,  

 at pågældende tidligere havde forbrugt 23 ugers sabbatorlov.
 Det fremgik af sagen, at orlovsansøgeren ikke havde  

 fået tilsendt en egentlig afgørelse med klagevejledning fra  

 Arbejdsformidlingen om den delvise tilbagekaldelse af orlovsbevillingen.
Ansøgeren havde i sin klage til ankenævnet  

 bl.a. anført, at pågældende, da ansøgeren  

 søgte om sabbatorlov, havde spurgt, om denne havde indflydelse  

 på senere afholdelse af uddannelsesorlov.
Orlovsansøgeren havde  

 da fået at vide, at det havde den ikke.
Ansøgeren havde  

 således handlet i god tro og var gået i gang med uddannelsen  

 under falske forudsætninger.
Ligeledes havde kassen den 19. marts 1998 på  

 ansøgerens vegne påklaget Arbejdsformidlingens afgørelse  

  til ankenævnet.
I klagen refererede kassen  

 hændelsforløbet i sagen og gjorde bl.a. gældende, at  

 ansøgeren ikke ville have påbegyndt uddannelsen, hvis  

 pågældende på forhånd var blevet oplyst om, at den  

 afholdte sabbatorlov ville blive fratrukket i uddannelsesorloven.
 Arbejdsformidlingen anførte i sine  

 bemærkninger til klagen bl.a., at selv om Arbejdsformidlingen begik en  

 fejl ved at bevilge orloven uden at undersøge et eventuelt tidligere  

 forbrug af orlov, og uanset, at det ligeledes var en fejl, at  

 orlovsansøgeren ikke fik tilsendt en skriftlig begrundelse for den  

 delvise tilbagekaldelse, var det fortsat formidlingens opfattelse, at  

 afgørelsen om den delvise tilbagekaldelse var korrekt.
 Arbejdsformidlingen  henviste i den forbindelse til, at  

 det efter formidlingens opfattelse ikke var godtgjort, at  

 orlovsansøgeren handlede i god tro, idet reglerne vedrørende  

 opgørelse af orlovsrettighederne fremgår af vejledningen  

 på bagsiden af ansøgningsskemaet.
 Ankenævnet fandt, at den udstedte bevilling af orlov  

 til uddannelse for perioden 1. februar 1998 til 30. januar 1999 skulle  

 opretholdes for hele den bevilgede periode.
 Ankenævnet lagde vægt på, at bevillingen  

 af orlov ud over det antal uger, som orlovsansøgeren var berettiget  

 til, ikke skyldtes fejlagtige oplysninger fra pågældendes side,  

 og ansøgeren med meddelelsen om bevillingen, modtog en begunstigende  

 afgørelse, som ikke var åbenbart urigtig for vedkommende, og som  

 ansøgeren derfor havde indrettet sig i tillid til.
 Ankenævnet lagde herved særlig vægt  

 på, at der under sagens behandling blev begået fejl fra  

 såvel kassens som Arbejdsformidlingens side, idet kassen på  

 orlovsblanketten havde oplyst, at klageren ikke tidligere havde forbrugt af  

 sine orlovsrettigheder, og Arbejdsformidlingen havde undladt at  

 undersøge et eventuelt tidligere forbrug af orlov, inden formidlingen  

 bevilgede 52 ugers uddannelsesorlov.
På baggrund af de konkrete omstændigheder i  

 forbindelse med kassens og Arbejdsformidlingens behandling af klagerens  

 orlovsansøgning fandt ankenævnet ikke tilstrækkeligt  

 grundlag for at anfægte orlovsansøgerens gode tro på  

 bevillingstidspunktet.
Den omstændighed, at det fremgår af  

 vejledningsteksten på bagsiden af ansøgningsblanketten, at der  

 højst kan bevilges samlet 52 ugers uddannelses- og sabbatorlov inden  

 for en periode på 5 år, fandt ankenævnet således ikke  

 i sig selv kunne begrunde, at klageren kunne anses for at have været i  

 ond tro på bevillingstidspunktet henset til omstændighederne i  

 sagen i øvrigt.
 Ankenævnet ophævede således  

 Arbejdsformidlingens tilbagekaldelse af bevillingen, hvilket indebar, at  

 pågældende ansås for berettiget til udbetaling af  

 orlovsydelse i den oprindeligt bevilgede orlovsperiode fra den 1. februar  

 1998 til den 30. januar 1999.
