Nr BTB 107 Betænkning over Forslag til folketingsbeslutning om et udvidet dansk  

 engagement ved FN's fredsbevarende styrke i det forhenværende Jugoslavien  

 (UNPROFOR)   

 Nr B 107 1992-93, 1. samling Afgivet af Forsvarsudvalget Afgivet: 19930817 Udvalget har behandlet beslutningsforslaget i nogle møder og har herunder  

 stillet spørgsmål til udenrigsministeren og forsvarsministeren, som disse har  

 besvaret skriftligt.
Udvalget har endvidere haft samråd med  

 forsvarsministeren.
 Nogle af udvalgets spørgsmål til udenrigsministeren og forsvarsministeren  

 og disses svar herpå er optrykt som bilag til betænkningen.
 Herefter indstiller et flertal (Socialdemokratiets, Venstres, Det  

 Konservative Folkepartis, Centrum-Demokraternes, Det Radikale Venstres og  

 Kristeligt Folkepartis medlemmer af udvalget) beslutningsforslaget til  

vedtagelse uændret .
 Et mindretal (Socialistisk Folkepartis medlemmer af udvalget)  

 indstiller beslutningsforslaget til forkastelse .
Borgerkrigen i Bosnien-Hercegovina og belejringen af Sarajevo er efter  

 mindretallets opfattelse en tragedie.
Men hverken krigen eller belejringen  

 kan bringes til ophør ved, at NATO begynder at bombe serbiske stillinger fra  

 luften.
Sådanne bombninger vil tværtimod føre til optrapning af rædslerne,  

 bremse alle forhandlinger og sætte hele FN's humanitære indsats på spil.
SF anser oprettelsen af »sikre zoner« i medfør af  

 Sikkerhedsrådets resolution nr. 836 for at være et rigtigt tiltag på vejen  

 til en fredelig løsning.
Hvis beslutningsforslaget kun handlede om et  

 militært dansk bidrag hertil, ville SF støtte forslaget.
Men det må ses på  

 baggrund af NATO's udspil den 2. og 9. august 1993, hvor der tales om  

 luftangreb med det formål at få belejringen af Sarajevo og andre byer  

 ophævet.
Der er en afgørende forskel mellem det at sikre en zone mod overgreb  

 udefra og det at bryde en belejring med militære midler.
Det første er en  

 defensiv foranstaltning, mens det andet er en offensiv.
Ganske vist afhænger det af FN's generalsekretær, om NATO's  

 »tilbud« skal føres ud i livet.
Men han er under et voldsomt pres  

 især fra USA og derfor er en tolkning af resolution nr. 836 i  

 NATO-beslutningernes ånd en nærliggende - og dødsensfarlig - mulighed.
 Den omstændighed, at Danmark er med i disse NATO-beslutninger, hvis  

 gennemførelse kan få katastrofale følger, bevirker, at SF må gå imod  

 forslaget som helhed.
Det gælder så meget mere, som Danmark involveres direkte i eventuelle  

 bombninger ved at stille mandskab til rådighed herfor.
I den sammenhæng er  

 det bemærkelsesværdigt, at officerer, der således placeres i ekstremt farlige  

 situationer, oplyser, at deres uddannelse med henblik herpå er aldeles  

 utilstrækkelig.
SF er indstillet på at støtte FN, men ikke ukritisk.
Danmark skal  

 overholde Pagten, herunder udføre pålæg fra Sikkerhedsrådet i medfør af  

 kapitel VII.
Men deltagelsen i militære FN-aktioner er hvert lands suveræne  

 afgørelse.
Skal Danmark afgive suverænitet til FN i spørgsmål om krig og  

 fred, forudsætter det en grundig drøftelse af det forfatningsmæssige  

 grundlag.
SF efterlyser en sådan debat.
Desuden må det stå fast, at der skal tages stilling i hvert enkelt  

 tilfælde.
Under den forudsætning anser SF det principielt for rigtigt, at de  

 nordiske lande i videst muligt omfang optræder i fællesskab, således som det  

 er foreslået her.
Men det ændrer ikke ved, at SF ud fra fra en konkret  

 vurdering, jf. ovenfor, må afvise nærværende beslutningsforslag.
 Et andet mindretal (Fremskridtspartiets medlem af udvalget)  

 indstiller beslutningsforslaget til forkastelse .
Fremskridtspartiet ønsker at påpege det urimelige i at sende danske  

 soldater ind i en borgerkrig uden mulighed for at kende til de svære etniske  

 problemer, der foreligger, og som er grundlaget for borgerkrigen.
Danmark  

 anerkendte Bosnien-Hercegovina under forudsætning af, at landet ved frie  

 demokratiske valg havde stemt for en løsrivelse fra det tidligere Jugoslavien  

 med, hvad deraf følger.
Den derefter følgende overophedning burde være stoppet med effektive  

 sanktioner.
Dette skete imidlertid ikke af mange grunde, og fra mange sider  

 blev embargoerne brudt.
Men det hjælper ikke at sætte FN-styrker ind som  

 militær enhed, tværtimod vil det kun eskalere situationen, således at krigen  

 vil sprede sig til andre områder.
 Den fælles nordiske enhed, som er foreslået i beslutningsforslaget, virker  

 en anelse grotesk, idet der bliver tale om en kombination af NATO-trænede  

 styrker, nemlig de danske og norske, medens de svenske styrker er uddannet  

 selvstændigt i et neutralt land uden det officielle NATO-sprog med, hvad  

 deraf kan følge af komplikationer.
 Selv om regeringen er villig til at løbe den risiko for dræbte soldater,  

 er Fremskridtspartiet stadig af den opfattelse, at det ikke er en dansk  

 opgave at blande sig i en borgerkrig, og at FN skal fortsætte med sin opgave  

 som fredsbevarende organisation, ikke udbygges til en egentlig fredsskabende  

 magt.
Der er ikke en fred at bevare, derfor bør FN koncentrere sig om de  

 omkringliggende lande for at sikre, at krigen ikke breder sig.
Danmark bør  

 derfor også trække sine soldater ud af Bosnien-Hercegovina hurtigst muligt.
Helen Jørgensen (S) Ritt Bjerregaard (S) Anna-Marie Hansen (S) Qvist  

 Jørgensen (S) Helen Beim (S) Ove Fich (S) nfmd.
Gert Petersen (SF) Pelle  

 Voigt (SF) Svend Aage Jensen (CD) Helge Adam Møller (KF) Rønholt (KF)  

 Ellemann-Jensen (V) Enggaard (V) fmd.
Svend Aage Jensby (V) Annette  

 Just (FP) Jørgen Estrup (RV) Inger Stilling Pedersen (KRF) Bilag Nogle af udvalgets spørgsmål til udenrigsministeren og forsvarsministeren  

 og disses svar herpå Spørgsmål 8:
»Hvad er den militære situation p.t. i Tuzla-området?» Svar:
Tuzla er hovedbyen i den nordlige del af det bosnisk-muslimsk  

 kontrollerede område.
Der er i dag en klar majoritet af bosniske muslimer og  

 kun et mindre antal bosniske kroater og bosniske serbere.
Den humanitære situation i området er blevet markant forværet, efter at  

 kampene mellem bosniske kroater og bosniske muslimer brød ud i det centrale  

 Bosnien-Hercegovina.
Det medførte, at de bosnisk-kroatiske styrker nægtede at  

 lade humanitær hjælp komme frem.
Tuzla er afhængig af humanitær hjælp for at  

 brødføde befolkningen.
Kampene mellem bosniske kroater og bosniske muslimer har endnu ikke bredt  

 sig til Tuzla, hvor de to parter fortsat kæmper sammen mod de bosniske  

 serbere.
Grunden til dette er, at de bosniske kroater ikke har territoriale  

 krav i området, og at det vedvarende bosnisk-serbiske serbere pres i området  

 har holdt styrkerne sammen.
Det forventes ikke, at kampene mellem bosniske  

 kroater og bosniske muslimer vil brede sig til Tuzlaområdet.
Den bosnisk-kroatiske og bosnisk-muslimske forsvarsalliance består af syv  

 bosnisk-kroatiske hærenheder (a 200-500 mand) og et bosnisk-muslimsk korps  

 med ca. 26 hærenheder (a ca. 200-500 mand), i alt 33 hærenheder omfattende  

 14.000-16.000 mand.
Styrkerne råder over op til 10 kampvogne (primært typen  

 T-55, men tillige enkelte M-84), op til 40 middeltunge artilleripjecer,  

 hvoraf et mindre antal muligvis er selvkørende haubitser, samt nogle få  

 pansrede mandskabsvogne.
 De bosnisk-serbiske styrker i Tuzla-området udgøres af dele af to korps  

 med i alt ni hærenheder (a ca. 600.-1.000 mand) omfattende 8.000-9.000 mand.  

 Styrkerne råder over op til 60 kampvogne (overvejende af typen T-55, men også  

 M-84), op til 50 pansrede mandskabsvogne samt op til 60 stk. middeltunge  

 artilleripjecer, hvoraf ca. en tredjedel er selvkørende.
De bosnisk-serbiske styrker søger med varirende intensitet at udvide en  

 korridor nord for Tuzla.
Korridoren vurderes intetsteds at være smallere end  

 5 km.
Samtidig lægger de bosnisk-serbiske styrker yderligere pres på  

 Tuzla-området og har herunder indsat jord til jord-raketter (FROG 7). Det er  

 dermed lykkedes at erobre en del terræn syd for byen Brcko ca. 40 km nord for  

 Tuzla.
Offensiven har tvunget mange muslimske civile til at flygte fra de  

 mest udsatte områder.
Det vurderes, at der for nærværende er ca. 400.000  

 civile i området, heraf ca. 190.000 i selve Tuzla eller omkring 400 procent  

 flere end før krigen.
Samtidig har det bosnisk-serbiske pres fået de  

 bosnisk-muslimske styrker til endnu en gang at true med at anvende  

 kommercielt fremstillet klor som kemisk kampstof.
Imidlertid forekommer  

 anvendelsen af klor i denne rolle at være mindre sandsynlig, dels fordi  

 virkningen vil være begrænset i tid og rum, og dels fordi de  

 bosnisk-muslimske enheder ikke har tilstrækkeligt beskyttelsesudstyr.
De lokale flystyrker i Tuzlaområdet er alle under muslimsk kontrol.
Fly og  

 helikoptere opererer fra to flyvepladser.
Den største base i området er lufthavnen i Tuzla, hvor der er placeret  

 5-10 mindre propelfly, hvoraf dog ikke alle er operative.
Til trods for at  

 disse fly ikke er egentlige kampfly, men derimod trænings- og  

 forbindelsesfly, er det muligt at udruste dem med lettere våben.
De  

 bosnisk-serbiske styrker har gentagne gange beskudt landingsbanerne med  

 artilleri og morterer.
Såfremt landingsbanerne bliver repareret, er det  

 muligt at lande og starte med militære transportfly, eksempelvis af typen  

 C-130.
Den største muslimske flyaktivitet er konstateret fra helikopterpladsen i  

 Visca, ca. 20 km syd for Tuzla.
Pladsen er indrettet i en gammel grusgrav,  

 hvor det er muligt at vedligeholde helikopterne.
Herfra opererer et mindre  

 antal middeltunge transporthelikoptere af typen MI-8 (HIP) med primært  

 transport af syge og sårede.
 Spørgsmål 20:
»Kan FN's generalsekretær anvende danske militære magtmidler mod  

 fremmed stat, uden at Folketinget på forhånd har afgivet suverænitet i  

 henhold til grundlovens § 20?» Svar:
 Det ved beslutningsforslaget indhentede samtykke indebærer ikke afgivelse  

 af suverænitet i henhold til grundlovens § 20, idet der ikke er tale om, at  

 FN's Sikkerhedsråd eller FN's generalsekretær får overladt kompetence til at  

 træffe beslutning om indsættelse af danske styrker med direkte virkning for  

 danske soldater.
Tværtimod er det FN, der har anmodet den danske regering om at bidrage med  

 yderligere styrker til de fredsbevarende operationer i det forhenværende  

 Jugoslavien.
Denne afgørende beslutning træffes af regeringen med  

 Folketingets samtykke og udgør dermed selve retsgrundlaget for den danske  

 indsats.
 Spørgsmål 21:
»Hvad er forskellen på det mandat, som Folketinget gav den 18.  

 september 1992, og det mandat, der nu er tale om?» Svar:
Med vedtagelse den 18. september 1993 af beslutningsforslag (nr.
B 95) gav  

 Folketinget sit samtykke til, at en dansk militær styrke stilledes til  

 rådighed for UNPROFOR i Bosnien-Hercegovina.
Som det fremgår af  

 bemærkningerne til forslaget, skal styrken i overensstemmelse med de  

 relevante Sikkerhedsrådsresolutioner yde militær eskorte i forbindelse med  

 transport af UNHCR's humanitære nødhjælpsforsyninger til ofrene for krigen.
I det foreliggende forslag til folketingsbeslutning (nr.
B 107) anmodes  

 Folketinget om at give sit samtykke til, at det danske engagement ved  

 UNPROFOR udvides med henblik på gennemførelsen af Sikkerhedsrådets  

 vedtagelser, herunder resolution 836 under forhold, hvor mulighederne for  

 militær magtanvendelse er forøget.
 Spørgsmål 22:
 »Er der ikke modstrid mellem de følgende to sætninger i  

 NATO-dokumenterne af 9. og 2. juni:
a) »The air strikes are limited to the support of humanitarian  

 relief, and must not be interpreted as a decision to intervene militarily in  

 the conflict.« b) »The Alliance has now decided to make immediate preparations for  

 undertaking, in the event that the strangulation of Sarajevo and other areas  

 continue . . . stronger measures including air strikes against those  

 responsible, Bosnians, Serbs and others . . .«?» Svar:
 Det bemærkes for god ordens skyld, at de i spørgsmålet omtalte  

 NATO-kommunikeer vedtoges henholdsvis den 2. og 9. august 1993.  

 Opmærksomheden henledes videre på, at den fulde ordlyd af det pågældende  

 citat fra kommunikeet fra 9. august d.å. er »the Council underlines  

 again that the air strikes foreseen by the council decisions of August 2 are  

 limited to the support of humanitarian relief, and must not be interpreted as  

 a decision to intervene militarily in the conflict«.
 Det må ses på baggrund af, at det allerede i NATO-kommunikeet af 2. august  

 1993, pkt. 6, klart fremhævedes, at eventuelle militære foranstaltninger fra  

 NATO-landenes side i Bosnien-Hercegovina alene har til hensigt at understøtte  

 humanitære formål.
Det bemærkes endelig for fuldstændighedens skyld, at den fulde ordlyd af  

 det pågældende citat fra kommunikeet fra 2. august er: »The Alliance has  

 now decided to make immediate preparations for undertaking, in the event that  

 the strangulation of Sarajevo and other areas continues, including wide-scale  

 interference with humanitarian assistance, stronger measures including air  

 strikes against those responsible, Bosnian Serbs and others, in  

 Bosnia-Herzegovina.« Der ses således ikke at være modstrid mellem de pågældende tekstafsnit fra  

 NATO's kommunikeer af henholdsvis 2. og 9. august 1993.
 Spørgsmål 23:
»Udvalget udbeder sig en redegørelse for, hvilke overvejelser der  

 ligger bag regeringens henvisning til grundlovens § 19, stk. 2, under III i  

 beslutningsforslagets bemærkninger?» Svar:
 Ifølge grundlovens § 19, stk. 2, kan regeringen ikke uden Folketingets  

 samtykke anvende militære magtmidler mod nogen fremmed stat - bortset fra  

 forsvar mod væbnet angreb på riget eller danske styrker, i hvilket tilfælde  

 Folketinget straks efterfølgende skal have forelagt eventuelt trufne  

 foranstaltninger.
 Regeringen har til stadighed været opmærksom på indholdet af denne  

 grundlovsbestemmelse set i relation til det danske engagement ved FN's  

 fredsbevarende styrke i det forhenværende Jugoslavien (UNPROFOR).
 Med den konkrete implementering for Danmarks vedkommende af FN's  

 Sikkerhedsråds resolution 836 vedrørende de særligt udpegede  

 sikkerhedsområder (»safe areas«) anser regeringen situationen for  

 omfattet af grundlovens § 19, stk. 2, især fordi der nu kan blive tale om  

 deployering af fremskudte danske luftstøttekoordinationshold på landjorden,  

 såkaldte Tactical Air Control Parties (TACP).
 Spørgsmål 24:
»Under henvisning til forudgående spørgsmål ønskes en redegørelse for  

 forholdet til Max Sørensens bidrag vedrørende § 19 til  

 Forfatningskommissionen 1946.« Svar:
 Beslutningsforslagets bemærkninger ligger på linie med professor Max  

 Sørensens bidrag til Forfatningskommissionen af 1946 vedrørende den nuværende  

 grundlovs § 19.
Det følger således af samspillet mellem folkeret og national ret, at  

 folkeretten, herunder Sikkerhedsrådets bindende beslutninger, alene gælder  

for Danmark, men ikke har umiddelbare retsvirkninger i Danmark.  

 Hertil kræves et mellemkommende nationalt retsgrundlag.
Folketingets samtykke  

 til det fremlagte beslutningsforslag udgør et sådant retsgrundlag.
 Spørgsmål 25:
»Med henvisning til beslutningsforslagets bemærkninger om styrkens  

 finansiering i finansåret 1993 ønskes oplyst om den tilsvarende finansiering  

 for 1994, jf. forsvarsforligets bestemmelse herom.« Svar:
 I den udstrækning, der er behov for at videreføre det udvidede danske  

 engagement ved FN's fredsbevarende styrke i det forhenværende Jugoslavien i  

 1994, forudsættes nettoudgiften på grundlag af det gældende forsvarsforlig  

 finansieret ved forhøjelse i det nødvendige omfang af forsvarets bevilling  

 til operationer i FN-, CSCE- og NATO-regi.
 Spørgsmål 27:
»Ministeren bedes forklare, hvordan en beslutning fra FN's  

 generalsekretær om at indlede luftangreb i Bosnien kan undgå at have  

 betydning for det TACP-hold, der skal udpege bombemålene.« Svar:
 Det kan den heller ikke, men det afgørende i relation til grundlovens § 20  

 er, at beslutningen om at stille danske militære styrker til rådighed for FN  

 skal træffes af den danske regering med Folketingets samtykke.
 Spørgsmål 31:
»Under henvisning til udenrigsministerens svar på spørgsmål 21, jf.  

 bilag 14, ønskes forsvarsministerens vurdering af de mulige militære  

 konsekvenser af denne forskel.« Svar:
Med vedtagelsen den 18. september 1992 af beslutningsforslag (B 95) gav  

 Folketinget sit samtykke til at stille en dansk militær styrke til rådighed  

 for FN.
Beslutningen om at udsende styrken var et led i opfølgningen af  

 Sikkerhedsrådsresolution nr. 770 af 13. august 1992, hvori medlemslandene i  

 operative paragraf 2 blev opfordret til at tage alle nødvendige skridt for at  

 sikre nødhjælpsforsyningerne til Bosnien-Hercegovina, samt  

 Sikkerhedsrådsresolution nr. 776 af 14. september 1992. Generalsekretæren  

 havde, jf. beslutningsforslagets bemærkninger, i sin rapport af 10. september  

 1992 til Sikkerhedsrådet præciseret, at selvforsvar i den foreliggende  

 situation også ville omfatte situationer, hvor bevæbnede personer med magt  

 måtte søge at forhindre FN-soldaterne i at udføre deres opgave.
Det nu foreliggende forslag til folketingsbeslutning, B 107, henviser  

 bl.a. til Sikkerhedsrådets resolution nr. 836. Af denne fremgår, at styrkens  

 mandat under Pagtens kapitel VII, i de sikre områder, udvides med henblik på  

 at kunne afskrække mod angreb, overvåge våbenhvilen, fremme tilbagetrækningen  

 af militære og paramilitære enheder ud over den bosniske regeringshær og  

 besætte visse centrale områder samtidig med, at opgaverne i forbindelse med  

 humanitære konvojer fortsættes.
UNPROFOR bemyndiges til at tage de nødvendige  

 forholdsregler i udførelsen af dette mandat.
 Dette indebærer, at FN-styrkerne er bemyndiget til i selvforsvar at  

 anvende magt som svar på bombardementer og angreb på de sikre områder eller  

 bevidst obstruktion af UNPROFOR's bevægelsesfrihed i og omkring de sikre  

 områder og af de beskyttede humanitære konvojer.
 Med det ny mandat er der således dels pålagt UNPROFOR en række specifikke,  

 nye opgaver, som kan nødvendiggøre anvendelse af militær magt, dels  

 tilvejebragt hjemmel for mere vidtgående magtanvendelse end hidtil bl.a. i  

 form af flystøtte til UNPROFOR, jf. også NATO-rådets beslutning af 9. august  

 1993.
