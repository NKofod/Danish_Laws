Nr BSF 36 Forslag til folketingsbeslutning om oprettelse af en reorganiseringsfond Fremsat af Rahbæk Møller (SF) Tommy Dinesen (SF) Gade (SF) Jes Lunde (SF)  

 Jens Thoft (SF) den 10. december 1991 Folketinget opfordrer regeringen til at fremsætte lovforslag om oprettelse af en reorganiseringsfond efter følgende retningslinjer:
 1) Fonden skal råde over en kapital, der gør det muligt at overtage  

 lukningstruede virksomheder med henblik på ved reorganisering og  

 kapitaltilførsel at føre levedygtige dele af virksomhederne videre.
 2) Til fonden skal desuden være knyttet en iværksættergruppe, som skal yde  

 konsulentbistand til mulige iværksættere blandt de ansatte på de dele af  

 virksomhederne, der lukkes.
Bemærkninger til forslaget Almindelige bemærkninger Beslutningsforslaget skal ses i sammenhæng med de samtidigt fremsatte  

 forslag: L 159 om ændring af lov om arbejdstilbud til ledige.  

 (Iværksætterydelse), B 35 om statslån til iværksættere, B 37 om  

 iværksætterkonsulenter og B 38 om en eksportstøtteordning til iværksættere.
Som påvist i B 35 om statslån til iværksættere har Danmark en usædvanlig  

 passiv iværksætterpolitik.
Det foreslås derfor at efterligne et par af de  

 mest succesrige ordninger i vore nabolande.
I Tyskland blev de resterende Marshall-midler samlet i en  

 reorganiseringsfond.
Fonden har som opgave at opkøbe lukningstruede  

 virksomheder med henblik på at reorganisere dem og tilføje levedygtige  

 enheder ny kapital.
Fonden har naturligvis ikke kunnet undgå, at  

 arbejdspladser er blevet nedlagt, men den har i mange tilfælde kunnet  

 begrænse skaden og sikre fortsættelse af dele af virksomhederne i  

 reorganiseret form.
En sådan fond ville få størst virkning, hvis den blev knyttet sammen med  

 en iværksættergruppe i stil med det svenske Tryghedsråd.
Tryghedsrådet går  

 ind med konsulentbistand til medarbejdere på lukningstruede virksomheder for  

 at hjælpe eventuelle iværksættere i gang.
Det er rådets erfaring, at 20 pct.  

 af de ansatte har iværksætterideer, og at halvdelen af disse er seriøse nok  

 til faktisk at føre til iværksættelse.
Tryghedsrådet har været med til at  

 starte 5.000 virksomheder med i gennemsnit 5 ansatte.
I mange tilfælde har lukning af større virksomheder skabt meget store  

 problemer for de berørte lokalområder.
En ordning som den foreslåede ville  

 medvirke til at begrænse disse problemer, som både tyske og svenske  

 erfaringer viser.
