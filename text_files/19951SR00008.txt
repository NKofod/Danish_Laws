Nr BR 8 Beretning vedrørende tilsynets virksomhed i folketingsåret 1995-96   

 Nr 8 1995-96, 1. samling Afgivet af det i henhold til grundlovens § 71, stk. 7, nedsatte tilsyn Afgivet: 19960927 Indholdsfortegnelse a Sikringsafdelingen ved Amtshospitalet i Nykøbing Sjælland b Københavns Amts Sygehus i Glostrup, Psykiatrisk Afdeling c Amtshospitalet i Vordingborg d Psykiatrisk Hospital og Børne- og Ungdomspsykiatrisk Hospital i Århus e Visborggaard f Københavns Amts Sygehus i Glostrup, Psykiatrisk Afdeling VI Spørgsmål til justitsministeren VII Spørgsmål til sundhedsministeren VIII Konkrete sager I.
Overordnede temaer fra tilsynets arbejde i folketingsåret Tilsynet har haft en aktiv besøgspolitik og stillet en række spørgsmål til  

 forskellige ministre.
Tilsynet finder på baggrund heraf anledning til at pege  

 på en række generelle forhold, der er behandlet i afsnit III-VIII nedenfor.
De fysiske og personalemæssige rammer og overbelægning har stor betydning  

 for patienterne, herunder bl.a. for antallet af tvangsfikseringer, omfanget  

 af tvangsbehandling og mulighederne for frisk luft.
Det har givetvis også  

 betydning for indlæggelsestiden, der også hænger sammen med manglende  

 adækvate bo-/behandlingstilbud, som betyder, at færdigbehandlede patienter  

 ikke kan udskrives fra psykiatriske afdelinger.
Det er af stor betydning for behandlingen, at patienterne kan kommunikere  

 med personalet.
Det er ikke tilfældet for patienter, der ikke taler dansk.  

 Tilsynet har under flere af besøgene drøftet mulighederne for, at disse  

 patienter kan få tolkebistand.
Tilsynet mener, at psykiatrilovsundersøgelsen dokumenterer behovet for at  

 se nærmere på hele tvangsfikseringsområdet, bl.a. på grund af den stigning,  

 der er konstateret.
Man bør også se på, om en fast vagt skal kunne passe mere  

 end 1 tvangsfikseret patient.
Det må desværre konstateres, at der er problemer med misbrug af narkotika  

 på de psykiatriske afdelinger.
Tilsynet har bl.a. rejst spørgsmålet om,  

 hvilken indflydelse misbrug har for behandlingen af psykiatriske patienter.
Tilsynet har herudover særligt beskæftiget sig med forholdene for unge  

 psykiatriske patienter.
Tilsynet har hæftet sig ved, at der er en del mangler  

 på området, og at rammerne bestemt ikke er optimale; bl.a. er ca. 1/4 af de  

 unge ikke på en børne- eller ungdomsafdeling.
II.
Tilsynets arbejde i tal Tilsynet har i løbet af folketingsåret 1995-96 besøgt 4 psykiatriske  

 institutioner, afholdt 15 møder, stillet 58 spørgsmål og behandlet en række  

 sager, som dels ikke var afsluttede i sidste folketingsår og dels er opstået  

 i løbet af folketingsåret.
Det er flere gange sket, at den pågældende institution/myndighed/minister  

 ikke har vedlagt alle relevante bilag i konkrete sager eller ikke har svaret  

 fyldestgørende første gang, tilsynet skrev, hvorfor tilsynet har fundet det  

 nødvendigt at anmode om supplerende materiale/uddybende svar.
Tilsynet går ud  

 fra, at der har været tale om misforståelser, og at procedurerne vil blive  

 strammet op.
III.
Psykiatrilovsundersøgelsen Baggrunden for udskydelsen af revisionen af psykiatriloven var, at man  

 skulle afvente en undersøgelse af psykiatriloven.
Denne undersøgelse blev  

 afgivet den 16. august 1996. Undersøgelsen dokumenterer til fulde, at der er  

 hold i den kritik, som tilsynet gennem de seneste år har rettet mod  

 forholdene på de psykiatriske institutioner.
Et par af undersøgelsens  

 hovedkonklusioner er således, at anvendelse af tvang har været stigende i  

 perioden 1991-93, at mange af de psykiatriske afdelinger ikke lever op til de  

 mål for god sygehusstandard, som Kallehaugeudvalget opstillede, og at mange  

 afdelinger er præget af overbelægning, personalemangel m.v., hvilket bl.a.  

 medfører en øget anvendelse af tvang, for hurtig udskrivning og indskrænkning  

 i frihedsgoder som f. eks. udendørsophold.
Tilsynet har tidligere udtalt, at tilsynet finder det uacceptabelt, at  

 psykiatriske patienter ikke kan komme udenfor hver dag.
Tilsynet har  

 tidligere kritiseret de fysiske rammer på psykiatriske afdelinger.
Om  

 sammenhængen mellem personalemangel og overbelægning og anvendelsen af tvang  

 m.v. henvises til det nedenfor under afsnit V b om tilsynets besøg på  

 Københavns Amts Sygehus i Glostrup anførte.
Tilsynet har med tilfredshed noteret sig den politiske opmærksomhed, som  

 psykiatrilovsundersøgelsen har medført.
Tilsynet ser frem til, at  

 psykiatriloven vil blive revideret i det kommende folketingsår.
IV.
Forespørgselsdebatten i Folketinget Tilsynet skrev i sin beretning af 28. september 1995, at man ville finde  

 det hensigtsmæssigt, hvis der blev rejst en forespørgselsdebat i Folketinget  

 om psykiatriområdet.
Den 15. november 1995 anmeldte alle partier en  

 forespørgsel til sundheds-, social- og justitsministrene med følgende ordlyd:  

 »Hvordan vil regeringen følge op på den netop offentliggjorte  

 statusrapport om tilbudene til sindslidende og oplysningerne om  

 behandlingstilbud til sindslidende børn, og hvad er regeringens vurdering af  

 behandlingen af personer, som er underkastet frihedsberøvelse, jf.  

 grundlovens § 71, stk. 6?» (F 19).
Forespørgslen blev foretaget i Folketingssalen den 1. februar 1996. Der  

 var en lang, udbytterig debat om forespørgslen, og den foreslåede dagsorden  

 (nr.
D 35) blev vedtaget enstemmigt med 120 stemmer.
Dagsordenen havde  

 følgende ordlyd:
»Folketinget pålægger regeringen at nøje overvåge og følge op på gennemførelsen af aftalerne med  

 Amtsrådsforeningen, Københavns og Frederiksberg Kommuner, herunder især  

 udbygningen af distriktspsykiatrien i balance med den sygehusbaserede  

 psykiatri, forbedring af rammerne på de psykiatriske afdelinger og  

 gennemførelsen af forsøg med udrykningstjenester, at sikre den videre udbygning af sociale tilbud til sindslidende blandt  

 andet ved tilskud fra satsreguleringspuljen, herunder af botilbud, f. eks.  

 refugier, til de særlig vanskeligt stillede sindslidende og gennemførelsen af  

 en landsdækkende støtte- og kontaktpersonordning, at arbejde for en fortsærket indsats for at forbedre tilbudene til børn og  

 unge, der selv eller hvis forældre er ramt af sindslidelser, og at følge, at bistandsværgeordningen i straffesager fungerer fuldt  

 tilfredsstillende.
 Folketinget lægger afgørende vægt på, at samarbejdet mellem amter og  

 kommuner styrkes, og at udbygningen og fremrykningen af indsatsen for  

 sindslidende foregår i et tæt samarbejde og dialog med brugere og pårørende.
Folketinget går herefter over til næste sag på dagsordenen.« V.
Besøg Tilsynet, som sædvanligvis hvert år foretager et eller flere  

 institutionsbesøg, foretog i folketingsåret 1995-96 4 institutionsbesøg.  

 Derudover behandles i nærværende beretning 2 institutionsbesøg, der afholdtes  

 ca. en uge før tilsynets beretning af 28. september 1995 blev offentliggjort,  

 og hvorom det i ovennævnte beretning blev anført, at de vil blive omtalt i  

 næste års beretning.
Besøgene giver anledning til nogle bemærkninger, som har  

 generel karakter, jf. nedenfor.
Tilsynet har udarbejdet og offentliggjort  

 referater af 5 af besøgene, der indeholder en mere detaljeret beskrivelse af  

 de enkelte besøg.
a.
Sikringsafdelingen ved Amtshospitalet i Nykøbing Sjælland Tilsynet besøgte den 20. september 1995 Sikringsafdelingen på  

 Amtshospitalet i Nykøbing Sjælland.
Tilsynet ønskede på baggrund af kritik  

 fra bl.a. patienter og pårørende at undersøge forholdene på  

 Sikringsafdelingen.
Tilsynet havde besluttet, at uanmeldte besøg kunne indgå  

 i tilsynets virksomhed.
Det blev besluttet at aflægge det første uanmeldte  

 besøg på den mest lukkede psykiatriske afdeling i landet.
Tilsynet finder de fysiske forhold tilfredsstillende, med eneværelser til  

 alle patienter og særdeles gode muligheder for at komme udenfor i frisk luft  

 hver dag.
Tilsynet forventer, at personalet opfordrer patienterne til at  

 benytte sig af tilbudene om aktiviteter og frisk luft.
Tilsynet finder ligeledes personalenormeringerne tilfredsstillende og har  

 noteret sig, at socialpædagogerne indgår på lige fod med det øvrige  

 personale.
Tilsynet er betænkelig ved, at så mange stillinger er vakante.
Det  

 går ud over mulighederne for en optimal behandling af patienterne, ligesom  

 det forringer arbejdsmiljøet for de ansatte.
Tilsynet finder, at patienterne generelt ikke var så sløvede af medicin  

 som på andre psykiatriske afdelinger.
Tilsynet kan ikke umiddelbart bedømme,  

 om det bl.a. skyldes de bedre fysiske rammer, herunder eneværelser, og de  

 relativt større personaleressourcer, men det er en nærliggende tanke, at det  

 spiller en stor rolle.
 Tilsynet har med tilfredshed noteret sig, at der er mulighed for, at  

 patienterne kan ønske sig ud af medicin i en periode for at se, hvorledes det  

 virker.
Tilsynet finder det uheldigt, hvis patienter ikke får mulighed for  

 psykologsamtaler i den ofte meget lange ventetid forud for en afgørelse.
Det  

 må anses for afgørende, at en massiv indsats indsættes så hurtigt som  

 overhovedet muligt.
Hvis man ikke engang har råd til tilstrækkelige  

 psykolognormeringer til de allerfarligste sindssyge patienter i landet,  

 hvordan skulle der så kunne blive råd på andre psykiatriske institutioner? Tilsynet har svært ved at forstå begrundelsen for, at dørene er ulåste på  

 P 1 og låste på P 2 og P 3, dog således, at patienterne på alle 3 afdelinger  

 har samme muligheder for at komme i fællesrum m.v. (i P 2 og P 3 efter at  

 have kaldt på en ansat). Tilsynet har taget til efterretning, at man arbejder  

 på et nyt låsesystem og forudsætter, at man snarest finder en løsning.
Tilsynet beklager, at tvangsfikseringer nogle gange er meget langvarige,  

 jf.
Sikringsafdelingens svar på et af tilsynets spørgsmål.
 Tilsynet finder det uacceptabelt, når det samlede, landsdækkende  

 psykiatriske system kan være indrettet således, at sindslidende, der anmoder  

 om hjælp, afvises.
b.
Københavns Amts Sygehus i Glostrup, Psykiatrisk Afdeling Tilsynet besøgte den 20. september 1995 Københavns Amts Sygehus i  

 Glostrup, Psykiatrisk Afdeling P, bl.a. på baggrund af kritik af praksis  

 omkring tvangsfikseringer.
Amtssygehuset udtalte på tilsynets spørgsmål om, hvorvidt der sker flere  

 tvangsfikseringer, når der er overbelægning og/eller underbemanding:  

 »Som det fremgår af besøgsrapporten, kan det bekræftes, at en  

 patientoverbelægning i afdelingerne med deraf følgende øget uro vil føre til  

 flere tvangsfikseringer.
Jo tættere patienterne går på hinanden, jo mere  

 optræder angst og aggressiv udfoldelse patienterne imellem.
I situationer  

 hvor der er personalemangel, eller hvor den personalemæssige uddannelse eller  

 erfaringsgrundlag ikke er tilstrækkeligt, udløser dette også øget usikkerhed  

 og ængstelse i personalegruppen, hvilket kan føre til øget anvendelse af  

 tvangsfiksering.
Dette spørgsmål kan ikke belægges med noget statistisk  

 materiale til belysning af sammenhængen.« Psykiatrisk Afdeling P udtalte i et brev til sygehusledelsen, der var  

 vedlagt Amtssygehusets svar til tilsynet, bl.a.: »Overbelægning med øget  

 uro og overbelastet personale har i de enkelte situationer medvirket til, at  

 en uroskabende patient har fået en øget medicindosis, der ikke havde været  

 påkrævet, ifald personalet havde haft tid og overskud til at have mere  

 kontakt med den pågældende.« Tilsynet er stærkt betænkelig ved, at en fast vagt har skullet passe op  

 til 4 tvangsfikserede patienter samtidig med, at den faste vagt har haft  

 andre opgaver.
Tilsynet finder, at spørgsmålet om fast vagt, herunder om en  

 fast vagt skal kunne passe mere end 1 tvangsfikseret patient, skal overvejes  

 nøje i forbindelse med den kommende revision af psykiatriloven.
 Tilsynet noterer sig på baggrund af den mangelfulde besvarelse af  

 spørgsmålet om, i hvor mange tilfælde en fast vagt har skullet passe mere end  

 1 tvangsfikseret patient, at Amtssygehuset åbenbart ikke har tilrettelagt  

 sine registreringer således, at en besvarelse var mulig, og at man således  

 ikke har en sikker registrering af, hvem der sidder vagt hvornår og ved  

 hvilke patienter.
 Tilsynet er betænkelig ved den kraftige overbelægning, og tilsynet  

 beklager, at manglende ressourcer fører til øget anvendelse af  

 tvangsfiksering og medicinering.
c.
Amtshospitalet i Vordingborg Tilsynet besøgte den 10. januar 1996 Amtshospitalet i Vordingborg.  

 Tilsynet ønskede bl.a. at undersøge forholdene for de grønlandske patienter.
Tilsynet finder umiddelbart, at de fysiske forhold på afdelingerne var  

 udmærkede, men at der var påfaldende store forskelle mellem de grønlandske  

 afdelinger med fortrinsvis små dobbeltværelser og de øvrige afdelinger, der  

 havde bedre forhold.
Tilsynet noterede sig, at mange patienter ikke var til  

 stede, idet de var til forskellige former for aktiviteter m.v., hvorfor det  

 kan være vanskeligt for tilsynet at vurdere afdelingernes hverdag.
 Patienterne har mange forskelligartede tilbud om beskæftigelse, men på  

 grund af den fysiske indretning af afdelingerne var det ikke muligt for alle  

 at komme ud i frisk luft hver dag, hvilket tilsynet finder uacceptabelt.
 Tilsynet har med tilfredshed noteret sig, at der er igangsat en politisk  

 beslutningsproces om at etablere et lukket akut modtageafsnit med 10 pladser,  

 der bl.a. vil kunne aflaste de lukkede modtageafsnit.
 Tilsynet ser gerne oprettelse af en psykiatrisk skadestue med  

 overnatningsfunktion, så det ikke er nødvendigt med en egentlig indlæggelse  

 af psykiatriske patienter, der alene ønsker at overnatte en enkelt nat.
 Tilsynet ville finde det hensigtsmæssigt, hvis der var mulighed for, at  

 retspsykiatriske patienter og andre patienter ikke var på samme afdelinger.
Tilsynet har med tilfredshed noteret sig, at de oplysninger om  

 indlæggelsespraksis, som tilsynet forud for besøget var kommet i besiddelse  

 af, ikke var korrekte.
Tilsynet har forstået amtshospitalets svar således, at  

 overbelægning ikke i sig selv kan begrunde nægtelse af indlæggelse, hvis  

 indlæggelse i øvrigt er lægeligt begrundet, og at overbelægning ikke må føre  

 til, at en frivillig indlæggelse af henvisende læge skal ændres til en  

 tvangsindlæggelse.
 Tilsynet har med beklagelse noteret sig, at det er vanskeligt at få ansat  

 tilstrækkeligt med uddannede speciallæger.
 Tilsynet finder udviklingen med narkotika på de psykiatriske sygehuse  

 særdeles bekymrende og vil undersøge spørgsmålet nærmere.
Tilsynet finder udviklingen i antallet af tvangsfikseringer og  

 tvangsbehandlinger bekymrende.
Tilsynet vil mere generelt tage denne  

 problematik op, herunder årsagerne til stigningen og mulighederne for at  

 kunne sammenligne over årene og mellem forskellige psykiatriske sygehuse.
Tilsynet har konstateret, at de grønlandske patienter ikke kan komme til  

 at tale med grønlandsksproget personale, når de ønsker det, men kun ved  

 særlige lejligheder og i dagtimerne.
Tilsynet finder det formålstjenligt, om  

 bestræbelserne på at løse dette problem fortsætter med uformindsket styrke.  

 Tilsynet vil arbejde videre med problematikken vedrørende de grønlandske  

 psykiatriske patienter i Danmark.
d.
Psykiatrisk Hospital og Børne- og Ungdomspsykiatrisk Hospital i  

 Århus Tilsynet besøgte den 20. maj 1996 Psykiatrisk Hospital og Børne- og  

 Ungdomspsykiatrisk Hospital i Århus.
 Tilsynet finder det beklageligt, at der gennem de seneste år næsten  

 konstant har været 25-30 patienter indlagt på Psykiatrisk Hospital og 2-5 på  

 Børne- og Ungdomspsykiatrisk Hospital, som må forblive indlagt i en længere  

 periode end nødvendigt på grund af venteliste til relevante  

 bo-/behandlingstilbud.
Tilsynet finder det bemærkelsesværdigt, at registreringssystemet på  

 Psykiatrisk Hospital ikke er indrettet således, at man kan sige noget om  

 baggrunden for stigningen (fra 421 til 686 fra 1994 til 1995) i antallet af  

 tvangsfikseringer.
Tilsynet mener, at registreringssystemerne i  

 sygehusvæsenet generelt bør tilrettelægges, således at alle relevante  

 spørgsmål hurtigt kan besvares.
Tilsynet har noteret sig, at man har stigende problemer med stofmisbrug  

 blandt de indlagte patienter på Psykiatrisk Hospital.
Tilsynet finder, at det  

 er vigtigt for patienterne og behandlingen af disse, at det tilstræbes at  

 undgå stofmisbrug.
Patienterne på Psykiatrisk Hospital var fordelt på afdelingerne efter  

 geografiske kriterier.
Netop denne forskel i patienternes geografiske  

 baggrund kan være årsagen til, at indtrykket af standarden på de 2 akutte  

 modtageafdelinger, tilsynet besøgte, var vidt forskelligt.
e.
Visborggaard Tilsynet besøgte den 20. maj 1996 Visborggaard, der er en §  

 112-institution.
Tilsynet finder de fysiske rammer på Visborggaard spændende.
Der er tale  

 om en tidligere herregård med voldgrav beliggende på landet, men alligevel i  

 rimelig nærhed af bysamfund.
Den indvendige indretning, bl.a. store rum med  

 fritliggende bjælker, giver en anderledes stemning end på de psykiatriske  

 institutioner, tilsynet har besøgt tidligere.
Tilsynet noterede sig med  

 tilfredshed, at alle beboere har eneværelse.
Tilsynet vil have opmærksomheden rettet mod de situationer, hvor patienter  

 de facto er frihedsberøvet på grund af mandsopdækning døgnet rundt, uden at  

 der formelt er taget stilling til en administrativ frihedsberøvelse.
En sådan  

 ordning kan indeholde principielle, teoretiske og juridiske problemer, men  

 kan samtidig vise sig at være en tilfredsstillende praktisk løsning.
f.
Københavns Amts Sygehus i Glostrup, Psykiatrisk Afdeling Tilsynet foretog den 27. september 1996 et uanmeldt besøg på Københavns  

 Amts Sygehus i Glostrup, Psykiatrisk Afdeling.
Besøget var en opfølgning af  

 tilsynets besøg den 20. september 1995, jf. afsnit V b.
Referat af og  

 konklusion til dette besøg færdiggøres og offentliggøres i det kommende  

 folketingsår og omtales i tilsynets beretning for det kommende folketingsår.
VI.
Spørgsmål til justitsministeren a.
Retslægerådet - aktindsigt.
I tilsynets beretning fra 28. september 1995 anføres, at tilsynet i den  

 kommende samling ville undersøge Retslægerådets rolle i sager om psykiatriske  

 patienter, herunder hvilke muligheder patienterne har for at forholde sig til  

 det materiale, som Retslægerådet udtaler sig på baggrund af.
Tilsynet spurgte  

 bl.a. justitsministeren om sidstnævnte spørgsmål.
Justitsministeren har  

 svaret udførligt på tilsynets spørgsmål og bl.a. henvist til, at udvalget,  

 der afgav betænkning om Retslægerådet (nr. 1186/1990), var af den opfattelse,  

 at det bl.a. på baggrund af, at Retslægerådet alene har karakter af et  

 rådgivende organ, ikke er behov for at fastsætte særlige regler om aktindsigt  

 og partshøring i loven om Retslægerådet.
 Tilsynet finder, at dette spørgsmål er af yderst principiel karakter, og  

 vil anmode Retsudvalget om at se på sagen.
 Tilsynet har i øvrigt i januar sammen med Folketingets Retsudvalg og  

 justitsministeren besøgt Retslægerådet og haft en nyttig dis- kussion af  

 rådets virksomhed.
b.
Udpegning af medlemmer og sagkyndige i Retslægerådet.
Tilsynet bad justitsministeren om at redegøre for Retslægerådets praksis  

 ved udpegning af medlemmer og sagkyndige i sager, hvorover Retslægerådet  

 tidligere har udtalt sig.
Ministeren svarede bl.a., at hvis Retslægerådet  

 forelægges et spørgsmål, som rådet tidligere har udtalt sig om, men nu på et  

 nyt grundlag, udpeges almindeligvis de sagkyndige, der tidligere har deltaget  

 i sagens behandling.
Justitsministeren mener ikke, at det giver anledning til  

 retssikkerhedsmæssige betænkeligheder.
 Tilsynet vil orientere Retsudvalget om sagen.
c.
Narkotika Tilsynet udtalte i beretningen af 28. september 1995 efter besøget på Sct.  

 Hans Hospital: »Tilsynet finder det bemærkelsesværdigt, at man ikke  

 skulle have eksempler på patienter, der har påbegyndt et misbrug af stærkere  

 rusmidler på Sct.
Hans Hospital.« Tilsynet fik under besøget på Psykiatrisk Hospital i Århus oplyst, at man  

 havde store problemer med narkotika, og at man bl.a. havde besøgsforbud på en  

 enkelt afdeling (bortset fra besøg fra familie).
Den 12. juni 1996 spurgte tilsynet justitsministeren, hvilke muligheder  

 psykiatriske hospitaler har for at stoppe misbrug og indførsel af narkotika.  

 Ministeren har endnu ikke svaret, efter det oplyste på grund af, at  

 Sundhedsstyrelsen endnu ikke havde afgivet en endelig udtalelse.
Tilsynet  

 beklager det manglende svar.
VII.
Spørgsmål til sundhedsministeren a.
Narkotika Tilsynet spurgte sundhedsministeren om, hvor mange psykiatriske patienter  

 der formodes at være stofmisbrugere, hvad Sundhedsstyrelsens lægefaglige  

 vurdering af misbruget er, og hvorledes man tager højde herfor ved  

 medicinering.
Ministeren svarede bl.a., at det er vanskeligt at sikre, at patienter ikke  

 får leverancer udefra, dels under terrænfrihed, dels via besøgende.  

 Ministeren udtalte bl.a., at »På de store parkarealer ved sygehusene vil  

 der ofte være mulighed for at drive handel med narkotika. . . Antallet af  

 psykiatriske patienter med kompliceret misbrug af alkohol, hash etc. ligger  

 formentlig i størrelsesordenen 10 pct., og et periodisk eller mere permanent  

 hashmisbrug er her dominerende. . . Ud fra en lægefaglig vurdering af  

 forbruget af narkotika, herunder hash og alkohol, er der en betydelig  

 sundhedsmæssig risiko, idet forbruget kan medføre psykiske lidelser og give  

 anledning til betydelige vanskeligheder i behandlingen af sådanne.  

 Forekomsten af misbrug eller mistanken herom har vidtgående indflydelse på  

 den samlede behandlingsplan, idet der både ved medicinering og  

 tilrettelæggelse af psykoterapeutiske og socialpsykiatriske aktiviteter må  

 tages højde for de særlige risici.« Tilsynet vil følge op på sagen bl.a. for at få sammenhængen mellem misbrug  

 af narkotika og udbrud eller forværring af psykiske lidelser nærmere belyst.
 b. »Svingdørspatienter«.
 Tilsynet spurgte, hvad en psykiatrisk »svingdørspatient«, dvs.  

 en patient, der på grund af manglende ressourcer udskrives for tidligt og  

 inden for kort tid genindlægges på psykiatrisk afdeling, koster i forhold til  

 et bo-/behandlingstilbud uden for de psykiatriske institutioner.
Ministeren svarede, at i 1994 var ca. 78,6 pct. af årets  

 heldøgnsindlæggelser en genindlæggelse.
Den gennemsnitlige udgift for  

 indlæggelse på psykiatrisk sygehus var i 1995 ca. 2.223 kr.
Den  

 gennemsnitlige udgift på en social institution kan variere meget, men f. eks.  

 koster en plads på en § 112-institution ca. 1.100 kr., dvs. ca. det halve.
Tilsynet er af den opfattelse, at sindslidende i videst muligt omfang bør  

 tilbydes bo-/behandlingstilbud uden for de egentlige psykiatriske  

 institutioner, i det omfang det er lægefagligt forsvarligt.
De ressourcer,  

 der kan spares herved, bør anvendes til en forstærket indsats på området.
c.
Psykiateres tidsforbrug pr. patient Tilsynet anmodede i sidste folketingsår sundhedsministeren om at  

 kommentere oplysninger i pressen om, at psykiatere kun ser de patienter, der  

 er indlagt på landets psykiatriske afdelinger, ca. 5 minutter pr. uge, og  

 anmodede ministeren om at kommentere, om ministeren finder tidsforbruget  

 rimeligt.
Sundhedsministeren henholdt sig til en udtalelse fra  

 Sundhedsstyrelsen, jf. tilsynets beretning af 28. september 1995, men  

 kommenterede ikke, om tidsforbruget er rimeligt.
Tilsynet spurgte derfor igen  

 ministeren, om ministeren fandt tidsforbruget rimeligt.
Sundhedsministeren  

 svarede:
»Umiddelbart forekommer det selvfølgelig ikke rimeligt, at psykiatere  

 på et konkret sygehus efter det af Sundhedsstyrelsen oplyste kun så patienter  

 5,7 minutter pr. uge.
Man skal imidlertid være opmærksom på, at den  

 personlige kontakt med de indlagte patienter vil variere i varighed og  

 hyppighed afhængig af patientens tilstand.
Det skal desuden understreges, at  

 den personlige kontakt til patienten er baseret på en tværfaglig indsats,  

 hvor en lang række personalegrupper er impliceret. .. En stor gruppe af  

 patienter har behov for intensiv personlig kontakt med personalet i  

 sygdommens indledende fase, men behovet vil ofte udtyndes senere i forløbet.  

 Der foreligger ikke landsdækkende opgørelser over, hvor lang tid patienter på  

 psykiatriske afdelinger i gennemsnit ser en psykiater.« Tilsynet finder fortsat tidsforbruget uacceptabelt lavt, når henses til,  

 at de psykiatriske overlæger efter psykiatriloven har det overordnede ansvar  

 for, om en patient, der er tvangsindlagt eller tvangstilbageholdt, kan  

 udskrives (selv om spørgsmål herom kan indbringes for domstolene). Tilsynet  

 ser gerne en landsdækkende opgørelse over tidsforbruget og vil stille  

 spørgsmål til sundhedsministeren herom.
d.
Praksis vedr. indlæggelse.
Tilsynet spurgte sundhedsministeren, om ministeren finder det  

 hensigtsmæssigt, hvis psykiatriske hospitaler afviser alvorligt syge  

 psykiatriske patienter, medmindre disse tvangsindlægges.
Sundhedsministeren  

 henholdt sig til følgende udtalelse fra Sundhedsstyrelsen:  

 »Sundhedsstyrelsen er ikke vidende om, i hvilket omfang en sådan  

 begrænsning af indlæggelserne har været brugt.
Den kan kun begrundes i en  

 akut forbigående og voldsom overbelægning og må betegnes som uhensigtsmæssig  

 og i det mindste i et modsætningsforhold til hensigten med  

 psykiatrilovgivningen, der jo tilsigter anvendelsen af så lidt tvang som  

 muligt.« Tilsynet finder ikke, at de nævnte forhold bør kunne begrunde afvisning af  

 alvorligt syge psykiatriske patienter.
Tilsynet finder heller ikke, at det  

 skal være nødvendigt at tvangsindlægge patienter, som der ikke er plads til,  

 hvis de ønsker frivillig indlæggelse og en indlæggelse er lægeligt indikeret.  

 Det skyldes, at det alt andet lige formentlig er mere »belastende«  

 for en psykiatrisk patient at være tvangsindlagt i stedet for frivilligt  

 indlagt, herunder for myndighedernes og andres opfattelse af patienten på  

 længere sigt.
e.
Indlæggelsestid ved enestuer Tilsynet spurgte sundhedsministeren, om der er belæg for en udtalelse om,  

 at indlæggelsesperioden for patienter på lukkede afdelinger kan halveres,  

 hvis patienterne har enestuer.
Ministeren svarede, at Sundhedsstyrelsen ikke  

 er bekendt med, at der er foretaget en egentlig undersøgelse af dette  

 spørgsmål, men »der er en almindelig forventning om, at gode fysiske  

 rammer, herunder enestuer, kan forbedre behandlingens kvalitet i  

 almindelighed.« Tilsynet mener, at dette spørgsmål bør indgå med vægt ved de kommende  

 forhandlinger om revisionen af psykiatriloven, og vil skrive til Retsudvalget  

 herom.
f.
Unge psykiatriske patienter på voksenafdelinger.
På et spørgsmål fra tilsynet oplyste sundhedsministeren, at der den 21.  

 september 1994 var 263 psykiatriske patienter mellem 0 og 18 år, hvoraf 203  

 var indlagt på børne- eller ungdomsafdeling, medens 60 var indlagt på anden  

 afdeling.
Blandt de 19-23-årige var 324 ud af 366 indlagte indlagt på anden  

 afdeling end børne- og ungdomsafdeling.
Ministeren oplyste, at hun er enig i,  

 at børn og unge så vidt muligt bør indlægges på afdelinger, der er indrettet  

 på behandling af sygdomme, der karakteriserer denne patientgruppe.
Ministeren  

 udtalte: »Det er særligt utilfredsstillende, at børn under 15 år i nogle  

 tilfælde må indlægges på voksenpsykiatrisk afdeling.« Tilsynet kan helt tilslutte sig denne kritik og forventer, at forholdene  

 forbedres hurtigt og markant.
g.
Dødsfald blandt tvangsfikserede Tilsynet spurgte sundhedsministeren, hvor mange dødsfald der var sket de  

 sidste 10 år blandt tvangsfikserede psykiatriske patienter.
Ministeren  

 svarede, at det ikke er muligt at oplyse, hvor mange dødsfald der er sket  

 blandt tvangsfikserede, ligesom eventuelle dødsfald ikke behøver at skyldes  

 tvangsfikseringen.
 Tilsynet ser frem til, at den oprustning på statistikområdet, som  

 sundhedsministeren har sat i værk, vil føre til en forbedret statistik på  

 psykiatriområdet.
h.
Låst dør ved tvangsfiksering Tilsynet spurgte sundhedsministeren, om døren ind til en patient, der er  

 tvangsfikseret, må låses.
Ministeren henholdt sig til en udtalelse fra  

 Sundhedsstyrelsen, der bl.a. svarede, at når henses til bemærkningerne til  

 psykiatriloven og den forudgående betænkning, »er det Sundhedsstyrelsens  

 opfattelse, at det ikke vil være i overensstemmelse med intentionerne i  

 loven, at der bør kunne opstå situationer, der nødvendiggør, at døren ind til  

 en patient, der er tvangsfikseret, låses med det formål at beskytte patienten  

 mod gener fra medpatienter. . . må man frem for at låse døren tilkalde  

 assistance.« Spørgsmålet har bl.a. sammenhæng med, om en fast vagt skal kunne passe  

 mere end 1 tvangsfikseret patient.
Hvis den faste vagt kun må passe 1  

 tvangsfikseret patient, skulle problemet slet ikke kunne opstå.
Tilsynet vil  

 skrive til Retsudvalget herom.
VIII.
Konkrete sager Tilsynet har behandlet en række konkrete sager i løbet af folketingsåret.
Tilsynet har således undersøgt sagen med en patient på et psykiatrisk  

 hospital, der døde under en fastholdelse af ca. 5 minutters varighed i  

 forbindelse med en beroligende indsprøjtning.
Tilsynet har taget til  

 efterretning, at anklagemyndigheden efter den indhentede udtalelse fra  

 Sundhedsstyrelsen ikke fandt grundlag for at rejse tiltale.
Tilsynet skal dog pege på Retslægerådets udtalelse i sagen.
Retslægerådet  

 udtaler på spørgsmål, om det kan kritiseres, at tremmesofaen blev anvendt som  

 en del af den fysiske fastholdelse i forbindelse med tvangsmedicineringen, og  

 om det kan kritiseres, at opmærksomheden omkring muligheden for frie luftveje  

 under de anførte omstændigheder var nedsat, følgende: »Retslægerådet  

 finder det kritisabelt, at fastholdelse over mere end få sekunder skete på  

 den i akterne beskrevne måde.
Patienten kunne, under de indtrufne  

 omstændigheder, mere hensigtsmæssigt være fastholdt således, at øjenkontakt,  

 evt. verbal kontakt og observation af vejrtrækningen kunne være gennemført  

 med færre hindringer, end tilfældet var, når (patientens) overkrop var  

 presset ned mod et sofasæde.
Spørgsmålene 2 og 3 kan således begge besvares  

 bekræftende.« Tilsynet er enig med Retslægerådet og forventer, at sundhedsministeren  

 orienterer de psykiatriske institutioner om sagen, herunder Retslægerådets  

 udtalelse.
