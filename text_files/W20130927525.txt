Udlændingenævnets afgørelse af 11. marts 2013  Ægtefællesammenføring  Overførte krav fra tidsubegrænset opholdstilladelse  Krav om bestået Prøve i Dansk 1 Udlændingenævnet stadfæstede i marts 2013 Udlændingestyrelsens afgørelse om afslag på opholdstilladelse efter udlændingelovens § 9, stk. 12, nr. 5 (krav om, at den herboende ægtefælle har bestået Prøve i Dansk 1), til en thailandsk statsborger.
Ansøgerens ægtefælle blev i 2005 meddelt tidsubegrænset opholdstilladelse i Danmark, hvorfor han er omfattet af kravet om opfyldelse af de overførte betingelser for meddelelse af tidsubegrænset opholdstilladelse.
Ansøgerens ægtefælle havde ikke bestået Prøve i Dansk 1 eller en danskprøve på et tilsvarende eller højere niveau.
 Udlændingenævnet lagde blandt andet vægt på, at ansøgerens ægtefælle selv havde oplyst, at han ikke har bestået Prøve i Dansk 1 eller en danskprøve på et tilsvarende eller højere niveau, og at der ikke forelå oplysninger om, at ansøgerens ægtefælle lider af sygdom eller handicap, der kunne føre til, at betingelsen i udlændingelovens § 9, stk. 12, nr. 5 ikke burde stilles, ligesom der ikke var oplyst om forhold, der kunne føre til, at ansøgerens ægtefælle ikke kunne udrejse til Thailand for dér at udøve familielivet med ansøgeren.
