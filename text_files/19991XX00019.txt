Skriftlig fremsættelse (6. oktober 1999) Skatteministeren (Ole Stavad):
 Herved tillader jeg mig for Folketinget at  

 fremsætte:
 Forslag til lov om ændring af  

 husdyrsbeskatningsloven. (Afvikling af nedskrivning).
(Lovforslag nr.
L 21).
 Lovforslaget,der er led i Regeringens forslag til  

 finanslov år 2000, lægger op til at afvikle landbrugeres mulighed  

 for at nedskrive på værdien af husdyrbesætninger.
Denne mulighed er én af en række  

 særfordele, som landbrugere har i forhold til andre erhverv.
Efter de  

 gældende regler kan landbrugeren nedskrive med indtil 31 procent af den  

 værdi, besætningen er opgjort til.
Fordelen ved at  

 nedskrive på værdien af husdyrbesætninger er, at skatten  

 kan udskydes, og landbrugeren får en rentefri skattekredit svarende til  

 skatteværdien af de årlige nedskrivninger.
 Ved forslaget aftrappes landbrugeres særlige adgang  

 til at nedskrive på værdien af husdyrbesætningerne.  

 Aftrapningen sker gradvist over 6 år med 6 procent point det  

 første år og 5 procent point de følgende fem år fra  

 den nuværende nedskrivningsprocent på 31 procent.  

 Nedskrivningsprocenten for landbrugere de enkelte år er herefter:
 år 2000: 	25 pct.
 år 2001: 	20 pct.
 år 2002: 	15 pct.
 år 2003: 	10 pct.
 år 2004: 	5 pct.
 år 2005 og derefter: 	0 pct.
 Forslaget er i overensstemmelse med ideen bag  

 skattereformen af 1993 om at skabe et bredere skattegrundlag ved at fjerne  

 særlige fradrag og lignende.
 Lovforslaget skønnes at  

 indebære et merprovenu på ca. 325 mill. kr. for  

 indkomståret 2000. Afviklingen af skattekreditten belaster landbruget  

 med en rentevirkning på ca. 10-15 mill. kr. i 2000 stigende til ca. 65  

 mill. kr. årligt fra og med 2005, når lovforslaget er fuldt  

 gennemført.
 Idet jeg i øvrigt henviser til bemærkningerne  

 til lovforslaget, skal jeg anbefale det til Folketingets velvillige  

 behandling.
