Indledning; Bemyndigelseslovens § 7 (L 414 med senere ændringer, jf. lovbekendtgørelse  

 nr. 462 af 26. maj 1994) bestemmer, at produktions- og  

 promilleafgiftsfondenes formål er, at yde tilskud til finansiering af  

 foranstaltninger i forbindelse med afsætningsfremme, forskning og forsøg,  

 produktudvikling, rådgivning, uddannelse, sygdomsforebyggelse,  

 sygdomsbekæmpelse og kontrol, samt i øvrigt til foranstaltninger som  

 landbrugs- og fiskeriministeren giver tilladelse til.
I bemærkningerne til  

 lovens § 7 er der givet en uddybende forklaring på § 7's opregning af lovlige  

 formål, se bilag og jf. administrationsinstruksens § 2, stk. 2. Midlerne skal  

 anvendes i overensstemmelse med EU's statsstøtteregler (TEF art. 92-94 samt  

 diverse af Kommissionen udstedte rammeordninger, retningslinier, meddelelser  

 m.v., hvoraf enkelte er omtalt nedenfor).
Nærværende vejledende retningslinier skal støtte fondene med henblik på at  

 sikre en mere korrekt og ensartet anvendelse af formålskategorierne fondene  

 indbyrdes.
Der gives en nærmere beskrivelse af indholdet af  

 formålskategorierne.
Beskrivelsen kan dog ikke være udtømmende.
Der  

 forekommer selfølgelig grænsetilfælde, blandede aktiviteter m.v.
Aktiviteter  

 og foranstaltninger, som ikke umiddelbart kan indpasses, kan alligevel være  

 både lovlige og støtteberettigede.
Hovedreglen er, at fondene ved  

 budgetlægningen skal rubricere de støttede aktiviteter inden for de  

 kategorier, der bedst beskriver aktiviteternes indhold  

 (hovedindholdet/formålet). Det gælder generelt, at det afgørende for  

 placeringen under en formålskategori skal være indholdet fremfor aktivitetens  

 form.
Integrerede aktiviteter inden for flere forskellige kategorier bør så  

 vidt muligt splittes op på delprojekter, inden for hver sin formålskategori.  

 Er dette ikke muligt, er det hovedformålet, som afgør placeringen.
I det hele  

 taget bør en høj grad af differentiering tilstræbes, da dette giver det  

 bedste billede af fondenes forskelligartede aktiviteter.
 Vejledningen er et supplement til den gældende administrationsinstruks jf.  

 § 2, stk. 2. I tilfælde af tvivl med hensyn til korrekt indplacering/valg af  

 formåls-/aktivitetskategori, kan fondene som hidtil kontakte Landbrugs- og  

 Fiskeriministeriet herom, forinden der udarbejdes og indsendes budgetforslag.
 Kategoridefinitioner.
 Afsætningsfremme:
Aktiviteter, der er omfattet af EU's rammeordning for statsstøtte til  

 reklame for landbrugsprodukter (87/C 302/6), dvs. egentlige reklamefremstød  

 og kampagner med brug af massemedier.
Markedsføring og kampagner i bredere  

 forstand, herunder aktiviteter som planlægning og deltagelse i udstillinger,  

 messer samt tilsvarende PR aktiviteter.
Endvidere formidling af  

 markedsinformation, udarbejdelse af markedsundersøgelser og foretagelse af  

 testmarkedsføring m.m.
Eksportfremmeaktiviteter i form af støtte til danske  

 producenter af landbrugsvarer - og pelsskind - ved direkte og konkret  

 rådgivning og vejledning, samt aktiviteter til fremme af den pågældende  

 sektors eksportinteresser ved fremstød i udlandet, f.eks. i forbindelse med  

 erhvervsdelegationsrejser, jf.
Kommissionens meddelelse vedrørende statslig  

 medvirken ved salgsfremmende foranstaltninger for landbrugsprodukter og  

 fiskerivarer (86/C 272/03) samt ovennævnte rammeordning.
Tilskud til  

 lobbyvirksomhed (»politisk påvirkning«) samt organisationspolitiske  

 opgaver er derimod ikke omfattet.
Der henvises i øvrigt til  

 Landbrugsministeriets rundskrivelse til fondene af 2. august 1994 vedrørende  

 forbudet mod medfinansiering af lobbyarbejde (kopi vedhæftet som bilag 2.) Forskning og forsøg:
Industriel grundforskning eller strategisk forskning inden for den  

 relevante landbrugssektors interessefelt.
Egentlig »grundforskning«  

 - hvorved menes grundlæggende teoretisk eller eksperimentelt arbejde, der  

 udføres med det formål at opnå ny eller bedre viden om de videnskabelige og  

 tekniske sammenhænge, og som ikke er knyttet til noget erhvervsmæssigt eller  

 kommercielt formål - er formelt også omfattet, men sjældent forekommende.
Der  

 er ikke tale om, at en aktivitet automatisk hører til i kategorien  

 »forskning og forsøg«, blot fordi den indebærer forsøgsvirksomhed.  

 Der må være tale om egentligt videnskabeligt funderede forskningsaktiviteter.  

 Det gælder generelt, at aktiviteterne må kunne opfylde rammebestemmelserne  

 for statsstøtte til forskning og udvikling (86/C 83/02). Ellers må det på  

 anden måde kunne godtgøres, at aktiviteterne ikke er i strid med  

 fællesskabets statsstøtteregler.
Produktudvikling; Grundlæggende omhandler produktudvikling arbejde, der udføres på basis af  

 forskningsresultater, og som tager sigte på at udvikle nye eller forbedrede  

 produkter, produktionsmetoder, produktbeskrivelser og/eller tjenesteydelser.  

 Det omfattende arbejde med udvikling af produktionsprocesser, der finder sted  

 i fondenes regi, hører derfor naturligt hjemme i denne kategori.
Der henvises  

 i øvrigt til EF's rammebestemmelser for støtte til forskning og udvikling,  

 som normalt skal være opfyldt, jf. ovenfor.
Rådgivning; Rådgivning er den konkrete individuelle og praktiske ekspertassistance,  

 der typisk vil være konsulenttjeneste og andre hjælpeforanstaltninger både på  

 producentniveau og i forarbejdningsleddet.
Der kan også være tale om  

 rådgivningsaktiviteter i relation til EU-institutionerne, offentlige  

 instanser samt i relation til visse private institutioner.
Denne rådgivning  

 har form af teknisk assistance og ekspertudsagn om emner, der er  

 landbrugsfaglige og fortrinsvis inden for den relevante produktionssektors  

 interessefelt.
Eksempelvis vil udgifter til organisationernes konsolidering  

 af råds- og kommissionsforordningstekster el. lignende kunne dækkes under  

 denne kategori, såfremt regelsamlingerne m.v. er en nødvendig forudsætning  

 for rådgivningsaktiviteterne.
Uddannelse; Er i modsætning til rådgivning af mere almen/teoretisk og skoleagtig  

 karakter (kurser, efteruddannelse og lignende). Der er dermed tale om  

 formidling af information til særlige persongrupper.
 Sygdomsforebyggelse:
 Aktiviteter og foranstaltninger inden for forskning, produkt- og  

 processudvikling, rådgivning, uddannelse eller kontrol, hvor disse  

 aktiviteter er rettet særligt mod forebyggelsen af sygdomme.
 Sygdomsbekæmpelse:
 Aktiviteter og foranstaltninger, der er nødvendiggjort af konkret  

 sygdomsforekomst samt visse godkendte erstatningsordninger.  

 Erstatningsordningerne skal indeholde et forebyggende element for at opfylde  

 EU's regler, jf. arbejdsdokument af 10. november 1986 (rev.2.). Det nævnte  

 dokument anvender Kommissionen stadig, som en slags uautoriseret rammeordning  

 for, hvad der kan accepteres i relation til statsstøttebestemmelserne.
 Kontrol:
 Foranstaltninger der gennem produkt- eller proceskontrol virker til at  

 sikre en høj kvalitetsstandard og/eller overholdelse af gældende regler.  

 Typiske eksempler er kvalitetskontrol, mærkningsordninger og  

 klassificeringsordninger.
 Kontrol med midlernes korrekte anvendelse:
 Fondenes udgifter til kontrol med at midlerne anvendes i overensstemmelse  

 med de gældende regler og vilkår omfatter følgende: Udgifter til  

 advokatbistand i forbindelse med inddrivelse af ikke-betalte afgiftsbeløb,  

 revisionsudgifter samt udgifter til eventuel regnskabskontrol og fysisk  

 kontrol på de afgiftspligtige virksomheder i forbindelse med revisionen, jf.  

 administrationsinstruksens § 20, stk. 3. For så vidt angår  

 tilskudsmodtagernes udgifter til revision af tilskudsregnskaber bemærkes, at  

 disse udgifter betragtes som administrationsudgifter, jf.  

 administrationsinstruksens § 21, stk. 3.
 Tilskudsmodtagerne skal således ikke separat anvende den her omhandlede  

 kategoribetegnelse på revisionsudgiften, idet denne - indtil videre -  

 betragtes som en integreret del af de aktiviteter, der er omfattet af lovens  

 formålsbestemmelser.
 Øvrige foranstaltninger som ministeren giver tilladelse til:
Kategorien har karakter af »opsamlingsbestemmelse«.
Der er tale  

 om aktiviteter, som ikke kan rubriceres inden for de ovennævnte kategorier,  

 men som alligevel efter en konkret vurdering findes støtteværdige.  

 Aktiviteterne skal selvfølgelig harmonere med lovgivningen herunder EU's  

 statsstøtteregler.
Et eksempel på en særskilt godkendt foranstaltning er for  

 tiden tilskud til produktansvarsforsikringspræmier.
 Landbrugs- og Fiskeriministeriet den 16. december 1994.
