Klage over brud på tavshedspligten, herunder journalføring af samtykke til en sygeplejerskes videregivelse af fortrolige oplysninger Nævnet fandt grundlag for at kritisere sygeplejerske A i forbindelse med journalføring af videregivelse af fortrolige oplysninger om patienten den 16. januar 2004 til lungemedicinsk afdeling, fordi sygeplejersken ikke havde journalført oplysningen om, at patienten overfor lungemedicinsk afdeling havde givet samtykke til, at hun kunne videregive de pågældende journaloplysninger.
Nævnet fandt ikke grundlag for at kritisere sygeplejerske A i forbindelse med videregivelsen af de fortrolige oplysninger om patienten den 16. januar 2004 til lungemedicinsk afdeling, idet nævnet ikke fandt grundlag for at fastslå, at patienten ikke havde givet samtykke til, at kopi af hendes journal blev videregivet til lungemedicinsk afdeling af sygeplejerske A.
Nævnet lagde her vægt på, at sygeplejerske A havde oplyst, at en unavngiven sygeplejerske fra lungemedicinsk afdeling havde oplyst, at patienten havde givet samtykke til, at oplysningerne kunne videregives.
