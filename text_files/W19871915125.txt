 I en sag om barseldagpenge fandtes uddannelsesydelse til ledige over  

 25 år efter lov om arbejdstilbud til ledige ikke at kunne anses for  

 dagpengegivende indtægt efter dagpengelovens § 2, stk. 1, og § 21 samt § 1 i  

 Socialministeriets bekendtgørelse af 20. december 1982, uanset at ydelsen  

 efter kildeskattelovgivningen anses som A-indkomst.
 Ankestyrelsen lagde herved vægt på, at ydelsen ikke var indtjent i et  

 lønmodtagerforhold i arbejdsretlig forstand, jfr. § 1, stk. 1, nr. 6, i den  

 nævnte bekendtgørelse.
 REDEGØRELSE FOR SAGEN:
En ansøger rettede i november 1985 henvendelse til det sociale udvalg med  

 henblik på en afgørelse af, hvorvidt hun ville være berettiget til dagpenge  

 under graviditets- og barselorlov.
Ansøgeren, der forventede fødsel i maj  

 1986, havde fra 1. september 1985 modtaget uddannelsesydelse i henhold til  

 lov om arbejdstilbud til ledige.
Forud herfor havde hun modtaget  

 arbejdsløshedsdagpenge.
På socialudvalgets forespørgsel udtalte Sikringsstyrelsen, at  

 uddannelsesydelse efter lov om arbejdstilbud til ledige ikke kan betragtes  

 som dagpengegivende lønindtægt efter dagpengelovens § 2, stk. 1, og § 21,  

 uanset at ydelsen ifølge skatteministeriets bekendtgørelse nr. 514 af 8.  

 oktober 1984, § 1, nr. 2, henregnes til A-indkomst.
Indtægten kan ikke  

 betragtes som indtjent i et lønmodtagerforhold i arbejdsretlig forstand, jfr.  

 § 1, stk. 1, nr. 6, i Socialministeriets bekendtgørelse nr. 689 af 20.  

 december 1982 om dagpengegivende indtægter.
Sikringsstyrelsen fandt derfor, at uddannelseydelsen ikke kunne medregnes  

 ved aføgrelsen af, om indtægtsbetingelserne i dagpengelovens § 34 for  

 udbetaling af barseldagpenge var opfyldt.
Når den pågældende forud for  

 barselperioden alene havde modtaget uddannelsesydelse og ikke haft  

 indtægtsgivende arbejde eller erhverv, var pågældende ikke berettiget til  

 barseldagpenge.
 Med henvisning til Sikringsstyrelsens ovennævnte udtalelse meddelte  

 socialudvalget den 17. marts 1986, at ansøgeren ikke var berettiget til  

 udbetaling af barseldagpenge.
Over for amtsankenævnet anførte ansøgeren, at uddannelsesydelsen var trådt  

 i stedet for arbejdsløshedsdagpenge og sidestilles med anden A-indkomst i  

 skattemæssig forstand.
Hun henviste endvidere til, at udbetaling af ydelsen  

 kræver medlemsskab af en arbejdsløshedskasse og kontingentbetaling til samme,  

 hvilket efter hendes opfattelse ligestillede ydelsen med  

 arbejdsløshedsdagpenge.
Endelig anførte ansøgeren, at hun tvivlede på, at var  

 lovgivningens intention at stille barslende kvinder, der modtager  

 uddannelsesydelse, ringere end øvrige arbejdsledige.
 AFGØRELSEN, DER KLAGES OVER:
Amtsankenævnet fandt, at den uddannelsesydelse, som ansøgeren modtog efter  

 lov om arbejdstilbud til ledige, i henhold til § 2, stk. 1, og § 21 i lov om  

 dagpenge ved sygdom eller fødsel samt § 1 i Socialministeriets bekendtgørelse  

 af 20. december 1982 om dagpengegivende indtægter var at anse som  

 dagpengegivende indtægt i dagpengelovens forstand.
Nævnet lagde herved til  

 grund, at ydelsen i skattemæssig henseende var almindelig A-indkomst.
Videre  

 lagde nævnet til grund, at ydelsen trådte i stedet for den almindelige  

 A-indkomst, som sikrede ville have haft, såfremt hun i stedet havde benyttet  

 sig af retten til et jobtilbud.
Endvidere trådte ydelsen i stedet for den  

 almindelige A-indkomst, som ansøgeren efter en jobtilbudsperiode ville have  

 været berettiget til i form af arbejdsløshedsdagpenge fra  

 arbejdsløshedskassen.
 Nævnet fandt derfor, at indtægten fra uddannelsesydelsen kunne danne  

 grundlag for beregning og udbetaling af barseldagpenge, jfr. dagpengelovens §  

 34, stk. 1. Ansøgeren var derfor berettiget til barseldagpenge.
 KLAGEN TIL ANKESTYRELSEN:
 Sagen blev anket af det sociale udvalg.
 LOVGRUNDLAG:
 Lov om dagpenge ved sygdom eller fødsel, § 2, stk. 1, § 21 og § 34.  

 Socialministeriets bekendtgørelse nr. 689 af 20. december 1982 om  

 dagpengegivende indtægter, § 1.
 ANKESTYRELSENS AFGØRELSE:
 Ankestyrelsen finder ikke, at uddannelsesydelse til ledige over 25 år  

 efter lov om arbejdstilbud til ledige kan anses for dagpengegivende indtægt  

 efter dagpengelovens § 2, stk. 1, og § 21 samt § 1 i Socialministeriets  

 ovennævnte bekendtgørelse, uanset at ydelsen efter kildeskattelovgivningen  

 anses som A-indkomst.
 Ankestyrelsen har herved lagt vægt på, at ydelsen ikke er indtjent i et  

 lønmodtagerforhold i arbejdsretlig forstand, jfr. § 1, stk. 1, nr. 6, i den  

 nævnte bekendtgørelse.
 Ankestyrelsen finder herefter ikke, at sikrede har været berettiget til at  

 modtage barseldagpenge.
 Ankestyrelsen ændrer således amtsankenævnets afgørelse.
 Den ændrede afgørelse medfører ikke pligt til at tilbagebetale  

 barseldagpenge, der er ydet på gundlag af nævnets afgørelse.
