 I forbindelse med uddannelse ved et uddannelsessted som samtidig er den  

 arbejdsgiver, der har givet orlov, kan orlovsydelse ikke udbetales til  

 arbejdsgiveren, når der under uddannelsen udbetales en løn, der overstiger  

 orlovsydelsen.
 På baggrund af en principiel henvendelse om, hvorvidt orlovsydelse kan  

 udbetales til arbejdsgiveren i tilfælde, hvor en husassistent, der er i  

 arbejde, tager orlov til uddannelse fra stillingen, men samtidig indgår en  

 uddannelsesaftale med samme arbejdsgiver om en køkkenassistentuddannelse, og  

 hvor der udbetales en løn under uddannelsen, der overstiger orlovsydelsen,  

 har Arbejdsministeriet udtalt følgende:
 »...Arbejdsministeriet skal udtale, at det fremgår af § 19, stk. 2 i  

 lov om orlov, at orlovsydelsen kan udbetales til arbejdsgiveren i tilfælde,  

 hvor arbejdsgiveren udbetaler en løn, der overstiger orlovsydelsen.
Formålet med reglen, er at give en arbejdsgiver, der indgår aftale om  

 orlov med en medarbejder, mulighed for at give medarbejderen et incitament  

 til at uddanne sig ved at udbetale en løn under orloven, uden at der skal ske  

 fradrag for den udbetalte løn i orlovsydelsen.
Arbejdsgiveren får i stedet  

 udbetalt den orlovsydelse, som orlovspersonen ville være berettiget til.
Hvis der tages orlov til en uddannelse, hvor der ifølge en overenskomst  

 sker ansættelse hos en arbejdsgiver, og der til uddannelsen er knyttet en  

 løn, vil denne løn blive betragtet som en indtægt.
Der skal ske fradrag for  

 arbejde og indtægter i de perioder hvor den pågældende modtager orlovsydelse.  

 Hvis indtægterne svarer til eller overstiger orlovsydelsen, bortfalder denne.  

 Hvis indtægterne er lavere end orlovsydelsen modregnes indtægterne, så den  

 pågældende i alt får et beløb, der svarer til orlovsydelsen.
Det er alene den arbejdsgiver, der indgår orlovsaftalen og samtidig  

 udbetaler løn under orloven, der kan få udbetalt orlovsydelsen.
Pågældende  

 arbejdsgiver indtræder i lønmodtagerens/orlovstagerens ret til orlovsydelse.
Det er Arbejdsministeriets opfattelse, at uanset at det i det forelagte  

 tilfælde er tale om identitet mellem den arbejdsgiver, der indgås  

 orlovsaftale med og uddannelsesstedets arbejdsgiver, kan arbejdsgiveren  

 (uddannelsesstedet) ikke i medfør af § 19, stk. 2 få udbetalt en  

 orlovsydelse, som orlovstageren ikke ville kunne få udbetalt.« Det skal bemærkes, at Arbejdsministeriets udtalelse alene har relation til  

 de tilfælde, hvor der tages orlov fra og oprettes uddannelsesaftale med samme  

 arbejdsgiver.
