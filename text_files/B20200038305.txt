Bekendtgørelse om udmøntning af kapitel 2 a i lov nr. 326 af 31. marts 2020 om udvidet dækningsområde for Rejsegarantifonden som følge af COVID-19 I medfør af § 7 a, stk. 8, i lov om en rejsegarantifond, jf. lovbekendtgørelse nr. 1023 af 3. juli 2018, som ændret ved lov nr. 326 af 31. marts 2020, fastsættes:
Rejseperiode § 1. Bestemmelserne i § 7 a, stk. 1 og 2, i lov om en rejsegarantifond gælder for pakkerejser, der er annulleret eller afbestilt på baggrund af Udenrigsministeriets rejsevejledning, hvori alle ikke-nødvendige rejser frarådes på grund af udbredelsen af COVID-19, og som skulle have været påbegyndt i perioden omfattet af Udenrigsministeriets rejsevejledning frem til og med 13. april 2020, jf. dog § 7 a, stk. 7, i lov om en rejsegarantifond.
 Stk. 2. Rejsegarantifonden kan i medfør af § 7 a, stk. 3, i lov om en rejsegarantifond af enhver forlange alle oplysninger, som skønnes nødvendige for at sikre dokumentation for godtgørelse eller refusion efter § 7 a, stk. 1 og 2, i lov om en rejsegarantifond.
Stk. 3. Rejsegarantifonden kan kræve, at der indsendes en oversigt med oplysninger om de pakkerejser, som er blevet annulleret eller afbestilt i den pågældende periode, og hvor der skal ske godtgørelse eller refusion efter § 7 a, stk. 1 og 2, i lov om en rejsegarantifond.
Dette gælder for følgende tilfælde:
 1) Rejseudbyderen har endnu ikke tilbagebetalt beløbet for pakkerejsen til den rejsende.
 2) Rejseudbyderen har allerede tilbageført betalingen for pakkerejsen til den rejsende.
 Stk. 4. Rejsegarantifonden kan stille krav til rejseudbyderen om indholdet af oversigten og til den erklæring, rejseudbyderens revisor skal anføre vedrørende oversigten.
 Stk. 5. Rejsegarantifonden kan kræve, at dokumentation som nævnt i stk. 2 og 3, skal indsendes hurtigst muligt og senest den 30. april 2020.
Ikrafttrædelse § 2. Bekendtgørelsen træder i kraft ved bekendtgørelse i Lovtidende.
