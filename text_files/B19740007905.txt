 I medfør af § 2 og § 26 i lov om civilforsvaret, jfr. lovbekendtgørelse  

 nr. 122 af 1. april 1962, fastsættes følgende:
 § 1.  De administrative opgaver vedrørende  

 sygehusberedskabet, der i medfør af § 2, stk. 1, 2. pkt., i  

 civilforsvarsloven hidtil har været varetaget af sundhedsstyrelsen, overgår  

 til civilforsvarsstyrelsen.
 Stk. 2.  De opgaver, som medicinalnævnet hidtil har  

 varetaget med hensyn til indkøb m.v. af beredskabslagre til sygehusudstyr,  

 sygeplejeartikler samt medicinalvarer, overgår til civilforsvarsstyrelsen.
 § 2.  Det påhviler amtskommunerne og Københavns og  

 Frederiksberg kommuner at forestå de sygehusberedskabsopgaver, jfr. § 26 i  

 civilforsvarsloven, der hidtil har været varetaget af  

 sygehusberedskabsnævnene.
 Stk. 2.  Inden for hovedstadsområdet, jfr. lov om et  

 hovedstadsråd, forestår hovedstadsrådet den overordnede  

 sygehusberedskabsplanlægning.
 Stk. 3.  I amtskommunerne varetages den umiddelbare  

 forvaltning af sygehusberedskabsopgaverne af det udvalg, der i medfør af § 2  

 i lov om sygehusvæsenet er nedsat til varetagelse af den umiddelbare  

 forvaltning af amtskommunernes sygehusvæsen.
 Stk. 4.  De administrative udgifter i forbindelse med  

 varetagelsen af sygehusberedskabsopgaverne afholdes af vedkommende  

 amtskommune, henholdsvis Københavns og Frederiksberg kommuner og for så vidt  

 angår den i stk. 2 nævnte overordnede sygehusberedskabsplanlægning af  

 hovedstadsrådet.
 § 3.  Bekendtgørelsen træder i kraft den 1. april  

 1974.
 Stk 2.  Samtidig ophæves sygehusberedskabsnævnene, jfr.  

 indenrigsministeriets cirkulære nr. 2 af 7. januar 1952 om  

 sygehusberedskabsnævn og indenrigsministeriets skrivelse af 10. juni 1952 om  

 et sygehusberedskabsnævn for Storkøbenhavn samt medicinalnævnet, jfr. den af  

 handelsministeriet den 24. februar 1958 udfærdigede forretningsorden for  

 medicinalnævnet.
 INDENRIGSMINISTERIET, DEN 14. FEBRUAR  

 1974.
Jac.
Sørensen.
 /Louis Heegaard.
