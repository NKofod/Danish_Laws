Fonde Vedlagt følger afsnit "Fonde" til  

 "Revisionsmeddelelser".
Indhold; 1. Fondes skatteretlige status 1.1. Kongelig konfirmation 1.2. Godkendelse af statsskattedirektoratet 1.3. Registrering 2. Generelle retningslinier for undersøgelse af fonde 3. Eksempler på forhold af ligningsmæssig interesse i  

 forbindelse med stiftelse, udlodninger m.v.
 3.1. Stiftelse m.v.
3.1.1. Fonden som modtager 3.1.1.1. Type 1. Gave til fond i form af forrentede gældsbreve 3.1.1.2. Type 2. Løbende ydelser til fonde 3.1.1.3. Type 3. Lån fra stifteren til fonden 3.1.1.4. Type 4. Overdragelse af aktiver til fonde 3.1.2. Fonden som yder, bortset fra formålsbestemte ydelser 3.1.2.1. Type 5. Udlån fra fonden til stifteren eller dennes familie 3.1.2.2. Type 6. Lån fra fond til fondsejet selskab 3.1.2.3. Type 7. Kaution 3.1.3. Transaktioner i øvrigt 3.1.3.1. Type 8. Nedskrivning af aktiekapital i fondsejede selskaber 3.1.3.2. Type 9. Ændring af stemmeret på aktier i et selskab der ejes dels  

 af en fond dels af fondens stifter 3.1.3.3. Type 10. Fusion af fondsejet selskab med et af stifteren ejet  

 selskab 3.2. Formålsbestemte ydelser fra fonde 4. Konklusion Bilag Litteratur om fonde 1. Fondes skatteretlige status For at anse en fond som  

 et selvstændigt skattepligtssubjekt kræves som hovedregel hverken en  

 lovmæssig registrering eller en godkendelse af fondens vedtægter.
Undtaget  

 fra denne formløshed er alene de sociale fonde (ligningslovens § 14F og  

 pensionsbeskatningslovens § 52), for hvilke det kræves, at vedtægterne  

 godkendes.
1.1. Kongelig konfirmation Såfremt en fond måtte ønske en offentlig  

 godkendelse af fundatsen, kan dette ske ved ansøgning om kongelig  

 konfirmation, dvs. registrering i det ministerium, som fonden ifølge dens  

 formål har nærmest tilknytning til.
En sådan stadfæstelse indebærer, at det  

 pågældende ministerium skal påse, at fondsbestyrelsen disponerer i  

 overensstemmelse med fundatsen, ligesom det skal decidere fondens regnskaber.  

 Skattemyndighederne modtager ikke meddelelse om, hvilke fonde der bliver  

 kongeligt konfirmerede.
1.2. Godkendelse af statsskattedirektoratet I en del tilfælde vælger  

 stiftere af fonde at forelægge fundatsen for statsskattedirektoratet til  

 godkendelse, der meddeles, i det omfang følgende betingelser opfyldes: 1.  

 Fondens midler skal være bindende udskilt fra stifteres og andre  

 bidragsyderes formue, således at fondens formue og dennes afkast ikke kan  

 tilbageføres til stiftere, bidragydere, disses ægtefæller/samlevere samt de  

 hos de nævnte hjemmeboende børn under 18 år.
Tilbageførsel anses også at  

 finde sted ved låneoptagelse, herunder mod pant i fast ejendom. 2. Fondens  

 hjemsted skal anføres. 3. Fondens formål skal være udtømmende og udtrykkeligt  

 angivet. 4. Fonden skal have en selvstændig bestyrelse, hvoraf mindst et  

 medlem skal kunne anses som en i forhold til stiftere/bidragydere uvildig og  

 uafhængig person.
Såfremt den pågældende udpeges af et uvildigt organ, f.eks.  

 ministerium, advokatråd, revisorforening m.v., anser statsskattedirektoratet  

 betingelsen for opfyldt.
Selvstændigheden kan imidlertid også sikres ved, at  

 et medlem af bestyrelsen indtager en særlig stilling, der afgiver den  

 fornødne garanti for uvildighed. 5. Fonden må ordensmæssigt over for  

 bestyrelsen aflægge revideret regnskab efter hvert regnskabsårs udløb.
For en  

 ældre fond hvis fundats ikke har været forelagt til godkendelse, vil  

 manglende opfyldelse af ovennævnte krav ikke medføre, at fonden ikke kan  

 godkendes som selvstændigt skattepligtssubjekt, såfremt fondens midler har  

 været administreret udskilt fra stifters formue.
1.3. Registrering I følgende tilfælde kommer eksistensen af fonde til  

 skattemyndighedernes kendskab: 1. Ved udbetaling af A-indkomst og deraf  

 følgende indeholdelsespligt efter kildeskatteloven skal fonden registreres i  

 det centrale register over indeholdelsespligtige med et arbejdsgivernummer.  

 2. Ved erhvervsmæssig virksomhed bliver fonden skattepligtig af indtægter  

 heraf ifølge selskabsskattelovens § 1, stk. 1, nr. 6 og skal registreres i  

 selskabsskatteregistret.
Dette sker ved anvendelse af et arbejdsgivernummer i  

 det centrale register over indeholdelsespligtige, uden at fonden af den grund  

 behøver at være indeholdelsespligtig efter kildeskatteloven. 3. Erhverver  

 fonden fast ejendom, modtager skattemyndighederne ejendomsskema herom.  

 Såfremt fonden herved bliver skattepligtig, sker registrering på edb, jf.  

 ovenfor under 2. 4. Hvis fonden retter henvendelse til  

 statsskattedirektoratet om godkendelse.
Registreres ikke på edb. 5. Ved  

 tilbagebetaling af udbytteskat, herunder udstedelse af frikort vedrørende  

 udbytteskat.
Registreres ikke på edb. 6. Ifølge rentekontrolordningen skal de  

 oplysningspligtige indberette personnummer/arbejdsgivernummer for indehavere  

 af konti i pengeinstitutter, kuponejere og købere/sælgere af obligationer  

 samt oplysning om renter heraf.
Registrering sker på edb. 7. Såfremt  

 bidragydere på selvangivelsen foretager fradrag for ydelser til fonden. 8.  

 Hvis fonden godkendes som gavemodtager, jf. ligningslovens § 8A, og optages i  

 fortegnelsen over disse.
2. Generelle retningslinier for undersøgelse af fonde  

 Til brug ved gennemgang af vedtægter, regnskaber m.v. for fonde følger nogle  

 generelle retningslinier, som sammen med det under 1.2. anførte iagttages ved  

 den skattemæssige gennemgang af fonde med henblik på prøvelse af disses  

 selvstændighed. 1. Er fonden stiftet inden for de sidste 10 år, undersøges de  

 nærmere omstændigheder omkring stiftelsen. 1.1. Ved overdragelse af aktier  

 eller fast ejendom m.v. i forbindelse med stiftelsen af fonden undersøges  

 opgørelsen af særlig indkomst. 2. Da fonde i nogle tilfælde er oprettet i  

 forbindelse med en koncern, opstilles en koncernoversigt. 3. Låne- og  

 kautionsforhold belyses: 3.1. mellem fonden og stiftere/bidragydere m.v. 3.2.  

 mellem fonden og en erhvervsvirksomhed, der helt eller delvis ejes af fonden  

 og/eller af dennes stifter. 3.3. Betales der sædvanlige renter? 4. Fondens  

 erhvervelse og afhændelse af værdipapirer. 5. Har fonden handlet med fast  

 ejendom m.v.? 6. Er erhvervsmæssig indkomst selvangivet? 7. Løbende ydelser.  

 7.1. Modtager fonden løbende ydelser? 7.2. Hvem har fradragsret for disse? 8.  

 Udbetalinger fra fonden.
Ydelser fra fonden i de seneste 2-3 år undersøges:  

 8.1. Udbetalinger i medfør af fondens formål (herunder gaver, legater m.v. -  

 lov om særlig indkomstskat § 2, nr. 16 sammenholdt med ligningslovens § 7a).  

 8.2. Andre udbetalinger.
Bestyrelses-, sekretær- og revisionshonorarer.
Andre  

 gave- og legatbeløb. 8.3. For alle udbetalinger undersøges, om der i pligtigt  

 omfang udskrives oplysningssedler efter reglerne i skattekontrollovens § 7,  

 og lønangivelser afstemmes med regnskaberne.
Til brug herfor kan indhentes  

 oplysninger fra COR-registret, SD/Birkerød ved brug af blanket D 354.
3. Eksempler på forhold af ligningsmæssig interesse i  

 forbindelse med stiftelse, udlodninger m.v.
Ved den skattemæssige gennemgang  

 af fonde har det vist sig, at bestemte typer af transaktioner går igen.
I det  

 følgende vil den skattemæssige virkning af hver enkelt type af transaktion  

 blive belyst.
Af hensyn til forståelsen skal det dog allerede her fremhæves,  

 at de fleste at typerne bygger på det forhold, at fonde i modsætning til  

 personer og selskaber m.v. ikke er indkomstskattepligtige af følgende  

 indtægtsarter: a.
Gaver, der heller ikke er gaveafgiftspligtige. b.
Udbytte  

 og udlodninger fra selskaber, herunder udlodninger i forbindelse med  

 nedskrivning af selskabets aktiekapital og provenu ved salg af aktier til det  

 selskab, som har udstedt aktierne, jf. ligningslovens § 16A og B. c.
Avance  

 ved salg af aktier. d.
Indtægt fra løbende ydelser. e.
Renteindtægter.
 3.1. Stiftelse m.v.
3.1.1. Fonden som modtager 3.1.1.1. Type 1. Gave til fond i form af forrentede gældsbreve Giveren  

 påtager sig uden vederlag en gæld til fonden med henblik på at opnå fradrag  

 for renterne.
Dispositionen er tilladt efter gældende skattepraksis.
Hvis  

 gældsforholdet indgås over for en familiefond, udelukker ligningslovens § 17  

 dog, at yderen får fradrag for renterne.
3.1.1.2. Type 2. Løbende ydelser til fonde Stifteren påtager sig uden  

 vederlag en løbende ydelse, som er fradragsberettiget efter ligningslovens §  

 14, stk. 2. Problemet er først og fremmest, at gaver, som normalt ikke er  

 fradragsberettiget, kan gøres fradragsberettiget ved at udformes som løbende  

 ydelser.
Dette er ikke noget specielt fondsproblem, men det forstærkes ved,  

 at fonde ikke er skattepligtige af løbende ydelser.
Går man ud fra, at  

 stifteren reelt udøver dispositionsretten med hensyn til fondens midler, kan  

 han således skaffe sig et fradrag uden at miste dispositionsretten over  

 ydelserne.
Kombineres løbende ydelser med salg af f.eks. aktier til fonden,  

 kan fonden endvidere benytte de modtagne ydelser til at betale stifteren for  

 aktierne.
Stifteren får således sin løbende ydelse tilbage som skattefrit  

 afdrag på salgssummen samtidig med, at han kan fradrage ydelsen.
Ofte  

 anvendes løbende ydelser også således, at aktier overdrages til fonden i  

 samme takt, som den løbende ydelse gør det muligt for fonden at betale dem.  

 Derved opnås, at stifterens skattepligtige aktieavance år for år modsvares af  

 hans fradrag for den løbende ydelse.
3.1.1.3. Type 3. Lån fra stifteren til fonden I de fleste tilfælde er der  

 tale om gæld til stifteren i forbindelse med fondsstiftelsen.
Hvor lånet er  

 opstået i forbindelse med, at stifteren har solgt aktiver til fonden, vil det  

 skattemæssige spørgsmål ofte være indskrænket til, om stifteren er blevet  

 beskattet af aktivets virkelige værdi, jf. herom nedenfor under type 4. Har  

 stifterens tilgodehavende større værdi end det overdragne aktivs, vil  

 differencen være skattepligtig for stifteren som udlodning.
Da udlodning til  

 stifteren imidlertid ikke tillades efter gældende praksis, vil der kunne  

 blive tale om, at skattemyndighederne kan nægte at anerkende fondens  

 selvstændighed og således beskatte fondens formue og indtægt hos stifteren.  

 En mellemløsning består i, at stifteren får tilladelse til at tilbagebetale  

 udlodningen til fonden.
3.1.1.4. Type 4. Overdragelse af aktiver til fonde De aktiver, der  

 hyppigst overdrages til fonde, er ejendomme og aktiver.
Det skattemæssige  

 problem er for det meste alene et vurderingsproblem, idet det i mange  

 tilfælde lykkes at overdrage navnlig aktier til for lav pris med deraf  

 følgende for lav skatteansættelse.
Endvidere kan nævnes muligheden af ved  

 hjælp af en køberet at overdrage aktier til for lav værdi.
3.1.2. Fonden som yder, bortset fra formålsbestemte ydelser 3.1.2.1. Type 5. Udlån fra fonden til stifteren eller dennes familie Udlån  

 mod sikkerhed i fast ejendom inden for ejendomsværdien var indtil for få år  

 siden tilladt efter skattepraksis, men anses nu for uacceptabelt, for så vidt  

 angår udlån til stifteren selv, hans ægtefælle og hjemmeboende børn under 18  

 år, således at bestemmelser herom i fondens vedtægter kræves fjernet som  

 betingelse for at anerkende fondens selvstændighed.
Udlån til stifterens  

 familie i øvrigt er tilladt, også uden sikkerhed, og sådanne udlån vil ofte  

 være et vedtægtsbestemt formål i familiefonden.
Udlån mod lav rente eller  

 ingen rente medfører ingen beskatning af rentefordelen hos låntageren, idet  

 rentefordelen anses modsvaret af låntagerens rentefradragsret.
Der foretages  

 heller ikke beskatning af rentefordelens kapitaliserede værdi.
 3.1.2.2. Type 6. Lån fra fond til fondsejet selskab Om lavt forrentede lån  

 gælder det samme som anført under 3.1.2.1., type 5. En for høj rente  

 medfører, at selskabet nægtes fradrag for den del af renten, som overstiger  

 Nationalbankens diskonto + 4%, idet merrenten anses for maskeret udbytte fra  

 selskabet til fonden.
3.1.2.3. Type 7. Kaution a.
For fondsejet selskab.  

 "Fondskautioner" ses ikke at gå ud over, hvad der er almindeligt i  

 forholdet aktionær/selskab. b.
For stifterens gæld.
En fonds kaution for  

 stifterens gæld kan indebære en væsentlig fordel for stifteren.
Så længe  

 kautionen ikke er blevet aktuel, vil det imidlertid næppe være muligt at  

 statuere en udlodning fra fonden.
Forholdet ses ikke at være prøvet i  

 praksis, men det kunne overvejes at betragte sådanne kautioner som indicier  

 for manglende selvstændighed i fonden.
3.1.3. Transaktioner i øvrigt 3.1.3.1. Type 8. Nedskrivning af aktiekapital i fondsejede selskaber a.
En  

 fremgangsmåde består i, at fonden afkøber stifteren hans aktier i et selskab,  

 hvorefter dettes aktiekapital nedskrives, og kapital + reserver udloddes til  

 fonden, der benytter udlodningen til at betale stifteren.
Forholdet muliggør  

 køb af selskaber på kredit, hvorefter selskabets egne midler benyttes til at  

 betale købet.
Dette tangerer problemstillingen i aktieselskabslovens § 15,  

 stk. 4, efter hvilken bestemmelse en aktionær ikke kan låne midler af  

 selskabet til at betale hans køb af selskabets aktier.
Skattemæssigt  

 muliggøres dispositionen alene, fordi udbytte er skattefri for fonde.
For  

 personer og andre som ikke er skattefri af udbytte, vil dispositionen oftest  

 blive hindret af, at de fra selskabet udloddede beløb er undergivet  

 almindelig indkomstskattepligt i henhold til ligningslovens § 16A. b.
En  

 anden fremgangsmåde består i nedskrivning af aktiekapitalen i  

 koncernselskaber, hvorved aktiemajoriteten ved nytegning overgår til  

 stifterne.
Forholdet er, såfremt der findes skjulte reserver i selskaberne, i  

 strid med de af statsskattedirektoratet opstillede betingelser for  

 godkendelse om, at fondens midler og afkastet heraf ikke må kunne  

 tilbageføres til stifter.
3.1.3.2. Type 9. Ændring af stemmeret på aktier i et selskab der ejes dels  

 af en fond dels af fondens stifter Dispositionen foretages på den måde, at  

 stifteren først sælger aktiemajoriteten til fonden, f.eks. 80% af  

 aktiekapitalen, mens han selv beholder de resterende 20%. Derefter ændres den  

 hidtidige stemmeret på aktierne, f.eks. fra 1 - 1 til 1 - 10 til fordel for  

 stifterens aktier.
Stifteren vil derved opnå en stemmemajoritet på 200 mod  

 fondens 80 og have generhvervet sin beherskelse af selskabet.
Efter gældende  

 skattepraksis antages ændringen af stemmeretten ikke at udløse nogen form for  

 beskatning.
3.1.3.3. Type 10. Fusion af fondsejet selskab med et af stifteren ejet  

 selskab Hvis værdien af stifterens selskab er større end værdien af fondens  

 selskab, kan stifteren ved fusionen skattefrit vinde majoriteten i det  

 sammensluttede selskab og dermed beherskelsen af fondsselskabets virksomhed.  

 Er værdien af stifterens selskab mindre, kan majoriteten ikke skattefrit  

 opnås ved at tildele stifteren et forholdsmæssigt større antal aktier, end  

 fonden får.
Dette ville nemlig repræsentere en udlodning fra fonden til  

 stifteren.
Udlodningen vil være skattepligtig for stifteren, og endvidere vil  

 en sådan udlodning diskvalificere fonden som selvstændig i forhold til  

 stifteren, jf. bemærkningerne foran til type 3. Værdien af disse sanktioner  

 er dog begrænset, sålænge det er muligt for stifteren at opnå det samme ved  

 anvendelse af type 9 (ændring af stemmeret).
3.2. Formålsbestemte ydelser fra fonde Udlodninger fra fonden til  

 stifteren, dennes ægtefælle og hjemmeboende børn under 18 år, tillades ikke  

 og kan medføre, at fonden ikke anerkendes som selvstændigt retssubjekt i  

 forhold til stifteren, der følgelig vil blive beskattet af fondens indtægt og  

 formue, jf. foran under type 3. Forbeholder stifteren sig afkastet af fondens  

 formue, anses han efter statsskattelovens § 12 tillige for skattepligtig af  

 fondens formue.
Udbetalinger til stifterens øvrige familie er tilladt i  

 familiefonde, men til gengæld er fradrag for løbende ydelser til familiefonde  

 udelukket, jf. ligningslovens § 14, stk. 3. Det er altså ikke muligt ved  

 indskydelse af en fond som mellemled at opnå fradrag for løbende ydelser til  

 voksne børn.
Det er heller ikke muligt ved indskydelse af en fond at opnå  

 fradrag for renter af gavegæld til børn, jf. ligningslovens § 17. Derimod  

 opnås der ved indskydelse af en fond mellem forældre og børn, at der ikke  

 skal svares gaveafgift af en gave, selv om gavens afkast tilfalder børnene.  

 Det kan derfor være en fordel for forældre at yde kontante gaver til en fond  

 og lade renteindtægten udbetale til f.eks. studerende børn.
Fonden er ikke  

 skattepligtig af renteindtægten, så hele afkastet kan videreudloddes.
4. Konklusion En undersøgelse af fondes virke viser,  

 at ligningsarbejdet og kontrollen i relation til fondsstiftelse - og senere  

 virksomhed - ikke er så effektivt, som det kunne ønskes. Årsagerne hertil kan  

 især søges i: 1. Manglende pligt til registrering af fonde. 2. Manglende  

 oplysningspligt vedrørende udbetalte legater m.v. 3. Manglende information om  

 fondsproblematikken og manglende orientering om de foreliggende  

 kontrolmuligheder.
Ad 1. Da der ikke eksisterer en egentlig  

 registreringspligt for fonde, kan registreringsproblemet kun løses ved, at de  

 skattelignende myndigheder opnoterer fonde, beliggende i deres område, som  

 man får kendskab til under ligningen, således at der på dette grundlag kan  

 ske såvel regelmæssig indkaldelse og gennemgang af regnskaberne som  

 udveksling af kontroloplysninger mellem de skattelignende myndigheder.  

 Endvidere vil en registrering under denne form kunne bidrage til en kontrol  

 af, at der indgives selvangivelse vedrørende erhvervsmæssige indtægter.
Ad 2.  

 Undersøgelsen af fondes virke har omfattet en stikprøvekontrol, som har vist,  

 at legater m.v. kun i få tilfælde medregnes af modtagerne ved  

 indkomstopgørelsen.
Skattedepartementet er i anden forbindelse anmodet om at  

 udvirke, at oplysningspligten udvides for udbetalinger fra fonde.
Ad 3.  

 Manglende information oprettes delvis ved udsendelse af nærværende  

 revisionsmeddelelse, der særligt belyser de situationer, som de  

 skattelignende myndigheder bør være opmærksom på.
Endvidere kan henvises til  

 ligningsvejledningen, som beskriver forhold vedrørende fonde, f.eks.  

 vejledningens (1978) afsnit F 1.4.3., side 284, om forpligtelseserklæringer,  

 der ikke kan begrunde fradrag, idet de er udstedt til fordel for familiefonde  

 og -legater, vejledningens afsnit K 3.3.1., side 144, vedrørende overdragelse  

 af aktier til fonde og den omkring 1. april 1980 foreliggende  

 ligningsvejledning for selskaber, afsnit SA og SG.
Man skal endelig henlede  

 opmærksomheden på de bestemmelser i skattekontrolloven, der kan udnyttes i  

 lignings- og kontrolarbejdet vedrørende fonde: Skattekontrolloven § 2, stk.  

 1, 3. pkt., hvorefter indkomstskattepligtige kan afkræves specifikation i  

 selvangivelsen af indtægter, som ikke skal medregnes ved opgørelsen af den  

 skattepligtige indkomst.
Skattekontrolloven § 6, stk. 1, 2. pkt., hvorefter  

 stiftelser, legater og selvejende institutioner, hvad enten de er  

 erhvervsdrivende eller ej, er pligtige til på begæring af de skattelignende  

 myndigheder til disse at indsende regnskabsmateriale med bilag for såvel  

 tidligere som for det løbende regnskabsår og andre dokumenter, der kan have  

 betydning for skatteligningen.
Skattekontrolloven § 8D, 1. pkt., hvorefter  

 stiftelser, legater og andre institutioner er pligtige på forlangende at  

 meddele de skattelignende myndigheder alle de oplysninger, der kan tjene  

 disse myndigheder til vejledning ved udførelsen af deres hverv.
Hans  

 Westerberg J.
Sandgren Bilag Litteratur om fonde: Kristian Mogensen:  

 "Selvejende institutioner og fonds". Revision og Regnskabsvæsen  

 1969 s. 309. Finn Thomsen: Fonds. "Beskatning ved  

 familieoverdragelser". (udg. af Bikuben 1979) s. 349 - 381. Thøger  

 Nielsen: "Uholdbare skatteprivilegier". Revision og Regnskabsvæsen  

 1970 s. 23. Kjeld Rørdam: "Fonds". Ugeskrift for retsvæsen 1977 s.  

 17. Aa.
Michelsen: "Om fonds og andre selvejende institutioner".  

 Revision og Regnskabsvæsen 1973 s. 173 og s. 201. V.
Laustsen: "De  

 skattemæssige retningslinier for sociale og velgørende fonds". Revision  

 og Regnskabsvæsen 1961 s. 440-53, spec. s. 451-53. Aage Spang-Hanssen:  

 "Fonds". Advokatbladet nr. 8, 1978 s. 122, Advokatbladet nr. 10,  

 1978 s. 163. Arbejderbevægelsens Erhvervsråd: "Private fonds. Økonomisk  

 magtkoncentration med offentlig støtte", 1978. Bormann & Bjørn,  

 revisionsfirma, og Frandsen, E., revisionsfirma: Fonde.
Udgivet 1978. Ole  

 Bjørn: Fonde - et instrument for erhvervslivet.
Finans-Invest nr. 3, 1979, s.  

 16. Juridisk Formularbog 1977 s. 201.
 INGEN.
