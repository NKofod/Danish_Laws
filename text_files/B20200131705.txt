 Bekendtgørelse om ændring af bekendtgørelse om kompensation til handicappede i erhverv m.v.
§ 1 I bekendtgørelse nr. 1174 af 25. november 2019 om kompensation til handicappede i erhverv m.v. foretages følgende ændringer:
 1. Overalt i bekendtgørelsen ændres »bistand« til: »assistance«.
 2. I § 9 ændres »§§ 4-6 i Trafikstyrelsens bekendtgørelse nr. 405 af 8. maj 2012 om taxikørsel m.v.« til: »§ 3 om tilladelse til erhvervsmæssig persontransport i lov nr. 1538 af 19. december 2017 (taxiloven)«.
 3. § 12 affattes således:
 »§ 12. Tilskud til personlig assistance ydes til en virksomhed til aflønning af en personlig assistent for en ansat eller for en, der skal ansættes i virksomheden, eller for virksomhedens indehaver, jf. dog stk. 7.
 Stk. 2. Den personlige assistent ansættes i virksomheden på normale ansættelsesvilkår.
 Stk. 3. Den personlige assistent kan efter aftale med virksomheden rekvireres hos et vikarbureau.
 Stk. 4. I stedet for personlig assistance efter stk. 2 og 3, kan assistance efter aftale med virksomheden rekvireres som tegnsprogs- eller skrivetolk efter bekendtgørelse om uddannelsen til professionsbachelor i dansk tegnsprog og tolkning.
Stk. 5. Personen med handicap skal inddrages i beslutningen om rekvirering af personlig assistance.
Ved indgåelse af aftale om rekvirering af personlig assistance, skal virksomheden tilbydes inddragelse.
 Stk. 6. Personen med handicap skal forud for ansættelse eller rekvirering af en assistent godkende denne.
Stk. 7. Når der ydes personlig assistance til en ledig, der deltager i virksomhedspraktik, jf. § 11, stk. 1, nr. 4, eller som deltager i efteruddannelse forud for påbegyndelse af et konkret ansættelsesforhold, jf. § 16, stk. 1, kan assistenten ansættes af jobcenteret eller kan rekvireres efter stk. 3 eller 4.« 4. I § 15 indsættes efter stk. 4 som nye stykker:
 »Stk. 5. Ved bevilling af personlig assistance skal jobcenteret indgå aftale med virksomheden om, at denne kan rekvireres eksternt.
Stk. 6. Ved bevilling af personlig assistance skal jobcenteret tage stilling til, om bevillingen i overvejende grad vil bestå af særligt krævende tolkninger.« 5. I § 20, stk. 1, indsættes efter 1. pkt. som nyt punktum:
»Dette gælder uanset, om der er tale om en personlig assistent ansat af arbejdsgiveren, eller der er tale om en eksternt rekvireret personlig assistent.« 6. § 24 affattes således:
»§ 24.  Til assistance i form af tegnsprogs- og skrivetolkning, jf. § 12, stk. 4, ydes et tilskud svarende til den ordinære sats for tegnsprogstolkning.
Tilskuddet udgør pr. første time en timepris og zonetillæg.
For efterfølgende timer opkræves kun timeprisen, samt evt. relevante tillæg for særlige opgaver, jf. § 24 b.
Tilskuddet kan ikke overstige de i § 24, stk. 2-5 og § 24 b fastsatte satser.
 Stk. 2. Timeprisen i alle zoner udgør 650 kr.
 Stk. 3. Zonetillægget udgør 275 kr. i zone 1, 650 kr. i zone 2 og 1050 kr. i zone 3.
 Stk. 4. Zonerne følger Den Nationale Tolkemyndigheds 3 zoner.
Stk. 5. Fjerntolkning afregnes til timepris uden  zonetillæg.
Der afregnes pr. påbegyndte kvarter.« 7. Efter § 24 indsættes:
 »§ 24 a.  Hvis én tolk har flere tolkninger på det samme p-nummer på den samme dag, er det alene den første tolkning, der tillægges et zonetillæg.
 Stk. 2. Kommunen kan efter en konkret vurdering dispensere fra stk. 1, hvis der er tale om særligt lange arbejdsdage, eller hvis afgørende hensyn taler for dette.
§ 24 b.  Ved tolkning i weekend og på helligdage er der særlige tillæg på timeprisen.
Det samme gør sig gældende for særligt krævende tolkninger.
 Stk. 2. Ved tolkning i weekend og på helligdage udgør det særlige tillæg 161 kr.
 Stk. 3. Ved tolkning mellem kl. 17 og kl. 07 udgør det særlige tillæg 86 kr.
Stk. 4. Ved særligt krævende tolkninger udgør tillægget 135 kr.« 8. § 25 affattes således:
»§ 25.  Jobcenteret udbetaler efter anmodning tilskud til assistentens løn eller refunderer assistentens rejseudgifter.
Tilskuddet udbetales til virksomheden eller den selvstændigt erhvervsdrivende.
Tilskud til løn og refusion af rejseudgifter udbetales senest efter udløbet af hvert kvartal på baggrund af regnskab over de dokumenterede udgifter til assistenten.
Stk. 2. Jobcenteret udbetaler tilskud til vikarbureau efter § 12, stk. 3 og tegnsprogstolkning m.v. efter § 12, stk. 4, direkte til den organisation m.v., hvorfra assistance er rekvireret.
Der kan kun udbetales tilskud til organisationer m.v., der har forretningsadresse eller bankforbindelse i Danmark.
Stk. 3. Det er en betingelse for, at jobcenteret kan udbetale tilskud, at tolkebrugeren og tolkebrugerens arbejdsgiver ikke har økonomisk interesse i den virksomhed, hvorfra tolkeydelsen rekvireres.
Det er endvidere en betingelse, at hverken tolkebrugerens nærmeste pårørende eller tolkebrugerens arbejdsgivers nærmeste pårørende har økonomisk interesse i den virksomhed, hvorfra tolkeydelsen rekvireres.
Nærmeste pårørende kan i visse tilfælde også omfatte venskabelige relationer.
Stk. 4. Jobcenteret kan efter en konkret vurdering fravige betingelserne i stk. 3, hvis afgørende hensyn taler for dette.
Afgørende hensyn kan fx være geografiske forhold, særlige kvalifikationskrav til tolken m.v.
Stk. 5. Før jobcenteret kan udbetale tilskud, skal tolkebrugeren, dennes arbejdsgiver og tolkeleverandøren erklære på tro og love, at stk. 3  er opfyldt.
Tro- og loveerklæringen omfatter også fremtidige anmodninger om udbetaling af tilskud fra denne tolkeleverandør.
Har tolkebrugeren allerede anvendt en given tolkeleverandør, skal der ikke underskrives en ny tro- og loveerklæring ved efterfølgende anmodninger om udbetaling.
Kommunen kan indhente ekstra tro- og loveerklæringer fra en allerede anvendt leverandør, hvis kommunen i det konkrete tilfælde efter en konkret vurdering finder grund til dette.
Stk. 6. Jobcenteret kan ikke udbetale tilskud for perioder, der ligger mere end 3 måneder før, ansøgningen efter § 21, stk. 1, er modtaget i jobcenteret.« 9. Efter § 25 indsættes som ny bestemmelse:
»§ 25 a.
En tolkning er rettidigt aflyst, hvis tolkeleverandøren modtager en aflysning 5 hverdage eller tidligere forud for påbegyndelsen af tolkningen, der ønskes aflyst.
Stk. 2. Der kan ikke udbetales tilskud til tolkninger, der er aflyst eller kunne være aflyst rettidigt.« 10. § 26 affattes således:
»§ 26.  Anmodning om udbetaling af tilskud skal indeholde oplysning om virksomhedens navn, SE-nr./CVR-nr., adresse og telefonnummer samt registrerings- og bankkontonummer på den, som skal modtage tilskuddet, personen med handicaps navn, CPR-nr. og adresse samt det antal arbejdstimer for hvilke, der er udbetalt løn til personlig assistance eller udbetalt vederlag til et vikarbureau eller til tolkning efter § 12, stk. 4, i det pågældende kvartal.
Det er et krav, at virksomheden, der anmoder om udbetaling af tilskud, har et CVR-nr.
 Stk. 2. For asylansøgere uden et CPR-nr. stilles der ikke krav om, at anmodning om udbetaling af tilskud skal indeholde oplysning om CPR-nr., jf. § 21, stk. 4.
 Stk. 3. Kommunen har mulighed for at afslå en anmodning om udbetaling, hvis virksomheden inden for de seneste 12 måneder ikke har andre væsentlige indtægter end tilskud til personlig assistance.
Stk. 4. I tilfælde, hvor der benyttes en ekstern leverandør, skal CVR-nr./SE-nr. for denne fremgå af anmodningen.
Endvidere skal CPR-nr. for den personlige assistent oplyses.
Stk. 5. Tilskudsmodtageren underskriver på tro og love, at de afgivne oplysninger er rigtige.« 11. I § 27 indsættes efter stk. 1 som nye stykker:
 »Stk. 2. Tilskuddet eller refusionen udbetales til virksomhedens NemKonto.
Stk. 3. I tilfælde, hvor den personlige assistance er rekvireret fra en ekstern leverandør, udbetaler jobcenteret tilskuddet til den eksterne leverandørs NemKonto.« § 2 Stk. 1. Bekendtgørelsen træder i kraft den 10. september 2020.
