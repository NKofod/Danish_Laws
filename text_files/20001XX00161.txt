Skriftlig fremsættelse (6. december  

 2000) Justitsministeren (Frank Jensen) :
 Herved tillader jeg mig for Folketinget at  

 fremsætte:
 Forslag til lov om ændring af straffeloven, lov  

 om international fuldbyrdelse af straf mv., lov om samarbejde med Finland,  

 Island, Norge og Sverige angående fuldbyrdelse af straf mv. og lov om  

 udlevering af lovovertrædere samt forskellige andre love.  

 (Gennemførelse af EU-rammeafgørelse om styrkelse af  

 beskyttelsen mod falskmøntneri, 1. tillægsprotokol til den  

 europæiske konvention om overførelse af domfældte og  

 FN-konventionen til bekæmpelse af terrorbombninger samt ændringer  

 som følge af afskaffelsen af hæftestraffen mv.).
(Lovforslag nr.
L 129).
Formålet med lovforslaget er for det første  

 at gennemføre de ændringer, der er nødvendige for, at  

 Danmark kan opfylde EU-rammeafgørelsen om styrkelse af beskyttelsen  

 mod falskmøntneri.
EU-rammeafgørelsen medfører bl.a., at  

 juridiske personer skal kunne straffes for falskmøntneri,  

 dokumentfalsk og bedrageri.
 Lovforslaget indebærer, at straffelovens § 306  

 ændres, så der kan pålægges selskaber mv. (juridiske  

 personer) strafansvar efter reglerne i 5. kapitel for overtrædelser af  

 straffeloven, der er begået for at skaffe den juridiske person  

 vinding.
Endvidere sigter lovforslaget på at  

 gennemføre de ændringer i loven om international fuldbyrdelse af  

 straf mv., som er nødvendige for, at Danmark kan ratificere 1.  

 tillægsprotokol af 18. december 1997 til den europæiske  

 konvention om overførelse af domfældte.
Overførelse af  

 straffuldbyrdelsen er efter konventionen betinget af, at den dømte  

 meddeler samtykke til overførelsen.
Med tillægsprotokollen  

 åbnes bl.a. mulighed for i visse tilfælde at overføre  

 straffuldbyrdelsen, selv om den dømtes samtykke ikke foreligger.
Lovforslaget indebærer, at lov om international  

 fuldbyrdelse af straf mv. ændres, så kravet om samtykke kan  

 fraviges i overensstemmelse med tillægsprotokollens regler.
Dette har  

 navnlig betydning i sager, hvor den dømte har unddraget sig  

 straffuldbyrdelsen i domslandet ved at flygte til det land, hvor den  

 pågældende er statsborger, og hvorfra den dømte af denne  

 grund eventuelt ikke kan udleveres til fuldbyrdelse af reststraffen i  

 domslandet.
Der bliver ligeledes mulighed for at fravige samtykkekravet i  

 sager, hvor den dømte skal udvises eller udsendes af domslandet efter  

 endt straffuldbyrdelse.
Lovforslaget medfører endvidere, at der i loven om  

 samarbejde med Finland, Island, Norge og Sverige angående fuldbyrdelse  

 af straf mv. indsættes en bestemmelse, hvorefter retten med henblik  

 på at sikre den dømtes tilstedeværelse og muligheden for,  

 at straffen umiddelbart kan fuldbyrdes, kan træffe bestemmelse om, at  

 den pågældende skal varetægtsfængsles.
Formålet  

 med bestemmelsen er i lighed med § 8 i lov om international fuldbyrdelse af  

 straf mv. at supplere bestemmelsen i retsplejelovens § 762, stk. 1, bl.a. i  

 de tilfælde hvor strafferammekravet i denne bestemmelse ikke er  

 opfyldt.
Herudover gennemføres de ændringer, der er  

 nødvendige for, at Danmark kan ratificere FN-konventionen af 15.  

 december 1997 til bekæmpelse af terrorbombninger.
Denne konvention  

 medfører bl.a., at en stat afskæres fra at nægte  

 udlevering udelukkende med den begrundelse, at den forbrydelse, anmodningen  

 angår, er en politisk forbrydelse mv.
Udlevering for en politisk lovovertrædelse mv. kan  

 efter gældende ret ikke finde sted, medmindre der er  

 spørgsmål om udlevering til en EU-medlemsstat, og handlingen er  

 omfattet af artikel 1 eller 2 i den europæiske konvention om  

 bekæmpelse af terrorisme.
For udlevering til de nordiske lande  

 gælder særlige regler.
 Der foreslås derfor en ændring af  

 udleveringsloven, så de handlinger, der er omfattet af FN-konventionen  

 til bekæmpelse af terrorbombninger, undtages fra forbudet mod  

 udlevering for politiske forbrydelser.
Det skal fremhæves, at der fortsat vil være  

 adgang til at nægte udlevering, hvis der er fare for  

forfølgelse f.eks. på grund af den  

 pågældendes politiske opfattelse eller øvrigt på  

 grund af politiske forhold, eller hvis udlevering er uforenelig med  

humanitære hensyn.
Desuden må udlevering fortsat kun ske  

 på vilkår af, at dødsstraf ikke fuldbyrdes for den  

 pågældende handling.
Herudover gennemføres enkelte ændringer i  

 straffeloven og forskellige andre love inden for Justitsministeriets  

 område, som i det væsentlige er en følge af afskaffelse af  

 hæftestraffen, jf. lov nr. 433 af 31. maj 2000 om ændring af  

 forskellige lovbestemmelser i forbindelse med gennemførelsen af en lov  

 om fuldbyrdelse af straf mv. (Ændringer som følge af  

 straffuldbyrdelsesloven, afskaffelse af hæftestraffen og  

 prøveløsladelse af livstidsdømte mv.). Ved denne  

 lovændring blev de dagældende straffebestemmelser inden for  

 Justitsministeriets område tilpasset som følge af afskaffelsen  

 af hæftestraffen.
Med dette lovforslag foreslås en lignende  

 tilpasning af de straffebestemmelser, der er indeholdt i love vedtaget i  

 sidste folketingssamling.
Lovforslaget medfører endvidere, at Plakat af 27.  

 november 1801 hvorved Uberettigede forbydes at bære saadanne  

 Klædedragter, som af Kongen ere authoriserede til Uniformer for civile  

 og militaire Embedsmænd, samt at bruge Epauletter, eller Skulderbaand,  

 af nogen Slags, udtrykkeligt ophæves.
Lovforslaget medfører  

 herudover, at nogle bestemmelser i lov om ikrafttræden af borgerlig  

 straffelov, der ikke længere har praktisk betydning, udtrykkeligt  

 ophæves.
Begge ændringer er en opfølgning på  

 Justitsministeriets besvarelse af 14. juni 2000 af spørgsmål nr.  

 2 fra Folketingets Retsudvalg vedrørende forslag til lov om  

 ophævelse af 100 love og retsforskrifter (L 219, fremsat af medlemmer  

 af Frihed 2000).
 Vedtagelse af lovforslaget indebærer i  

 øvrigt, at Folketinget giver samtykke til, at Danmark ratificerer 1.  

 tillægsprotokol af 18. december 1997 til den europæiske  

 konvention om overførelse af domfældte samt FN-konventionen af  

 15. december 1997 til bekæmpelse af terrorbombninger.
 Idet jeg henviser til lovforslaget og de ledsagende  

 bemærkninger, skal jeg hermed anbefale lovforslaget til det Høje  

 Tings velvillige behandling.
