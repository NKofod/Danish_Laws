 Hoslagt sendes indstilling af december 1982 (revideret november 1983) om  

 sygehusenes beredskab vedrørende farlige stoffer udarbejdet af en under  

 civilforsvarsstyrelsen nedsat arbejdsgruppe, der har haft til opgave at  

 overveje behovet for tilvejebringelse af vejledende retningslinier for  

 sygehusene vedrørende beredskabsforanstaltninger i tilfælde af indbringelse  

 af patienter, der har været udsat for uheld med farlige stoffer (kemiske  

 stoffer, radioaktivitet m.v.) samt i givet fald at fremsætte forslag til  

 sådanne retningslinier.
Civilfarsvarsstyrelsen skal henstille, at indstillingen, der primært  

 behandler spørgsmålet om uheld og katastrofer med farlige stoffer i fredstid,  

 danner grundlag for amtskommunernes arbejde med opbygning af et sådant  

 beredskab ved sygehusene.
Man vil senere supplerende udsende retningslinier  

 for, hvorledes beredskabet skal udbygges med henblik på krigsmæssige risici  

 (brug af atomvåben med radioaktivt nedfald til følge og brug af kemiske  

 kampstoffer (»krigsgasser«).
 I tilslutning til arbejdsgruppens indstilling gør man opmærksom på, at  

 CF-korpsets indsatskort for kemikalieuheld nu er udsendt til samtlige  

 somatiske sygehuse og til embedslægeinstitutionerne, og at spørgsmålet om det  

 ønskelige i en eventuel standardisering af det i indstillingens punkt 5 e og  

 f nævnte sporings- og beskyttelsesudstyr, jfr. bilag 3 og 4, for tiden  

 overvejes i civilforsvarsstyrelsen, der vil udsende nærmere vejledning herom.
 Indstillingens punkt 6.a vedrørende udarbejdelse af en  

 behandlingsvejledning er af civilforsvarsstyrelsen forelagt  

 sundhedsstyrelsen.
OLE FORSTING /F.
Trosbjerg brigadechef --------------------------------------------------------------------- BILAG INDSTILLING OM SYGEHUSENES BEREDSKAB VEDR.
FARLIGE STOFFER Afgivet af den af civilforsvarsstyrelsen den 5. januar 1982 nedsatte  

 arbejdsgruppe.
DECEMBER 1982, revideret NOVEMBER 1985 1. INDLEDNING.
 I tilslutning til arbejdet med tilvejebringelse af generelle  

 retningslinier for sygehusberedskabet nedsatte Civilforsvarsstyrelsen ved  

 skrivelse af 5. januar 1982 (j.nr. 1250-e.4) en arbejdsgruppe om sygehusenes  

 beredskab vedr. farlige stoffer.
 Arbejdsgruppen har haft til opgave at overveje behovet for  

 tilvejebringelse af vejledende retningslinier for sygehusene vedr.  

 beredskabsforanstaltninger i tilfælde af indbringelse af patienter, der har  

 været udsat for uheld med farlige stoffer (kemiske stoffer, radioaktivitet  

 m.v.) samt i givet fald at fremsætte forslag til sådanne retningslinier.
 Arbejdsgruppen fik følgende sammensætning:
 Fuldmægtig Flemming Vesterø Jensen, Civilforsvarsstyrelsen (formand).
Afdelingsleder, cand.scient Klaus R.
Ennow, Statens Institut for  

 strålehygiejne.
 Overlæge Magnus Dalsgaard, Fredericia sygehus.
 Overlæge Ib Hornum, Fredericia sygehus.
Sygehusadministrator E.E.
Fynby, Fredericia sygehus.
Major, kemiingeniør N.E.
Jacobsen, Hærens Ingeniør- og ABC-skole.
 Embedslæge Jens Misfeldt, Vejle.
 Endvidere har læge Anders Ottar Jensen, Miljøstyrelsen og fuldmægtig  

 Flemming Larsen, Sundhedsstyrelsen i en del af perioden stået til rådighed  

 for arbejdsgruppens arbejde.
 I maj 1982 indtrådte fuldmægtig Niels Funding, Civilforsvarsstyrelsen i  

 arbejdsgruppen, hvor han har fungeret som sekretær.
 Arbejdsgruppen har afholdt i alt 7 møder.
Arbejdsgruppen har i sit arbejde haft kontakt med lektor E.
Sonnich  

 Thomsen, Danmarks farmaceutiske Højskole, der som kemisk rådgiver for  

 CF-korpset har stor erfaring i spørgsmålet om farlige stoffer og deres  

 virkning.
Endvidere har arbejdsgruppen haft kontakt med det under Arbejdsministeriet  

 nedsatte udvalg om betydelige risici (»Risikoudvalget«), der bl.a.  

 har til opgave at kortlægge de betydelige risici, der findes i det danske  

 samfund i form af opstilling af lister over de typer af aktiviteter, der  

 omfattes af begrebet betydelige risici samt identificering af konkrete  

 tekniske anlæg og processer, herunder transport og opbevaring m.v. af farlige  

 stoffer og materialer.
Arbejdet i dette udvalg har imidlertid ikke været så  

 langt fremme, at arbejdsgruppen har kunne drage nytte heraf.
 På arbejdsgruppens første møde drøftedes gruppens kommissorium, og man  

 enedes om som arbejdsgrundlag at formulere følgende uddybning af dette:
 På grundlag af oplysninger om sygehusenes nuværende beredskab vedrørende  

 modtagelse af patienter, der har været udsat for uheld med farlige stoffer  

 (kemiske stoffer, radioaktivitet m.v.) samt oplysninger om eksisterende oplag  

 af disse stoffer skal arbejdsgruppen overveje behovet for vejledende  

 retningslinier for sygehusene på dette område samt i givet fald fremsætte  

 forslag til sådanne retningslinier.
 Overvejelserne skal i første omgang omfatte uheld med sådanne stoffer i  

 fredstid.
 I muligt omfang skal arbejdsgruppen desuden overveje sygehusenes  

 krigsmæssige beredskab vedrørende farlige stoffer, såvel i tilfælde af, at  

 eksisterende oplag af farlige stoffer ukontrolleret frigøres på grund af  

 våbenvirkninger, som i tilfælde af angreb med A- og C-våben.
For at få viden om sygehusenes eksisterende beredskab på området  

 gennemførte arbejdsgruppen en undersøgelse ved udsendelse af spørgeskemaer  

 til sygehusforvaltningerne.
Resultaterne af undersøgelsen fremgår af afsnit 4  

 i indstillingen.
 I afsnit 2 har arbejdsgruppen redegjort for de eksisterende regler på  

 området.
I afsnit 3 er der redegjort for arbejdsgruppens overvejelser om farlige  

 stoffer og fastsættelse af risikoniveau.
Da det ikke har været muligt for  

 arbejdsgruppen at tilvejebringe oplysninger om eksisterende oplag af farlige  

 stoffer, munder overvejelserne ud i, at der på lokalt plan bør foretages en  

 samlet vurdering af det lokale risikoniveau, og at resultaterne fra det under  

 Arbejdsministeriet nedsatte udvalg om betydelige risici til sin tid må indgå  

 i vurderingerne af beredskabstilrettelæggelsen.
I afsnit 5 har arbejdsgruppen opstillet og beskrevet en model for  

 sygehusberedskabet vedrørende farlige stoffer.
Afsnit 5 udgør sammen med de  

 til grund liggende overvejelser i afsnit 3 arbejdsgruppens forslag til  

 vejledende retningslinier for sygehusene på dette område.
Arbejdsgruppen har i sine forslag primært baseret sig på spørgsmålet om  

 uheld og katestrofer med farlige stoffer i fredstid.
Imidlertid finder  

 arbejdsgruppen, at gennemførelsen af arbejdsgruppens forslag samtidig vil  

 betyde en styrkelse af sygehusberedskabet med henblik på krigsmæssige risici  

 (brug af atomvåben med radioaktivitet til følge og af kemiske kampstoffer).
 Arbejdsgruppen ønsker samtidig at understrege, at gruppens forslag synes  

 at kunne gennemføres inden for økonomisk forsvarlige rammer, idet de  

 foreslåede foranstaltninger kan tilpasses de lokale forhold, herunder de  

 bygningsmæssige forhold.
 I afsnit 6 har arbejdsgruppen endelig redegjort for nogle øvrige  

 anbefalinger, herunder fremhævet behovet for udarbejdelsen af en let  

 tilgængelig standardvejledning for læger i behandling af patienter, der har  

 været udsat for farlige stoffer.
 2. EKSISTERENDE REGLER PÅ OMRÅDET OG BEHOVET FOR  

 VEJLEDENDE RETNINGSLINIER.
 Ved uheld med farlige stoffer, hvor der er opstået personskader, vil  

 sygehusene ofte komme ud for at skulle modtage patienter, der kan være  

 forgiftet med et farligt kemikalie eller - sjældnere - har fået en stor dosis  

 ioniserende stråling.
Miljøstyrelsens vejledning nr. 8/74 indeholder en instruks om beredskab  

 til indsats ved uheld og ulykker med farlige stoffer på landjorden.  

 Vejledningen beskriver alarmering, opbygningen af beredskabet, dets funktion  

 og medvirkende.
I vejledningens punkt 8 er lægernes og sygehusenes funktion i  

 beredskabet beskrevet.
Det fremgår heraf, at i tilfælde af større ulykker med personskader,  

 tilkalder 0-0-0 centralerne, såfremt alarmeringen giver anledning dertil,  

 praktiserende læger og underretter sygehuse m.v.
Det fremgår endvidere, at  

 det derudover i forbindelse med uheld med farlige stoffer vil være  

 nødvendigt, at politiet snarest muligt drager omsorg for, at oplysninger om  

 det farlige stofs karakter bliver videregivet til vedkommende sygehus.
 Miljøstyrelsens vejledning nr. 8/74 indeholder imidlertid ikke nærmere  

 instrukser for sygehusenes modtagelse og behandling af de patienter, der har  

 været udsat for uheld med farlige stoffer.
Med henvisning til Miljøministeriets bekendtgørelse af 20. november 1975  

 om sikkerhedsforanstaltninger ved brug m.v. af radioaktive stoffer har  

 Sundhedsstyrelsen den 22. december 1975 udsendt et cirkulære om vagtordning  

 ved Statens Institut for strålehygiejne (til politimestre, embedslæger,  

 brandmyndigheder, redningskorps m.fl.). Det foreskrives heri, at alle  

 meddelelser om uheld med radioaktive stoffer og andre strålekilder skal gives  

 til Sundhedsstyrelsen, Statens Institut for strålehygiejne snarest muligt  

 efter uheld.
Den vagthavende ved instituttet vil bl.a. kunne anvise sagkyndig  

 lægehjælp, give instrukser om sikkerhedsforanstaltninger til begrænsning af  

 uheldet, vil kunne sørge for hjælp med dekontaminering (rensning) og vil være  

 i stand til at foretage målinger til bestemmelse af dosis og  

 kontamineringsniveau (forureningsniveau).
I tilslutning til kemikalieberedskabet, jfr. ovennævnte vejledning nr.  

 8/74 fra Miljøstyrelsen har Civilforsvarsstyrelsen etableret en ordning,  

 hvorefter der kan ydes sagkyndig kemisk rådgivning og laboratoriebistand fra  

 CF-korpset.
Ordningen er beskrevet i en cirkulærskrivelse fra  

 Civilforsvarsstyrelsen af 16. august 1978. I tilknytning til CF-korpsets  

 bistand ved uheld med farlige stoffer har Civilforsvarsstyrelsen endvidere  

 foranlediget udarbejdet et antal Indsatskort for kemikalieuheld, i hvilke en  

 række indsatsrelevante forhold er beskrevet (svarende til  

 kemikalieberedskabets trin 2 og 3). Indsatskortene indeholder bl.a. forslag  

 til lægen med henblik på dennes indsats på skadestedet.
Indsatskortene er  

 ikke udsendt til sygehusene, men er dog udleveret til enkelte sygehuse, der  

 har fremsat anmodning herom.
 Ifølge § 16 a i Lov om sygehusvæsenet har sygehuskommunerne en generel  

 forpligtelse til at planlægge og gennemføre sådanne foranstaltninger, at der  

 under krigsforhold og under større katastrofer i fredstid kan ydes syge og  

 tilskadekomne behandling på sygehus eller behandlingssteder uden for  

 sygehusene.
Arbejdsgruppen har overvejet, hvad man skulle forstå ved en katastrofe i  

 denne sammenhæng, og man er nået frem til den simple erkendelse, at der i  

 tilfælde af uheld med farlige stoffer foreligger en større katastrofe - set  

 med sygehusenes øjne - i de situationer, hvor sygehusenes patientmodtagelses-  

 og behandlingssystemer ikke kan klare situationen ved normalt beredskab.
Når  

 der er tale om uheld med farlige stoffer med personskade, vil sygehusene i  

 dag generelt set kun kunne klare et meget begrænset antal patienter, jfr.  

 afsnittet om sygehusenes eksisterende beredskab på området.
 Med den øgede anvendelse af kemikalier i samfundet og dermed af risikoen  

 for uheld med farlige stoffer - uheld, som kan medføre personskader i større  

 målestok end sygehusenes eksisterende beredskab på området kan klare (jfr.  

 det senere afsnit 4 i indstillingen) - foreligger der efter arbejdsgruppens  

 opfattelse et behov for vejledende retningslinier for sygehusenes planlægning  

 og gennemførelse af beredskabsforanstaltninger i tilfælde af indbrindelse af  

 patienter, der har været udsat for uheld med farlige stoffer.
 3. FARLIGE STOFFER OG FASTSÆTTELSE AF RISIKONIVEAU.
 3.1. FARLIGE STOFFERS DEFINITION.
Fastsættelse af risici i forbindelse med farlige stoffer forudsætter, at  

 begrevet farlige stoffer er nøjere defineret.
En mulig definition er den i  

 Miljøstyrelsens vejledning nr. 8/74 anførte:
»Ved farlige stoffer forstås ...... såvel flydende, faste som  

 luftformige sundhedsfarlige og/eller forurenende stoffer (herunder ætsende,  

 brandfarlige og eksplosionsfarlige stoffer), samt stoffer der ikke i sig selv  

 er sundhedsfarlige, men som i det konkrete tilfælde kan medføre fare for  

 omgivelserne (miljøet).« Denne definition er imidlertid for bred til at afdække de risici, som må  

 analyseres i forbindelse med behandling af sygehusenes beredskab over for  

 farlige stoffer i fredstid og i muligt omfang i krigstid.
Eksempelvis dækker  

 ovennævnte definition også langsigtede miljøeffekter, hvor det af hensyn til  

 sygehusberedskabet er mere relevant kun at tage akutte uheldseffekter over  

 for mennesker i betragtning.
 Disse akutte uheldseffekter (Det medicinske skadebillede) kan beskrives  

 således: Ætsning af hud og slimhinder herunder skader på lunger og i øvrigt  

 af andre organer såsom nervesystem, mave/tarmkanal og kredsløbsfunktion.
 Derfor må de farlige stoffer vurderes nøjere for at skaffe grundlaget for  

 en risikofastsættelse og dermed for en mulig beredskabsmodel.
 3.2. OPDELING AF FARLIGE STOFFER.
 I forbindelse med en vurdering af den kemiske risiko for samfundet, som  

 Førsvarets Forskningsanstalt har gennemført for den svenske civilforsvar, er  

 der benyttet følgende opdeling af de farlige stoffer i 6 grupper (* 2):
--------------------------------------------------------------------- --------------------------------------------------------------------- Denne inddeling er imidlertid ikke dækkende, selv om den har været  

 hensigtsmæssig ved udarbejdelsen af førnævnte vurdering (kun gruppe I og II  

 har været behandlet). Den har bl.a. ingen omtale af radioaktive stoffer.
 Andre inddelingsmuligheder foreligger i forskellige transportbestemmelser,  

 der arbejder med op til 9 stofklasser:
 Jernbanetransport, RID (Internaional Rail Transport Regulation).
 Landevejstransport, ADR (The European Agreement concerning the  

 International Carriage of Dangerous Goods by Road).
 Søtransport, IMGC (International Maritime Dangerous Goods Code).
 Lufttransport, RAR (International Air Transport Association Restricted  

 Articles Regulations).
 I nedennævnte oversigt er disse stofklasser gengivet:
 --------------------------------------------------------------------- 1.  

 Eksplosive stoffer og genstande. 2. Komprimerede, fordråbede eller under tryk  

 opløste luftarter. 3. Antændelige flydende stoffer. 4. Antændelig faste  

 stoffer. 5. Antændende (oxiderende) stoffer. 6. Giftige stoffer. 7.  

 Radioaktive stoffer. 8. Ætsende stoffer. 9. Andre stoffer.
--------------------------------------------------------------------- Endnu en opdelingsmulighed foreligger i Miljøministeriets bekendtgørelse  

 nr. 408 af 17. september 1980 om klasseificering, emballering, mærkning, salg  

 og opbevaring af farlige kemiske stoffer og produkter, jfr. bekendtgørelse  

 nr. 147 af 16. marts 1981. Denne indeholder en opdeling i 10 grupper således:
Som det fremgår af ovennævnte inddeling er der ikke ved  

 fareklasseinddelingen taget højde for tilstandsform, således som det er gjort  

 i transportbestemmelserne.
Dette er der imidlertid kompenseret for gennem R-  

 og S-sætninger samt bilag 6 til bekendtgørelsen, dvs. listen over farlige  

 stoffer.
Denne liste er meget omfattende, men (naturligvis) ikke en komplet  

 liste over eksisterende farlige stoffer.
F.eks. mangler en væsentlig del af  

 de kemiske kampstoffer.
 Ud fra ønsket om så omfattende en beskrivelse som muligt af de bestående  

 risici ved farlige stoffer for derved at kunne analysere nødvendige  

 bestanddele af sygehusberedskabet, er der i det følgende foretaget en  

 beskrivelse, der også tager hensyn til, om risici er temporære eller  

 vedvarende, mobile eller stationære, konstante eller varierede og  

 systematiske eller tilfældige o.s.v.
 3.3. FASTSÆTTELSE AF RISIKONIVEAU.
Risikofastsættelse kan ske på flere måder.
I T.
Morsings bog: Døden skal  

 have en årsag (teknisk forlag 1981) er der bl.a. omtalt risiko som en  

 dødsrisiko pr. år eller time for en person.
I denne forbindelse, hvor det  

 drejer sig om sygehusberedskabet, er det imidlertid ikke den enkelte persons  

 risiko, ligesom det ikke (kun) er dødsrisiko, der har interesse.
Det er  

 derimod risikoen for uheld med farlige stoffer, i første omgang uanset hvor  

 mange mennesker uheldet vedrører, samt i mulig udstrækning den risiko, der er  

 for skader fra kemiske kampstoffer og radioaktive partikler i krigstid.
Den  

 reelle risiko herfor kan beregnes som et eksakt begreb, nemlig som produktet  

 af sandsynlighed og konsekvens (risiko = sandsynlighed x konsekvens). Det  

 ligger imidlertid uden for denne redegørelses muligheder at foretage en  

 egentlig beregning af risici, men det skal da anføres, at iflg.
Danmarks  

 Statistik var der i 1977 i alt 596 personer, der var udsat for uheld som  

 følge af kontakt med skadelige kemikalier.
 Der er i det følgende valgt at beskrive risici og gruppere disse efter de  

 tiltag, der må ligge i sygehusberedskabet for at afbøde konsekvenserne af de  

 pågældende risici.
 En risikotype kan beskrives som værende uheld, hvor de(n) uheldsramte har  

 været i kontakt med et farligt kemikalie eller har været udsat for  

 ioniserende stråling, men hvor vedkommennde ikke fordrer rensning (ikke udgør  

 en risiko for forurening af sygehuset).
 En anden risikotype kan derimod beskrives som værende uheld, hvor de(n)  

 uheldsramte har været i kontakt med et farligt kemikalie eller er blevet  

 forurenet med et radioaktivt stof, og hvor vedkommende derved udgør en  

 forureningsrisiko (for sygehuset og/eller dettes modtagefaciliteter).
 Under hensyn til disse to hovedtyper kan risici i øvrigt grupperes efter  

 følgende retningslinier, der samtidig giver mulighed for en lokal vurdering  

 af de der eksisterende risici:
a.
ARTSBESTEMTE RISICI.
Ved en artsbestemt risikovurdering må visse stoffer naturligvis gives  

 større opmærksomhed end andre, jfr. den foran omtalte svenske rapport, hvor  

 specielt chlor, svovldioxid, ammoniak og phosgen er behandlet.
Ovenstående  

 inddeling af farlige kemikalier kan tjene til at henlede opmærksomheden på  

 forskellige stofgrupper.
b.
TIDSBESTEMTE RISICI.
 Disse kan være temporære (f.eks. kan der være tale om uheld i forbindelse  

 med en kemikalietransport) eller vedvarende (f.eks. stammende fra et uheld i  

 forbindelse med et større oplag af kemikalier). Disse risici kan også siges  

 at være mobile eller stationære.
 c: MÆNGDEBESTEMTE RISICI.
Der kan være tale om stor variation i den tilstedeværende risiko, eller  

 denne kan med hensyn til kemikaliemængde være nogenlunde konstant.
Her må der  

 af praktiske årsager regnes med den maksimale risiko som dimensionerende  

 faktor.
d.
FORUDSIGELIGHEDSBESTEMTE RISICI.
 Risici kan være tilfældige (f.eks. udbredelse af farlige gasser i  

 forbindelse med en brand eller transporter i mængder, af arter, på steder og  

 på tidspunkter, der ikke kendes) eller systematiske (borttransport af  

 kemikalier fra et produktionsanlæg af en af politiet fastlagt tvangsrute). Et  

 beredskab over for uheld med farlige stoffer må nødvendigvis til en vis grad  

 tage højde også for de tilfælde risici og i øvrigt dimensioneres efter de  

 systematiske risici.
e.
REAKTIONSBESTEMTE RISICI.
 Der kan være tale om risici, der ytrer sig helt akut (f.eks. væltning af  

 tankvogn med deraf følgende pludseligt opstået udslip, der kræver hurtig  

 handling for at begrænse konsekvenserne) eller med nogen raktionstid inden  

 faren manifesterer sig (f.eks. radioaktivt udslip fra et kernekraftværk).
Ovennævnte risicigruppering kan siges at være en brugbar model for  

 risikovurdering i fredstid.
Det er imidlertid en mangelfuld metode, når det  

 gælder risici i krigstid.
Disse ytrer sig dels ved, at der eksisterer de  

 samme risici, som i fredstid, men at der dertil - med hensyn til farlige  

 stoffer - kommer tre kategorier mere, nemlig - fredstidsrisici, der  

 manifesterer sig på grund af krigshandlinger (f.eks. utilsigtet eller  

 tilsigtet bombning af større ammoniakanlæg), - eventuel anvendelse af kemiske  

 kampstoffer med deraf følgende forurening i væskeform i målområdet samt et  

 dampfareområde i læsiden af målområdet, og - eventuel anvendelse af  

 atomvåben, der i afhængighed af bl.a. størrelse og eksplosionshøjde vil give  

 anledning til radioaktiv forurening foruden de direkte skader.
En samlet vurdering af det lokale risikoniveau kræver en systematisk  

 indhentning af informationer.
Disse informationer må nødvendigvis stamme fra  

 det enkelte sygehusområdes myndigheder og virksomheder.
Som supplement kan og  

 bør en overordnet risikovurdering foretages, som det f.eks. i øjeblikket sker  

 i det af arbejdsministeren nedsatte udvalg om betydelige risici  

 (»Risikoudvalget«).
Dette udvalg har startet sit arbejde primo 1981. Først herefter kan  

 risikoniveauet fastlægges, idet det kan vurderes som værende særligt højt,  

 særligt lavt eller en mellemting.
En samordning af de lokale vurderinger bør  

 foretages i amtsligt regie for dels at tilsikre ensartede vurderinger, dels  

 at give mulighed for en koordineret beredskabstilrettelæggelse.
4. RESULTAT AF UNDERSØGELSEN AF SYGEHUSENES  

 EKSISTERENDE BEREDSKAB VEDR.
MODTAGELSE AF PATIENTER, DER HAR VÆRET UDSAT FOR  

 UHELD MED FARLIGE STOFFER (KEMIKALIER, TOKSISKE GASSER ELLER RADIOAKTIV  

 STRÅLING).
 Undersøgelsen blev gennemført ved udsendelse af spørgeskemaer til samtlige  

 sygehusforvaltninger i amtskommunerne, Direktoratet for Københavns  

 Hospitalsvæsen, Frederiksberg kommunes hospitalsdirektorat og Rigshospitalet.  

 Spørgeskemaet udsendtes med Civilforsvarsstyrelsens skrivelse af 16. marts  

 1982 (bilag 1).
 Der er modtaget svar fra alle bortset fra sygehusforvaltningen i Roskilde  

 amtskommune.
 Formen for de indkomne besvarelser strækker sig fra en samlet skrivelse  

 (f.eks. fra Direktoratet for Københavns Hospitalsvæsen) og til indsendelse af  

 svar fra de enkelte afdelinger på et hospital (Århus Kommunehospital).
 Trods denne ujævnhed i besvarelserne har det dog været muligt at danne sig  

 et ret klart indtryk af beredskabets nuværende tilstand.
 Udover de spørgsmål, der fremgår af spørgeskemaet, havde arbejdsgruppen  

 ønsket oplyst, om der findes en samlet beredskabsplan for det  

 amtskommunale/kommunale sygehusvæsen på dette område.
På dette område er resultatet af svarene, at der intet sted i landet  

 findes en samlet beredskabsplan for dette område dækkende hele  

 sygehuskommunen.
Enkelte sygehuse (Middelfart og Fredericia) har dog oplyst,  

 at de har indarbejdet sådanne foranstaltninger i deres beredskabsplaner.
 Ad SPØRGESKAMAETS ENKELTE PUNKTER:
Ad A.
SPORING: Adskillige sygehuse råder over udstyr til måling af  

 radioaktivitet.
Udstyrets art er naturligvis meget forskelligt strækkende sig  

 fra en enkelt håndbåren detektor (Silkeborg sygehus) til et fuldstændigt  

 udstyr og veluddannet personale (f.eks.
Aalborg). KAS Gentofte anfører, at  

 det stationære udstyr til sporing af radioaktiv forurening næppe egner sig  

 til skadestue/modtagelsesafdeling.
 Ingen sygehuse synes at råde over sporingsudstyr til brug ved modtagelse  

 af patienter forurenet af kemikalier eller gasser.
 Selv om ingen sygehuse således råder over egentlig sporingsudstyr  

 vedrørende kemikalier, kan det nævnes, at flere sygehuse har sikret sig  

 oplysninger om, hvilke farlige stoffer der arbejdes med på nærliggende  

 industrivirksomheder.
Ad B.
BESKYTTELSE:
 Flertallet af landets sygehuse råder ikke over udstyr til beskyttelse af  

 personale, der modtager patienter, der har været udsat for farlige stoffer.  

 Følgende sygehuse, der råder over udstyr, kan nævnes:
 Rigshospitalet råder over udstyr i form af hudbeskyttelse mod kemisk  

 forerening.
 KAS Glostrup, råder over masker, filtre, syrefaste handsker og forklæder.
 Kalundborg sygehus råder over 3 sæt beskyttelsesudstyr incl.  

 beskyttelsesmasker for a) organiske dampe, b) sure gasarter og c) ammoniak.
 Odense sygehus råder over beskyttende dragter incl. filtre til  

 åndedrætsmaske.
 Middelfart sygehus råder over 2 Drægerdragter (overtryksventilation).
 Nyborg sygehus har beskyttelsesudstyr ved syre/baseforurening (dragt,  

 støvler, ansigtsmaske).
 Fredericia sygehus har beskyttelsesdragter, masker med filtre til ammoniak  

 + trykluftapparat.
 En del sygehuse råder over beskyttelsesbeklædning uden masker (Nykøbing  

 Sjælland sygehus, Bornholms Centralsygehus, Svendborg sygehus, Kolding  

 sygehus og Viborg sygehus).
 Uddannelse af personale til brug af udstyret er kun nævnt specielt af  

 Rigshospitalet og af Bornholms Centralsygehus.
Ad C.
RENSNING.
Ligesom det gælder beskyttelsen af personale har flertallet af landets  

 sygehuse ikke forberedt foranstaltninger til rensning af modtagne patienter.  

 Flere sygehuse nævner overbrusningsfaciliteter.
Medmindre der er tale om  

 særlige installationer er disse hospitaler ikke nævnt i det følgende, idet  

 man må gå ud fra som en selvfølge, at brusningsmuligheder findes overalt.
Middelfart sygehus har indrettet særligt modtagelsesrum med stort  

 luftskifte og med deponeringsmuligheder for forurenede beklædningsgenstande  

 m.v.
Sygehuset er selv opmærksom på, at det mangler bærbart  

 åndedrætsbeskyttelsesudstyr.
 Nyborg sygehus har et særligt lokale til modtagelse af sådanne patienter  

 med skylle- og bademuligheder.
 Svendborg sygehus har specielt afvaskningsrum.
 Haderslev sygehus har afvaskningsmuligheder i nærheden af ambulanceporten.
 Brædstrup sygehus har overbrusningsmuligheder i ambulancehal.
Fredericia sygehus har specielt modtagelsesrum (dekontamineringsrum) ved  

 ambulancehallen med kraftig ventilation, overrislingsaggregater, udtag for  

 medicinske luftarter og mulighed for ydelse af avanceret førstehjælp.  

 Sygehuset har endvidere et aftalt samarbejde med brandvæsen og redningskorps  

 om rensning på skadestedet og under transport.
I øvrigt er der forberedt  

 sirenevarsling ved udslip af farlige stoffer, og man er indstillet på at  

 lukke sygehusets ventilationsanlæg ved indbringelse af sådanne patienter.
 Århus kommunehospital råder over almene og specifikke rensende stoffer  

 over for gængse radionukleider.
 På Alborg sygehus er et specielt modtagelsesrum under opbygning, og  

 beskyttelsesdragter afprøves, alt på initiativ af sikkerhedsudvalget.
Ad D.
KAPACITET.
 Kun få sygehuse har udtalt sig om, hvor mange forurenede patienter, ramt  

 af uheld med farlige stoffer, man vil være i stand til at modtage.
Ad E.
RISICI.
Ingen sygehuse eller sygehusforvaltninger råder over fuldstændige  

 oversigter over oplag af farlige stoffer eller virksomheder, der arbejder med  

 sådanne stoffer i amtskommunen.
Adskillige sygehuse oplyser dog at ligge inde  

 med oplysninger om farlige virksomheder og oplag, især oplag af  

 gødningsstoffer.
 Ad f: ANDET.
Ud over f.eks.
Middelfart og Fredericia sygehuse, som har udarbejdet  

 egentlige planer, synes modtagelse af sådanne patienter ikke at være blevet  

 gjort til genstand for særlig beredskabsplanlægning.
 KONKLUSION.
 Sammenfattende kan det fastslås på grundlag af spørgeskemaerne, at  

 sygehusenes beredskab vedrørende modtagelse af patienter, der har været udsat  

 for farlige stoffer, med enkelte undtagelser må anses for klart  

 utilfredsstillende.
 5. ARBEJDSGRUPPENS FORSLAG TIL EN BEREDSKABSMODEL.
 En model til et fuldstændigt beredskab for et sygehus må indeholde  

 følgende beredskabselementer:
a.
Udpegning af beredskabsansvarlig b.
Informationsindhentning (grundlæggende og ajourførende) c.
Forberedelse af indhentning af aktuel information ved konkret uheld d.
Uddannelse af beredskabspersonale e.
Rådighed over beskyttelsesudstyr (åndedrætsværn og hudbeskyttelse) f.
Rådighed over sporingsudstyr g.
Rådighed over rensningsfaciliteter h.
Forberedelse af udsendelse af lægehold til skadested i.
Forberedelse af rensning af patient(er) på skadested/inden vedkommende  

 føres ind i modtagefaciliteter j.
Gennemførelse af beredskabsøvelse(r) Det enkelte sygehus beredskab må udbygges til det niveau, som på grundlag  

 af en lokal og amtslig vurdering skønnes nødvendigt.
 Kommentarer til de enkelte beredskabselementer:
a.
UDPEGNING AF BEREDSKABSANSVARLIG.
 Med henblik på planlægningen af beredskabet vedrørende modtagelse af  

 patienter, der har været udsat for farlige stoffer, vil det være  

 hensigtsmæssigt, at der til støtte for de amtskommunale sygehusmyndigheders  

 virksomhed udpeges en eller flere personer på de enkelte sygehuse.
 Ved en forøgelse af beredskabet, herunder ved etablering af  

 katastrofeberedskab, bør ledelsen af indsatsen forestås af sygehusets  

 beredskabsledelse.
b.
INFORMATIONSINDHENTNING (GRUNDLÆGGENDE OG AJOURFØRENDE).
 Sygehusets muligheder for at foretage en effektiv indsats for personer,  

 der har været udsat for farlige stoffer, vil kunne forbedres, såfremt  

 sygehusene ligger inde med oplysninger om, hvilke oplag af farlige stoffer  

 eller virksomheder, der arbejder med sådanne stoffer, der findes i sygehusets  

 område.
 Som nævnt i kapitel 1 er der under Arbejdsministeriet nedsat et såkaldt  

 risikoudvalg, der bl.a. har til opgave at kortlægge de områder, hvor der  

 foreligger en betydelig risiko for arbejdsmiljøet og det ydre miljø, herunder  

 offentligheden i forbindelse med produktion, anvendelse og opbevaring af  

 farlige stoffer og materialer.
 Udvalget skal bl.a. identificere konkrete tekniske anlæg og processer,  

 herunder transport og opbevaring m.v. af farlige stoffer og materialer.
Som supplement til de oplysninger, der tilvejebringes gennem dette  

 udvalgsarbejde, bør der lokalt søges indhentet oplysninger om risici.
Blandt  

 andet følgende lokale myndigheder kan formentlig give oplysninger herom:
Politiet, arbejdstilsynet, de kommunale kemikaliekontrolmyndigheder,  

 brandvæsenet og CF-korpsets afdelinger.
Endvidere vil der ved direkte kontakt  

 til de risikobetonede virksomheder i området kunne indhentes værdifuld  

 information.
Sygehuset bør råde over relevante faglige ajourførte håndbøger om  

 behandlingen af patienter, der har været udsat for farlige stoffer.
Endvidere  

 bør CF-korpsets indsatskort findes ved alle sygehuses modtagelsesafdelinger.
c.
FORBEREDELSE AF INDHENTNING AF AKTUEL INFORMATION TIL KONKRET UHELD.
 Ved modtagelsen af alarm om uheld med farlige stoffer bør sygehusene altid  

 søge at få oplysninger om, hvilke farlige stoffer, der kan være tale om.  

 Miljøstyrelsens vejledning foreskriver, at politiet snarest muligt efter et  

 uheld skal drage omsorg for, at oplysninger om det farlige stofs karakter  

 bliver videregivet til sygehuset.
 Det kan anbefales, at sygehusene gennem samarbejde med politi,  

 redningskorps og eventuelt virksomheder i området får etableret faste aftaler  

 om proceduren ved uheld med farlige stoffer, herunder aftaler om hurtig  

 videregivelse af informationer om det farlige stofs karakter.
I Miljøstyrelsens vejledning nr. 4/74 er beskrevet en række muligheder for  

 supplerende bistand efter et uheld med farlige stoffer.
Sygehuset vil kunne  

 få bistand til identificering og behandling af de tilskadekomne hos  

 Rigshospitalets giftinformationscentral og Civilforsvarets analytisk kemiske  

 laboratorium.
Endvidere kan der indhentes oplysninger på Statens Institut for  

 Strålehygiejne.
d.
UDDANNELSE AF BEREDSKABSPERSONALE.
Det personale, der er involveret i modtagelsen og behandlingen af  

 patienter, der har været udsat for farlige stoffer, bør instrueres og  

 uddannes i, hvorledes beredskabet fungerer.
Personalet i  

 modtagelsesafdelingerne bør således instrueres i, hvorledes man foretager  

 rensning af patienter og sporing af farlige stoffer, herunder kunne betjene  

 udstyret i forbindelse hermed.
e.
RÅDIGHED OVER BESKYTTELSESUDSTYR (ÅNDEDRÆTSBESKYTTELSE OG  

 HUDBESKYTTELSE).
Med henblik på modtagelsen bør sygehusene råde over beskyttelsesudstyr til  

 personalet.
I bilag 3 er givet et eksempel på liste over beskyttelsesudstyr.
f.
SPORINGSUDSTYR.
 Med henblik på sporing af kemiske stoffer bør sygehusene råde over udstyr  

 til sporing heraf.
I bilag 4 findes en liste over sporingsudstyr.
Med hensyn til udstyr til  

 sporing af radioaktivitet (dosimetre og intensitetsmålere) skal sygehuse, der  

 arbejder med radioaktive stoffer allerede efter de gældende regler råde over  

 sådant udstyr.
g.
RENSNINGSFACILITETER.
 Rensning på sygehuset vil ofte være nødvendig af hensyn til faren for  

 forurening af sygehuset og dets personale.
Alle sygehuse bør råde over faciliteter til rensing af patienter, der har  

 været udsat for farlige stoffer.
Omfanget af faciliteterne kan gradueres  

 efter lokale behov.
 Som vejledning for sygehusene, er der i bilag 2 givet en beskrivelse af  

 det anbefalesværdige omfang af faciliteterne.
 Rensningsfaciliteterne kan hensigtsmæssigt placeres i forbindelse med  

 sygehusets modtagelsesafdeling, men indretningen kan i øvrigt tilpasses de  

 lokale bygningsmæssige forhold, herunder beliggenheden af de sikrede  

 behandlingsafsnit.
h.
FORBEREDELSE AF UDSENDELSE AF LÆGEHOLD TIL SKADESTED.
 Som en del af beredskabet vedrørende farlige stoffer indgår ved større  

 ulykker, at der kan udsendes lægehold, jfr. anbefalingerne i  

 sygehusberedskabscirkulære nr. 8.
 Med henblik på bl.a. lægeholdenes indsats på skadestedet anbefaler  

 arbejdsgruppen, at civilforsvarets indsatskort for kemikalieuheld udsendes  

 til alle landets sygehuse.
i.
FORBEREDELSE AF RENSNING AF PATIENTER PÅ SKADESTED, INDEN VEDKOMMENDE  

 FØRES I MODTAGEFACILITETER.
Det kan anbefales, at der indgås aftaler med de lokale redningskorps og  

 brandvæsenet om, at der foretages rensning af de tilskadekomne på skadestedet  

 og under selve transporten, inden de afleveres på sygehuset.
Eventuelle  

 aftaler med de lokale redningskorps kan dog aldrig fritage sygehusene for at  

 opbygge egne rensningsfaciliteter, jfr. punkt g.
I krigssituationer ved brug  

 af såvel kemiske kampstoffer som ved forekomsten af radioaktivitet efter  

 anvendelse af atomvåben er det afgørende, at der på skadestedet sker en hård  

 visitation, således at forurenede personer ikke uden videre føres til  

 sygehusene med den virkning, at også disse kan blive sat ud af funktion.
j.
GENNEMFØRELSE AF BEREDSKABSØVELSER.
For at beredskabet kan fungere effektivt i en given situation, er det  

 vigtigt, at der med visse mellemrum gennemføres beredskabsøvelser for at  

 indøve de deltagendes funktion i beredskabet.
Disse øvelser bør gennemføres i  

 samarbejde med CF-korpset, brandvæsenet, Falck, politiet m.fl.
 6. ARBEJDSGRUPPENS ØVRIGE ANBEFALINGER.
a.
BEHANDLINGSVEJLEDNING.
 Sygehusenes mulighed for hurtigt at foretage den rette behandling af  

 patienter, der har været udsat for uheld med farlige stoffer, afhænger af, at  

 der hurtigt kan fremskaffes den nødvendige information om det farlige stofs  

 karakter, jfr. afsnit 5, samt af, at lægerne er i stand til hurtigt at finde  

 frem til den rette behandling.
 Arbejdsgruppen anser det for et stort problem, at der ikke i dag findes et  

 umiddelbart tilgængeligt informationsmateriale om enkle behandlingsformer for  

 behandling på sygehuse af patienter, der har været udsat for farlige stoffer.
 Informationsmaterialet er i dag meget uoverskueligt, således at lægens  

 undersøgelse af relevant litteratur m.v. i den konkrete uhelds- eller  

 katastrofesituation vil tage uacceptabel lang tid.
Arbejdsgruppen har overvejet selv at udarbejde en sådan enkel terapeutisk  

 vejledning til brug for sygehusenes behandling af patienter, der har været  

 udsat for uheld med farlige stoffer.
Ved drøftelser med lektor Sonnich  

 Thomsen, Danmarks farmaceutiske Højskole, der er kemisk rådgiver for  

 CF-korpset, har arbejdsgruppen måttet konkludere, at det ikke inden for  

 arbejdsgruppens ressourcemæssige rammer er muligt at udarbejde en sådan  

 vejledning, idet der er tale om en stor opgave, som formentlig vil tage ca. 1  

 år, såfremt en farmaceut og en deltidsansat læge med sygehuserfaring sættes  

 til opgaven.
 Arbejdsgruppen kan imidlertid anbefale, at opgaven sættes i gang, idet en  

 sådan terapeutisk standardvejledning vil kunne effektivisere sygehusenes  

 beredskab vedrørende farlige stoffer.
b.
CF.KORPSETS INDSATSKORT.
 Som nævnt i afsnit 5 bør CF-korpsets indsatskort findes ved alle sygehuse.  

 Arbejdsgruppen anbefaler derfor, at Civilforsvarsstyrelsen udsender disse  

 kort til sygehusene.
--------------------------------------------------------------------- BILAG (udeladt her) (* 1)»De bebudede sygehusberedskabscirkulærer nr. 18 og 19 vedrørende  

 henholdsvis beredskabsmæssige sikringsforanstaltninger ved sygehuse og  

 frivilligt hjælpemandskab til sygehusberedskabet følger senere«.
 (* 2) Broxwall, Å.: Kemiska risker i samhællet under beredskab och krig.  

 Førsvarets forskningsanstalt, Uneå, Sverige, Rapport A 40029-C1 NOV 1979.
