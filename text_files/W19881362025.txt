Der blev i 1985 indgået 2 forpagtningsaftaler om bortforpagtning af  

 hele bedriftens areal med den tilknyttede mælkekvote.
Den ene aftale skulle  

 udløbe med udgangen af december 1989, men allerede i i begyndelsen af januar  

 1987 blev der registreret ophør med mælkeleverance fra forpagterens bedrift.  

 Efter 3 måneders frist meddelte Mælkeudvalget, at forpagterens basisandel var  

 bortfaldet.
I slutningen af april 1987 blev ejendommen efter tvangsauktion  

 overtaget af DLR, som efter henvendelse fik godkendt et midlertidigt  

 leveringsophør til udgangen af august 1987, indtil eventuelt salg af  

 ejendommen havde fundet sted.
I juni 1987 blev bedriften solgt, hvorefter den  

 ny ejer søgte om godtgørelse for definitivt ophør med mælkeproduktion,  

 hvilket dog ikke omfattede den basisandel, der var tilforpagtet.  

 Bortforpagteren rettede i januar 1988 henvendelse til Mælkeudvalget om  

 tilbageførsel af den bortforpagtede basisandel med henblik på indgåelse af en  

 ny aftale.
Da mælkeudvalget allerede havde inddraget den tilforpagtede mængde  

 på grund af endeligt ophør, kunne basisandelen ikke tilbageføres.  

 Landbrugsministeriet fandt, at basisandelen skulle tilbageføres til  

 bortforpagteren.
For det første skal der ved ske meddelelse til opkøber med  

 oplysning om, hvilke dele af bedriften, der er overdraget og i hvilket  

 omfang, de overdragne arealer har bidraget til mælkeproduktionen.
Sådan en  

 særskilt meddelelse havde DLR ikke afgivet.
Dernæst fandt man, at  

 Mælkeudvalget havde forsømt at rette henvendelse til bortforpagteren, da der  

 blev konstateret leveringsophør fra forpagterens bedrift, idet Mælkeudvalget  

 havde kunnet se af oplysninger i sagen, at en del af den mælk, som  

 forpagteren havde ret til at levere, hidrørte fra en forpagtning.
Det  

 forhold, at bortforpgteren kunne have reageret i løbet af sommeren 1987, hvor  

 der skulle erlægges forpagtningsafgift, og hvor basisandelen endnu ikke var  

 inddraget, kunne ikke begrunde en inddragelse, fordi en reaktion fra  

 bortforpagters side netop forudsatte, at han var blevet orienteret om, hvad  

 der passerede.
 Bortforpagteren havde således ikke tilstrækkelige informationer til at  

 varetage sine interesser.
 I skrivelse af 2. juni 1988 har De som advokat for Kaj Madsen klaget over  

 EF-direktoratets afgørelse om tilbageførsel af basisandel (afgiftsfri  

 mælkeleverance) til ejendommen Vester Vejrupvej 4, 6740 Bramming.
 Det fremgår af sagen, at der blev indgået 2 forpagtningsaftaler i 1985 om  

 bortforpagtning af hele ejendommens areal på 21 ha og den tilknyttede  

 basisandel på 120.861 kg mælk.
 For så vidt angår aftalen om bortforpagtning af 10 ha jord og en  

 basisandel på 57.500 kg mælk til Ole Gottlieb,  

 tidligere Birkesigvej 5, 6740 Bramming, skulle aftalen udløbe 31. december  

 1989. Imidlertid blev der fra denne ejendom i 1. uge i 1987 registreret ophør  

 med mælkeleverancen, hvorfor mælkeudvalget rettede henvendelse  

 til Ole Gottlieb om årsagen til ophøret.
 Da der ikke blev reageret, meddelte mælkeudvalget i skrivelse af 13. marts  

 1987, at basisandelen var bortfaldet.
Den 22. april overtog Dansk Landbrugs Realkreditfond Ole Gottliebs ejendom  

 ved tvangsauktion.
Efter henvendelse fra Dansk Landbrugs Realkreditfond blev  

 der nu godkendt et midlertidigt ophør til 31. august 1987, indtil eventuelt  

 salg af ejendommen havde fundet sted.
Da der ikke blev givet oplysninger om salg af ejendommen, meddelte  

 mælkeudvalget for anden gang i skrivelse af 30. september 1987, at  

 basisandelen var bortfaldet.
Samtidig blev det oplyst, at selv om  

 basisandelen var bortfaldet, kunne der søges om godtgørelse for definitivt  

 ophør med mælkeproduktionen.
I mellemtiden havde Ove Toftgaard Sørensen 15.  

 juni 1987 overtaget ejendommen fra Dansk Landbrugs Realkreditfond, og i  

 november 1987 godkendte mælkeudvalget en ansøgning fra ham om godtgørelse for  

 definitivt ophør med mælkeproduktion 31. marts 1988, dette omfattede ikke den  

 basisandel, der var tilforpagtet.
 I januar 1988 blev der rettet henvendelse til mælkeudvalget om  

 tilbageførsel til Kaj Madsen af den basisandel, der sammen med arealet på 10  

 ha havde været bortforpagtet til Ole Gottlieb med henblik på indgåelse af en  

 ny forpagtningsaftale 1. januar 1988.
 I skrivelse af 14. marts 1988 meddelte Mælkeudvalget, at en tilbageførsel  

 af den andel, der var bortforpagtet til Ole Gottlieb, ikke kunne ske på grund  

 af endeligt ophør fra ejendommen Birkesigvej 5. Sagen blev indbragt for  

 EF-direktoratet, der i skrivelse af 30. maj 1988 har fastholdt afgørelsen.
 I klagen til Landbrugsministeriet anføres det, at det ikke kan være  

 rigtigt, at basisandelen knyttet til Kaj Madsens jord, der var bortforpagtet  

 til Ole Gottlieb, kunne bortfalde, når hans ejendom kunne videresælges til en  

 producent, der var berettiget til at søge ophørspræmie, selv om basisandelen  

 tilknyttet ejendommen var bortfaldet.
I henhold til Rådets forordning (EØD) nr. 1336/86 om fastsættelse af  

 godtgørelse for definitivt ophør med mælkeproduktion, art. 1, stk. 3 ydes  

 godtgørelse for de referencemængder, som producenten havde ret til 1. maj  

 1986, hvilket vil sige, at Ole Gottlieb kunne have søgt ophørspræmie.
Da han  

 ikke udnyttede denne mulighed, overgik retten derfor til efterfølgeren.
 I henhold til Landbrugsministeriets bekendtgørelse nr. 687 af 27. oktober  

 1987 om tillægsafgift på mælk og mejeriprodukter fremgår det af § 5, at der i  

 forbindelse med salg, bortforpagtning eller overdragelse på lignende måde af  

 hele eller en del af bedriften skal ske meddelelse til opkøber  

 (mælkeudvalget) med oplysning om, hvilke dele af bedriften, der er overdraget  

 og i hvilket omfang, de overdragne dele har bidraget til mælkeproduktionen.  

 Sådan særskilt meddelelse har Dansk Landbrugs Realkreditfond ikke afgivet til  

 mælkeudvalget.
Landbrugsministeriet finder at mælkeudvalget uberettiget har inddraget den  

 basisandel, der var knyttet til Kaj Madsens jord.
Der burde være rettet  

 henvendelse til Kaj Madsen, da der blev konstateret leveringsophør  

 fra Ole Gottliebs bedrift, idet mælkeudvalget måtte kunne se af oplysninger i  

 sagen, at en del af den mængde mælk, som Ole Gottlieb havde ret til at  

 levere, hidrørte fra en forpagtning.
Det var således ikke tilstrækkeligt at  

 meddele udsættelse med inddragelse af basisandelen til Realkreditfondet.
Det forhold, at Kaj Madsen kunne have reageret i løbet af sommeren 1987,  

 da der skulle betales forpagtningsafgift og hvor basisandelen endnu ikke var  

 inddraget, kan ikke i sig selv begrunde en inddragelse af hans andel, fordi  

 en reaktion fra Kaj Madsens side netop forudsatte, at han var blevet  

 informeret om, at den af ham bortforpagtede basisandel var eller ville blive  

 inddraget.
Kaj Madsen har således ikke haft tilstrækkelige informationer til  

 at kunne varetage sine interesser.
 Endvidere finder Landbrugsministeriet det af betydning for sagen, at  

 henvendelsen fra Kaj Madsen i januar 1988 om tilbageførsel af basisandelen  

 til hans bedrift har foreligget, inden det definitive ophør på  

 ejendommen Birkesigvej 5 trådte i kraft 31. marts 1988.
 På den baggrund finder Landbrugsministeriet, at basisandelen på 57.500 kg  

 mælk skal tilbageføres til Kaj Madsens  

 ejendom Vester Vejrupvej 4, 6740 Bramming.
 Meddelelse herom vil blive givet af Danske Mejeriers Mælkeudvalg.
 P.M.V.
 E.B.
