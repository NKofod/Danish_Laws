Nr BTB 1 Betænkning over Udvalget til Prøvelse af Valgene   

 Nr B 1 1990-91, 2. samling Afgivet af Udvalget til Prøvelse af Valgene Afgivet: 19901227 Indhold I.
Indledning 1. Udskrivelsen af valget.
2. Folketingets sammentræden.
Det foreløbige Udvalg til Prøvelse af  

 Valgene.
II.
Valget i Danmark 3. Lovgrundlaget og udvalgets materiale.
 4. Prøvelsen vedrører valghandlingen, Indenrigsministeriets beregninger og  

 kandidaterne.
 5. Valghandlingen.
A.
Indenrigsministeriets redegørelse vedrørende valgbøgerne.
 1) Stemmesedlerne.
 2) Valgbøgerne.
 3) Fejl eller mangler ved valgbøgernes førelse.
 4) De valgbøgerne tilførte bemærkninger.
 5) Ugyldige stemmer.
 6) Brevstemmer, der ikke er taget i betragtning.
B.
Valgklager m.m.
1) Hr.
Michael Kock, Frederiksberg.
 2) Valgbestyrelsen for opstillingskredsene i Odense Kommune.
3) Fr.
Kirsten Hansen, Greve.
4) Hr.
Ivan Jensen, Asperup.
5) Hr.
Ole Maisted, Fuglebjerg.
6) Hr.
Jesper Keldke, København.
 7) Valgbestyrelsen i Vejle Amtskreds 6. kreds, Horsens.
8) Hr.
Hans Dalgaard, Ballerup.
9) Hr.
Frankie Hal Andersen, Brønderslev.
 6. Indenrigsministeriets beregninger og opgørelser.
 7. 1) De valgte kandidater.
2) Klage fra hr.
Mogens Elvensø, Slagelse.
III.
Valget i Grønland 8. Foreløbig opgørelse.
 9. Samlede stemmetal.
 10. Partiernes stemmetal.
 11. De valgte kandidaters stemmetal.
 12. Godkendelse på det foreløbige grundlag.
13. Senere afgørelse om opretholdelse af godkendelsen IV.
Valget på Færøerne 14. Valgbogen m.v.
 15. Antal kandidatlister og samlet antal stemmer.
 16. Stemmetal for kandidatlisterne og for de valgte kandidater.
 17. Udvalgets bemærkninger.
V.
Udvalgets konklusion 18. Udvalgets indstillinger.
I.
Indledning 1. Valg til Folketinget blev udskrevet ved kongeligt åbent  

 brev af 22. november 1990 til afholdelse onsdag den 12. december 1990,  

 idet det dog for så vidt angår valget på Færøerne og i Grønland blev overladt  

 til henholdsvis rigsombudsmanden på Færøerne og rigsombudsmanden i Grønland  

 at bestemme dagen for valgets afholdelse der.
 Den 12. december 1990 blev imidlertid også fastsat som valgdag for  

 Færøerne og Grønland, således at denne dag blev fælles valgdag for hele  

 riget.
 2. I henhold til kongeligt åbent brev af 17. december 1990 trådte  

 det nyvalgte Folketing sammen torsdag den 27. december 1990, og Tinget  

 nedsatte, som det er foreskrevet i forretningsordenens § 1, stk. 2, et  

foreløbigt udvalg på 21 medlemmer til prøvelse af valgene.
 Dette udvalg afholdt kort efter sættende møde, hvor Karen Højte Jensen  

 (KF) blev valgt til formand og Henning Rasmussen (S) til næstformand.
 Udvalget har derefter gennemgået det modtagne materiale vedrørende  

 valgene.
II.
Valget i Danmark 3. Dette folketingsvalg er som det første foretaget efter  

 reglerne i den nye folketingsvalglov, der som helhed først trådte i kraft den  

 1. juli 1988.
 Udvalget har vedrørende valget i Danmark af de 175 mandater modtaget  

 følgende materiale:
 Med skrivelse af 27. december d.å. har indenrigsministeren i henhold til  

 valglovens § 86 fremsendt:
 1) De fra opstillingskredsenes valgbestyrelser modtagne kopier af  

 valgbøgerne, jf. lovens § 74, stk. 3.
 2) De i overensstemmelse med lovens §§ 76-79 foretagne beregninger af  

 kreds- og tillægsmandaternes fordeling.
 3) Den i overensstemmelse med lovens §§ 80-82 foretagne opgørelse af,  

 hvilke kandidater der har opnået valg.
 4) Den i lovens §§ 84-85 omhandlede liste over stedfortrædere.
 Med samme skrivelse fremsendtes endvidere en redegørelse indeholdende de  

 bemærkninger og korrektioner, som den stedfundne gennemgang af valgbøgerne  

 har givet ministeriet anledning til.
 Endelig fremsendtes en fortegnelse, hvor for hvert parti, stor~ eller  

 amtskredsene inden for hver landsdel er ordnet i rækkefølge efter størrelsen  

 af 1. urepræsenterede kvotient, og hvoraf tillige fremgår samtlige kvotienter  

 til bestemmelse af stedfortræderrækkefølgen i de tilfælde, der er nævnt i  

 lovens § 92, stk. 2 og 3, jf. stk. 1.
 Med skrivelser af 27. december 1990 har indenrigsministeren endvidere  

 fremsendt 9 klager og henvendelser vedrørende valget.
4. Udvalgets arbejde med dette materiale vedrører 3 spørgsmål: For  

 det første spørgsmålet om gyldigheden af valghandlingen, herunder valgets  

 forberedelse, stemmeafgivningen, optællingen af stemmesedlerne og vurderingen  

 af dem samt valgbøgerne og disses førelse m.v.
For det andet spørgsmålet om  

 godkendelse af de af Indenrigsministeriet foretagne opgørelser og  

 beregninger.
Og for det tredje spørgsmålet om godkendelse af de kandidater,  

 der har opnået valg.
 5. Af de spørgsmål, der er nævnt ovenfor, behandles først  

 spørgsmålet om selve valghandlingen og forskellige problemer i forbindelse  

 hermed.
A.
Udvalget har som sædvanlig nøje gennemgået  

Indenrigsministeriets redegørelse indeholdende de bemærkninger, som  

 den stedfundne gennemgang af valgbøgerne har givet ministeriet anledning til.
1) De nærmere regler om stemmesedlernes indhold og udformning er i  

 henhold til folketingsvalglovens § 43, stk. 4, fastsat i  

 Indenrigsministeriets bekendtgørelse nr. 742 af 1. december 1989 om  

 stemmesedler til brug ved folketingsvalg.
Bortset fra de ændringer, der er en  

 konsekvens af de ændrede regler om kandidaternes navne på stemmesedlerne og  

 af, at partiliste ikke mere kan kombineres med sideordnet opstilling, svarer  

 reglerne til de hidtil gældende, der senest fandt anvendelse ved  

 folketingsvalget i 1988.
 Stemmesedlerne i de forskellige opstillingskredse har en ensartet  

 udformning (når bortses fra de 2 opstillingskredse, der har anvendt  

 2-spaltede stemmesedler).
 Ifølge § 5 i ovennævnte bekendtgørelse om stemmesedler til brug ved  

 folketingsvalg skal der til højre for partinavnet være rigelig plads til at  

 sætte kryds.
Ved dette valg har dette krav til stemmesedlernes udformning ikke være  

 opfyldt for stemmesedlerne i Søndre og Østre Storkreds, hvor pladsen til  

 højre for partinavnet Venstre, Danmarks Liberale Parti, kun var 3-4 mm.
Også  

 for stemmesedlerne for Københavns Amtskreds, 1. kreds, Gentofte, og 5. kreds,  

 Hellerup, gælder, at pladsen til højre for dette partinavn næppe kan anses  

 for rigelig, da den kun var 4-5 mm.
For at sikre, at alle stemmesedler indeholder fornøden afkrydsningsplads  

 ud for alle partinavne (og kandidatnavne), vil Indenrigsministeriet ændre  

 reglerne om stemmesedlernes udformning således, at de for fremtiden skal  

 forsynes med afkrydsningsrubrikker.
Ved indførelse af afkrydsningsrubrikker  

 vil der endvidere i selve stemmesedlernes udformning være indbygget  

 vejledning om korrekt afkrydsning af stemmesedlen.
Nye regler om  

 stemmesedlernes udformning vil forinden udstedelsen blive forelagt for  

 Kommunaludvalget og Udvalget til Valgs Prøvelse.
 Herudover har Indenrigsministeriet fremhævet nogle fejl på stemmesedler  

 vedrørende rækkefølgen og den typografiske angivelse af kandidaterne, men  

 disse kan næppe tillægges afgørende betydning.
2) De nærmere regler om valgbøgernes indhold og udformning  

 er i henhold til folketingsvalglovens § 28, stk. 3, fastsat i  

 Indenrigsministeriets cirkulære nr. 177 af 26. september 1990 om valgbøger og  

 afstemningsbøger til brug ved folketingsvalg.
Cirkulæret indeholder en nøje  

 angivelse af de oplysninger, som valgbogen skal indeholde, mens cirkulæret  

 med hensyn til valgbogens udformning henviser til de fortrykte valgbøger, som  

 Indenrigsministeriet lader fremstille.
For så vidt angår foranstaltninger til  

 kontrol af fintællingen henvises i cirkulæret ligeledes til de kontroller,  

 der fremgår af den fortrykte valgbog.
Det oplyses i Indenrigsministeriets redegørelse, at de fortrykte  

 valgbøger, som ministeriet har fremstillet til brug ved dette valg,  

 indeholder forskellige redaktionelle ændringer som følge af den nye  

 folketingsvalglov.
Endvidere indeholder valgbøgerne (og afstemningsbøgerne)  

 de ændringer, der er en følge af de ved ovennævnte cirkulære fastsatte  

 ændrede/supplerende regler om de oplysninger, valgbøgerne (og  

 afstemningsbøgerne) skal indeholde.
I valgbøgerne (og ikke blot som hidtil i  

 afstemningsbøgerne) skal for de ikke i betragtning tagne brevstemmer angives  

 årsagen hertil.
Antallet af for sent modtagne brevstemmer skal angives.  

 Oplysningerne om korrektioner ved fintællingen i forhold til valgaftenens  

 optælling skal kun gives i tilfælde af mere væsentlige korrektioner.
Der gøres i Indenrigsministeriets redegørelse opmærksom på, at det nu er  

 fastsat i loven, jf. folketingsvalglovens § 74, stk. 3, at valgbestyrelsen  

 skal indsende en attesteret kopi af valgbogen.
De valgbestyrelser, der  

 foretrækker dette, kan dog som hidtil indsende en bekræftet afskrift af  

 valgbogen.
Med hensyn til formkravene til valgbogens udformning skal det i øvrigt  

 oplyses, at Indenrigsministeriet i ovennævnte cirkulæres § 8 har fastsat, at  

 valgbestyrelsen i stedet for den fortrykte valgbog kan anvende en edb-  

 eller etb-udskrevet valgbog under forudsætning af, at en sådan valgbog  

 indeholder de samme oplysninger og i samme form og rækkefølge som den  

 fortrykte valgbog.
Under samme forudsætning kan udfyldelse af den fortrykte  

 valgbogs skemaer erstattes af indklæbede edb- eller etb-udskrevne skemaer.
Det anføres i redegørelsen, at Indenrigsministeriet ser det som en positiv  

 udvikling, at stadig flere valgbestyrelser benytter edb ved opgørelsen af  

 resultatet af afstemningen i opstillingskredsen.
Ved dette valg har  

 Indenrigsministeriet imidlertid konstateret, at de anvendte edb-programmer  

 ikke i alle tilfælde har været tilstrækkeligt gennemarbejdede til at kunne  

 levere en korrekt udfyldt valgbog, ligesom der i enkelte tilfælde har været  

 anvendt programmer, der dels har været uegnede, dels ikke har overholdt  

 formkravene.
På denne baggrund vil Indenrigsministeriet i den kommende tid  

 tage forskellige initiativer til at sikre, at der ved kommende valg anvendes  

 edb-programmer af den fornødne kvalitet, bl.a. som et led i videreførelsen af  

 arbejdet i det såkaldte Valgopgørelsesudvalg, der har til opgave at overveje  

 mulighederne for og stille forslag om anvendelse af edb i såvel opgørelse som  

 formidling af valgresultater.
De mangelfulde edb-programmer har i en del tilfælde medført et større  

 eller mindre antal fejl i de pågældende valgbøger.
Fejlene er efterfølgende  

 berigtiget af Indenrigsministeriet efter henvendelse til en repræsentant for  

 de pågældende valgbestyrelser.
 3) Gennemgangen af valgbøgerne har givet Indenrigsministeriet anledning  

 til forskellige bemærkninger om fejl eller mangler ved valgbøgernes førelse.  

 Ingen af disse er dog af en sådan karakter, at de har givet udvalget  

 anledning til særlige bemærkninger herom.
 4) Ministeriet har dernæst blandt de valgbøgerne tilførte  

 bemærkninger vedrørende valgets forberedelse, afholdelse og opgørelse  

 særligt henledt opmærksomheden på følgende:
Af valgbogen for Københavns Amtskreds 7. kreds, Hvidovre, fremgår,  

 at der kl. 17.25 blev afskudt fyrværkeri (hjemmelavet bombe) ved udgangen fra  

 afstemningsstedet på Avedøre Bibliotek.
Dette virkede forstyrrende for  

 valgets afvikling, og valgstyrerformanden foretog politianmeldelse til  

 Hvidovre politi.
Af valgbogen for Frederiksborg Amtskreds 2. kreds, Fredensborg,  

 fremgår, at en vælger har givet fremmøde på Vallerød afstemningssted og mod  

 forevisning af et EF-kørekort afgivet stemme.
Der blev manuelt udskrevet  

 valgkort for den pågældende.
Efter skift af valglistefører og  

 valgkortmodtager har en person givet fremmøde med valgkort på samme  

 løbenummer (og navn). Uagtet afkrydsning i valglisten fik pågældende lov til  

 at stemme, da valgkortmodtageren kunne identificere vælgeren, der på  

 forespørgsel nægtede at have stemt tidligere.
Man antog herefter, at der var  

 tale om en fejlafkrydsning i valglisten.
 Valgbestyrelsen har på sit møde den 13. december 1990 konstateret, at der  

 er udstedt (modtaget) 2 valgkort for den samme person, dels det manuelt  

 udskrevne, dels det maskinelt udskrevne, hvorfor valgbestyrelsen vedtog at  

 indgive politianmeldelse.
 Af valgbogen for Vejle Amtskreds, 6. kreds, Horsens, fremgår, at en  

 vælger i 3. afstemningsområde, Rådhuset, der havde afgivet en brevstemme, der  

 blev taget i betragtning, tillige afgav stemme ved personligt fremmøde på  

 valgdagen.
 5) Under omtalen af Indenrigsministeriets redegørelse skal endvidere  

 nævnes, at ministeriet som sædvanlig har givet en oversigt over de  

 ugyldige stemmer.
Det fremgår heraf, at der var optalt 20.039 blanke og 5.719 andre  

 ugyldige stemmer.
Det kan hertil føjes, at antallet af blanke stemmer i 1984  

 var 19.731, i 1987 20.289 og i 1988 18.222, og at antallet af andre ugyldige  

 stemmer i 1984 var 4.992, i 1987 6.355 og i 1988 5.300.
 Det fremgik endvidere af oversigten, at blandt de 5.719 andre ugyldige  

 stemmer faldt en meget stor del i 3 hovedgrupper, nemlig 896 (mod sidste gang  

 683), der var påført kryds i flere partifelter, 1.244 (mod sidste gang  

 1.410), der var forsynet med påskrift eller andet særpræg, og endelig 2.048  

 brevstemmer, der var ugyldige af forskellige grunde (mod sidste gang 1.788).
 6) Indenrigsministeriet har endelig givet en oversigt over brevstemmer,  

 der ikke er taget i betragtning.
Det fremgår heraf, at ved gennemgangen af valgbøgerne er optalt i alt  

 1.432 rettidigt modtagne brevstemmer, der ikke er taget i betragtning.
Det  

 fremgår videre, at 434 brevstemmer ikke kom i betragtning som følge af, at  

 den foreskrevne fremgangsmåde ikke havde været fulgt.
 Indenrigsministeriet nævner i denne forbindelse særligt, at det af  

 valgbogen for Storstrøms Amtskreds, 2. kreds, Næstved, fremgår, at  

 valgbestyrelsen tog 23 brevstemmer, der ikke var taget i betragtning af  

 valgstyrerne, i betragtning, efter at fejlene (manglende underskrift  

 (attestation) fra brevstemmemodtagerne på følgebrevene) var berigtiget af de  

 pågældende tilforordnede vælgere i forbindelse med fintællingen.
 Ministeriet oplyser videre, at det af Københavns Kommunes instruks for  

 centerledere ved brevstemmeafgivning, der er bilagt den med  

 Indenrigsministeriets skrivelse af 27. december 1990 oversendte klagesag fra  

 Kirsten Hansen, Greve, jf. nedenfor under B, bl.a. fremgår, at der ved sidste  

 valg (kommunevalget i 1989) var mange følgebreve, der manglede underskrift  

 (attestation) fra brevstemmemodtageren, hvorfor disse måtte fremskaffes  

 efterfølgende.
 Brevstemmer, der ikke er taget i betragtning, indgår ikke i opgørelsen af  

 afgivne stemmer og dermed heller ikke i opgørelsen af stemmeprocenten.
Ministeriet oplyser endelig, at ud over de rettidigt modtagne brevstemmer,  

 der ikke blev taget i betragtning, var der ifølge valgbøgerne i alt 61  

 brevstemmer, der blev modtaget på afstemningsstederne fra afstemningens  

 begyndelse og indtil dens slutning.
Disse brevstemmer blev uåbnede henlagt  

 som ikke rettidigt modtagne og kom ikke i betragtning.
Indenrigsministeriet bemærker i øvrigt vedrørende antallet af ikke i  

 betragtning tagne brevstemmer, at antallet i Indenrigsministeriets officielle  

 opgørelse af valget er opgjort til 1.396 og ikke til 1.432 som i ministeriets  

 redegørelse.
Dette beror på en fejl ved valgbøgernes førelse.
B.
Som tidligere anført foreligger der 9 klager eller  

 henvendelser vedrørende valghandlingen.
1) Med skrivelse af 27. december 1990 har Indenrigsministeriet fremsendt  

 skrivelse af 17. december 1990 fra hr.
Michael Kock, Frederiksberg, der ved  

 valget var opstillet som kandidat for Fremskridtspartiet i Østre Storkreds.  

 Hr.
Michael Kock anmoder om, at Folketinget foretager en fornyet fintælling  

 af de stemmer, der er afgivet i Østre Storkreds, eventuelt alene af de  

 stemmer, der er afgivet på Fremskridtspartiet.
Som begrundelse for ønsket om  

 en fornyet fintælling henvises til, at forskellen i personlige stemmer mellem  

 ham og Kirsten Madsen, der opnåede valg, kun var 51, og at flytning af nogle  

 få stemmer fra f.eks. partistemmer til personlige stemmer vil kunne medføre  

 et andet udfald af valget.
 Udvalget skal hertil udtale:
Som det fremgår af betænkningen og indstillingen fra det midlertidige  

 udvalg, der blev nedsat efter valget i 1988, jf.
Folketingstidende 1987-88  

 (2. samling), tillæg B, sp. 2, har det i tilfælde af anmodninger om fornyet  

 fintælling været den gennemgående opfattelse i udvalgene til prøvelse af  

 valgene, at de af valgbestyrelserne trufne afgørelser så vidt muligt bør  

 fastholdes.
Uanset at den nye valglov indeholder en udtrykkelig hjemmel for  

 Folketinget til at påbyde en valgbestyrelse at gennemføre en omtælling af  

 afgivne stemmer, finder udvalget fortsat, at den vurdering og optælling af  

 stemmesedlerne, der foretages af de stedlige valgbestyrelser umiddelbart  

 efter valget, så vidt muligt bør lægges til grund ved opgørelsen af valget.  

 Da der endvidere ikke i klagen er fremført oplysninger om fejl ved  

 bedømmelsen eller optællingen af stemmesedlerne, men kun fremført en  

 formodning om, at en fornyet optælling kunne give et andet resultat, har  

 udvalget ikke fundet grundlag for at imødekomme anmodningen.
 2) Med skrivelse af 27. december 1990 har Indenrigsministeriet fremsendt  

 skrivelse af 14. december 1990 fra valgbestyrelsen for opstillingskredsene i  

 Odense Kommune (Fyns Amtskreds, 1., 2. og 3. opstillingskreds) vedrørende det  

 betydelige antal brevstemmer, der ikke har kunnet tages i betragtning som  

 følge af mangler ved fremgangsmåden i forbindelse med brevstemmeafgivning.
Det er valgbestyrelsens vurdering, at de pågældende mangler især er en  

 konsekvens af de ændringer af folketingsvalglovens § 55, der første gang  

 fandt anvendelse ved Europa-Parlamentsvalget den 15. juni 1989. Ved lov nr.  

 245 af 19. april 1989 blev reglerne om brevstemmemodtagere ved  

 brevstemmeafgivning på plejehjem m.v. og i vælgerens eget hjem ændret,  

 således at disse hverv herefter skulle varetages af tilforordnede vælgere og  

 ikke som hidtil af personer ansat i kommunens forvaltning eller - for så vidt  

 angår højst en af brevstemmemodtagerne - på vedkommende institution.
Det er  

 valgbestyrelsens opfattelse, at reglerne om brevstemmemodtagere ved  

 brevstemmeafgivning på plejehjem m.v. og i vælgerens eget hjem bør ændres  

 således, at det fastsættes, at mindst een af stemmemodtagerne - på grund af  

 papirarbejdet i forbindelse med brevstemmeafgivning - skal være kommunal  

 embedsmand.
 Udvalget har bemærket det store antal brevstemmer, der ikke har kunnet  

 tages i betragtning, og skal henstille til indenrigsministeren, at de rejste  

 problemer tages op til en nærmere overvejelse.
3) Med skrivelse af 27. december 1990 har Indenrigsministeriet fremsendt  

 skrivelse af 18. december 1990 fra fr.
Kirsten Hansen, Greve, hvori hun på  

 vegne af sin mor, Oda Henriksson, der bor på Dronning Ingrids Plejehjem i  

 Valby, klager over fremgangsmåden ved moderens brevstemmeafgivning.
Moderen  

 fik ikke adgang til selv at udfylde brevstemmesedlen, idet den ene af de 2  

 brevstemmemodtagere spurgte, hvem hun ville stemme på, og derefter udfyldte  

 stemmesedlen på hendes vegne.
Hun fik ikke lejlighed til at konstatere, om  

 stemmesedlen var udfyldt i overensstemmelse med hendes ønske, og kuverten med  

 stemmeseddel blev ikke lukket i hendes nærværelse.
Af en indhentet udtalelse af 20. december 1990 fra Københavns Kommune  

 fremgår bl.a., at det ikke har været muligt at komme i forbindelse med de  

 pågældende tilforordnede vælgere.
Kommunen har imidlertid givet en generel  

 redegørelse for tilrettelæggelsen af brevstemmeafgivningen på kommunens  

 plejehjem m.v. og i vælgerens eget hjem, herunder medsendt instruks for såvel  

 centerledere som brevstemmemodtagere.
Af sidstnævnte instruks side 3 fremgår  

 bl.a. - i overensstemmelse med såvel § 61, stk. 3, i folketingsvalgloven som  

 § 13, stk. 2, i Indenrigsministeriets bekendtgørelse nr. 303 af 17. maj 1989  

 om brevstemmeafgivning i vælgerens hjem - at stemmemodtagerne skal sikre sig,  

 at den enkelte vælger har lejlighed til at afgive stemme, uden at andre kan  

 se, hvorledes der er stemt.
 Udvalget har ikke på det foreliggende grundlag haft mulighed for at  

 konstatere, om der i det konkrete tilfælde er sket en fejl, men skal på den  

 givne foranledning indskærpe vigtigheden af de nævnte reglers overholdelse.
4) Med skrivelse af 27. december 1990 har Indenrigsministeriet fremsendt  

 skrivelse af 17. december 1990 fra hr.
Ivan Jensen, Asperup.
Hr.
Ivan Jensen  

 klager over, at stemmelokaler og stemmerum ikke er indrettet således, at  

 handicappede, herunder kørestolsbrugere, har mulighed for på valgdagen at  

 afgive stemme i stemmerummet i stemmelokalet på lige fod med andre vælgere.
Indenrigsministeriet har i anledning af klagen oplyst, at valgloven ingen  

 regler indeholder om, at stemmelokaler og stemmerum skal være særligt  

 indrettet med henblik på vælgere med manglende førlighed, herunder  

 kørestolsbrugere.
Indenrigsministeriet er dog bekendt med, at mange  

 kommunalbestyrelser anvender lokaler, som også er tilgængelige for  

 gangbesværede vælgere og kørestolsbrugere.
I lovens § 49 er det imidlertid bl.a. fastsat, at vælgere, der på grund af  

 manglende førlighed, svagelighed eller lignende ikke kan bevæge sig ind i  

 stemmelokalet eller stemmerummet, har adgang til at foretage stemmeafgivning  

 umiddelbart uden for stemmelokalet.
Den stedlige valgbestyrelse har ifølge  

 det modtagne materiale allerede før valget oplyst hr.
Ivan Jensen om sådanne  

 muligheder.
 Udvalget har herefter ikke fundet anledning til at foretage sig videre i  

 anledning af klagen.
5) og 6) Med skrivelse af 27. december 1990 har Indenrigsministeriet  

 fremsendt skrivelser af 17. og 19. december 1990 fra hr.
Ole Maisted,  

 Fuglebjerg, hvori der klages over udformningen af de stemmesedler, der blev  

 benyttet i opstillingskredsene i Østre Storkreds.
Hr.
Ole Maisted, der ved valget var opstillet som kandidat for Venstre i  

 alle opstillingskredse i Østre Storkreds og nomineret i 6. kreds,  

 Østbanekredsen, og 11. kreds, Nørrebrokredsen, men som ikke opnåede valg, har  

 stillet krav om, at der afholdes omvalg i bl.a. Østre Storkreds som følge af,  

 at stemmesedlerne i denne storkreds ikke var udformet i overensstemmelse med  

 de gældende regler, idet der ikke til højre for partinavnet Venstre, Danmarks  

 Liberale Parti, var plads til at sætte et kryds, hvilket efter hr.
Ole  

 Maisteds opfattelse har haft væsentlig betydning for valgets udfald.
Hr.
Ole  

 Maisted gør endvidere gældende, at det ikke har været lovligt, at  

 tilforordnede vælgere i nogle tilfælde - på forespørgsel fra vælgere - har  

 givet vejledning om, at partistemmer for Venstre, Danmarks Liberale Parti,  

 kunne afgives ved at placere krydset over partinavnet, men under den  

 ovenstående linieadskillelse på stemmesedlen.
Med skrivelse af 27. december 1990 har Indenrigsministeriet endvidere  

 fremsendt skrivelse af 13. december 1990 fra hr.
Jesper Keldke, København,  

 hvori han klager over det samme forhold.
 Indenrigsministeriet har i anledning af disse klager oplyst følgende:
 »Indenrigsministeriets bekendtgørelse nr. 742 af 1. december 1989 om  

 stemmesedler til brug ved folketingsvalg indeholder bl.a. følgende  

 bestemmelser:
»§ 5. Øverst i hvert felt anføres med fede typer partiets  

 bogstavbetegnelse efterfulgt af et punktum.
Bogstavbetegnelsen skal anbringes  

 umiddelbart inden for stemmesedlens venstre kant.
Til højre for  

 bogstavbetegnelsen anføres partiets navn ligeledes med fede typer.
Der skal  

 mellem partinavnet og stemmesedlens højre kant være rigelig plads til at  

 sætte kryds.« På de stemmesedler, der blev benyttet i Østre Storkreds og Søndre  

 Storkreds var afstanden mellem partinavnet Venstre, Danmarks Liberale Parti,  

 og stemmesedlens højre kant kun 3-4 mm, hvilket ikke er »rigelig  

 plads«.' I et bilag til valgbøgerne for opstillingskredsene i Østre og Søndre  

 Storkreds har valgbestyrelsen i Københavns Kommune nærmere redegjort for  

 baggrunden for, at der er sket den nævnte fejl ved trykningen af  

 stemmesedlerne.
Det fremgår heraf, at fejlen er opstået på grund af kommunens  

 hidtidige trykkeris produktionsomlægninger og anvendelse af underleverandør.  

 Det oplyses endvidere, at »valgbestyrelsen har instrueret personalet ved  

 fintællingen om at tage særligt hensyn ved bedømmelsen af stemmer afgivet på  

 Venstre, Danmarks Liberale Parti.
På den givne foranledning skal oplyses, at  

 det indtrufne ikke synes at have influeret på afkrydsning ved partinavnet,  

 bortset fra tilfælde, hvor afkrydsningen er sket oven på partinavnet.
Disse  

 tilfælde er naturligvis blevet betragtet som gyldige stemmer.«  

 Valgbestyrelsen har endvidere beklaget den skete fejl.
Under henvisning til  

 det foran anførte og indenrigsministerens udtalelse til dagspressen den 13.  

 december 1990 har valgbestyrelsen endelig anmodet om, at ministeren  

 foranlediger en gennemgang af samtlige ugyldige almindelige stemmesedler fra  

 Østre og Søndre Storkreds.
For så vidt angår spørgsmålet om vejledning af  

 vælgere med hensyn til, hvorledes en partistemme rent praktisk kan afgives,  

 har Indenrigsministeriet bemærket, at folketingsvalgloven ikke indeholder  

 regler herom.
Det må imidlertid ifølge ministeriet anses for selvfølgeligt,  

 at de personer, der forestår afstemningen, på forespørgsel giver vælgerne  

 vejledning om den praktiske fremgangsmåde ved stemmeafgivningen.
Om resultatet af stemmeafgivningen i Østre Storkreds har  

 Indenrigsministeriet i øvrigt oplyst, at Venstre opnåede i alt 11.151  

 stemmer, heraf 6.420 partistemmer og 4.731 personlige stemmer.
I Søndre  

 Storkreds opnåede Venstre i alt 6.920 stemmer, heraf 4.479 partistemmer og  

 2.441 personlige stemmer.
 Vedrørende de af valgstyrelsen indleverede stemmesedler har  

 Indenrigsministeriet oplyst, at ministeriet ikke har fundet anledning til at  

 foranledige en gennemgang af disse.
Udvalget skal stærkt beklage, at bekendtgørelsen om stemmesedler ikke er  

 blevet fulgt af valgbestyrelsen.
Udvalget finder dog ikke, at den begåede  

 fejl kan begrunde det ønskede omvalg i Østre Storkreds.
Udvalget skal endelig  

 henvise til, at reglerne om stemmesedlernes udformning vil blive overvejet af  

 Indenrigsministeriet i samarbejde med Folketingets Udvalg til Valgs Prøvelse  

 og Kommunaludvalg.
 7) Med skrivelse af 27. december 1990 har Indenrigsministeriet fremsendt  

 en henvendelse fra valgbestyrelsen i Vejle Amtskreds, 6. kreds, Horsens, af  

 5. december 1990, hvormed valgbestyrelsen i medfør af folketingsvalglovens §  

 88 fremsender kopi af valgbestyrelsens brevveksling med Det Humanistiske  

 Parti i anledning af, at kandidatanmeldelsen for en kandidat for Det  

 Humanistiske Parti blev afvist, idet den ikke var modtaget af valgbestyrelsen  

 inden udløbet af fristen for kandidatanmeldelser.
 Indenrigsministeriet er bekendt med, at valgbestyrelsen for  

 opstillingskredsene i Århus Kommune (Århus Amtskreds, 1., 2., 3. og 4. kreds)  

 og valgbestyrelsen for Ringkøbing Amtskreds, 2. kreds, Holstebro, af samme  

 årsag har haft en tilsvarende brevveksling med Det Humanistiske Parti.
 Indenrigsministeriet er enig i de af de pågældende valgbestyrelser trufne  

 afgørelser, idet der ikke er hjemmel til at dispensere fra den i  

 folketingsvalglovens § 33, stk. 1, fastsatte frist, hvorefter  

 kandidatanmeldelser skal være indleveret til valgbestyrelsens formand senest  

 kl. 12 elleve dage før valgdagen eller ved dette valg senest kl. 12 lørdag  

 den 1. december 1990.
 Udvalget kan tilslutte sig Indenrigsministeriets indstilling.
8) Med skrivelse af 27. december 1990 har Indenrigsministeriet fremsendt  

 en fra hr.
Hans Dalgaard, Ballerup, modtaget skrivelse af 13. december 1990  

 vedrørende Ballerup Kommunes manglende opfølgning af en avisannonce om  

 kørselsmulighed ved kommunens foranstaltning til afstemningsstederne i  

 Ballerup Kommune.
Fra Ballerup Kommune er indhentet en udtalelse af 20. december 1990 over  

 sagen.
Det fremgår bl.a. heraf, at Ballerup Kommune ikke tilbyder transport  

 af vælgere til og fra afstemningsstederne under valg og folkeafstemninger,  

 samt at den avisannonce, som klageren henviser til, er indrykket af  

 Ledøje-Smørum Kommune og ikke af Ballerup Kommune.
 Da kommunerne ikke har pligt til at foranstalte transport af vælgere, har  

 udvalget taget kommunens udtalelse til efterretning.
9) Med skrivelse af 27. december 1990 har Indenrigsministeriet fremsendt  

 skrivelse af 13. december 1990 fra hr.
Frankie Hal Andersen, Brønderslev,  

 hvori han gør gældende, at folketingsvalget den 12. december 1990 skal  

 erklæres ugyldigt og ulovligt på grund af valgsvindel.
 Udvalget har ikke fundet anledning til at foretage sig yderligere i  

 anledning af klagen.
6. Indenrigsministeriets beregninger og opgørelser Det andet spørgsmål, udvalget skal behandle, er som nævnt under punkt 4  

 spørgsmålet om godkendelse af de af Indenrigsministeriet foretagne opgørelser  

 og beregninger.
 Disse har ikke givet udvalget anledning til særlige bemærkninger.
7. De valgte kandidater 1) Det tredje spørgsmål, udvalget skal behandle, er, som nævnt under  

 punkt 4, spørgsmålet om godkendelse af de 175 kandidater, der har opnået  

 valg.
 Der har ikke over for udvalget været rejst tvivl om disse kandidaters  

 valgbarhed.
2) Med skrivelse af 18. december 1990 har fhv. folketingsmedlem hr.
Mogens  

 Elvensø anmodet udvalget om at undersøge, om den erklæring, som  

 Fremskridtspartiets valgte folketingsmedlemmer har underskrevet, er i  

 overensstemmelse med grundlovens § 56, sidste stk., hvor der står, »at  

 intet folketingsmedlem må modtage en forskrift fra deres vælgere«.
Hr.  

 Elvensø har anmodet om, at Folketinget, hvis man finder, at disse erklæringer  

 er i modstrid med § 56, bør nægte disse medlemmer sæde i Folketinget.
 Udvalget har ikke fundet, at eventuel underskrift af en erklæring som  

 nævnt er af betydning for spørgsmålet om kandidaternes valgbarhed, og har  

 derfor ikke behandlet spørgsmålet yderligere.
III.
Valget i Grønland 8. Med skrivelse af 27. december 1990 har indenrigsministeren  

 fremsendt en fra rigsombudsmanden i Grønland modtaget foreløbig  

 opgørelse af folketingsvalget i Grønland den 12. december 1990.
9. Det fremgår af denne opgørelse, at der har været 4 partier og  

 en kandidat, der er opstillet uden for partierne.
Stemmeprocenten har været  

 på 50,82, idet der er afgivet i alt 20.080 stemmer, heraf 19.259  

 gyldige, 200 blanke og 621 andre ugyldige stemmer.
10. Af de gyldige stemmer er 8.235 afgivet på Siumut, 7.069  

 på Atassut, 3.258 på Inuit Ataagtigiit og 366 på Issittup  

 Partia.
De to førstnævnte partier har således fået valgt hver 1  

 repræsentant.
11. Af de 8.235 stemmer, der er afgivet på Siumut, har  

Hans-Pavia Rosing opnået 8.090 stemmer.
Der var ikke opstillet andre  

 kandidater for Siumut.
Af de 7.069 stemmer, der er afgivet på Attassut, har  

Otto Steenholdt opnået de 5.411.
 Hans-Pavia Rosing og Otto Steenholdt må herefter anses for valgt.
 12. Der er ikke over for udvalget rejst tvivl om de to kandidaters  

 valgbarhed, og udvalget benytter derfor bestemmelsen i § 1, stk. 6, i  

 Folketingets forretningsorden, hvorefter det vedrørende medlemmer valgt i  

 Grønland kan gøre indstilling til Tinget om godkendelse på grundlag af den  

 foreløbige opgørelse.
 13. Når det endelige valgmateriale til sin tid foreligger, må  

 Folketinget som sædvanlig træffe afgørelse om, hvorvidt godkendelsen kan  

 opretholdes.
IV.
Valget på Færøerne 14. Med skrivelse af 27. december 1990 har indenrigsministeren  

 fremsendt valgbog vedrørende det på Færøerne den 12. december 1990  

 stedfundne valg til Folketinget med tilhørende udskrift af valgbestyrelsens  

 protokol bilagt et ubenyttet eksemplar af de stemmesedler, der har været  

 benyttet ved valget.
 15. Det fremgår af materialet, at der har været 6 kandidatlister,  

 og at stemmeprocenten har været på 54,4, idet der ved valget blev afgivet  

i alt 17.963 stemmer, heraf 17.884 gyldige, 41 blanke og 38 andre  

 ugyldige stemmer.
16. Det parti, der opnåede det største antal stemmer, nemlig  

 4.835, var Det Færøske Socialdemokrati, og af dette partis kandidater  

 fik Atli P.
Dam flest personlige stemmer, nemlig 2.086.
 Folkeflokken fik det næststørste antal stemmer, nemlig 4.589, og  

 af dette partis kandidater fik Oli Breckmann flest personlige stemmer, nemlig  

 2.978.
 De øvrige kandidatlister opnåede følgende stemmetal:
Sambandspartiet 4.558 Det Republikanske Parti 2.377 Selvstyreflokken 1.240 Kristeligt Folkeparti og Færøernes Fremskridts- og Fiskeriparti 285 17. I Indenrigsministeriets skrivelse er det anført, at der ikke  

 er modtaget nogen klage over folketingsvalget på Færøerne.
I skrivelsen  

 henledes imidlertid opmærksomheden på, at det af udskriften af  

 valgbestyrelsens protokol fremgår, at der ved stemmeoptællingen på  

 valgaftenen på nærmere angivne afstemningssteder er taget i alt 55  

 brevstemmer i betragtning, der er afgivet den 11. december 1990, det vil sige  

 efter udløbet af fristen for at afgive brevstemme, hvilken frist udløb den  

 10. december 1990.
 Når henses dels til formuleringen af den færøske valglov, der ikke som i §  

 65, stk. 2, nr. 6, i den danske valglov udtrykkelig angiver, at brevstemmer,  

 der ikke er afgivet inden for de fastsatte frister, ikke kan komme i  

 betragtning, og dels til, at der ikke er fremkommet klager over valget, har  

 udvalget ikke fundet anledning til at foretage sig yderligere som følge af  

 det passerede.
 Valgbestyrelsen har tilstillet de valgte kandidater Oli Breckmann,  

 Folkeflokken, og Atli Dam, Det Færøske Socialdemokrati, valgbreve.
 Udvalget til Prøvelse af Valgene har ikke i øvrigt bemærkninger vedrørende  

 valghandlingen eller opgørelsen af valget, og der er heller ikke over for  

 udvalget rejst tvivl om de to nævnte kandidaters valgbarhed.
V.
Udvalgets konklusion 18. Der afgives herefter følgende Indstillinger A.
Vedrørende valget i Danmark Af udvalget:
 1) Folketinget godkender det i Danmark den 12. december 1990 afholdte  

 valg af medlemmer til Folketinget (valghandlingen), de af  

 Indenrigsministeriet med skrivelse af 27. december 1990 fremsendte  

 beregninger og opgørelse af dette valg og de på den omdelte  

 valgkredsfortegnelse opførte 175 kandidater som valgte fra og med den 12.  

 december 1990.
B.
Vedrørende valget i Grønland Af udvalget:
 2) Folketinget godkender i henhold til forretningsordenens § 1, stk. 6,  

 på grundlag af den af rigsombudsmanden i Grønland foretagne foreløbige  

 opgørelse af det den 12. december 1990 foretagne valg af 2 medlemmer til  

 Folketinget de 2 på den omdelte valgkredsfortegnelse opførte kandidater som  

 valgte fra og med den 12. december 1990.
C.
Vedrørende valget på Færøerne Af udvalget:
 3) Folketinget godkender det på Færøerne den 12. december 1990 afholdte  

 valg af 2 medlemmer til Folketinget (valghandlingen), den af valgbestyrelsen  

 foretagne opgørelse og beregning over dette valg og de på den omdelte  

 valgkredsfortegnelse opførte 2 kandidater som valgte fra og med den 12.  

 december 1990.
