Herved bekendtgøres den i Stockholm den 6. februar 1931 indgåede  

 konvention mellem Danmark, Finland, Island, Norge og Sverige indeholdende  

 internationalprivatretlige bestemmelser om ægteskab, adoption og værgemål,  

 jfr. bekendtgørelse nr. 323 af 28. december 1931, med de ændringer og  

 tilføjelser, som er en følge af den i Stockholm den 26. marts 1953 indgåede  

 overenskomst mellem samme stater om ændring af nævnte konvention, jfr.  

 bekendtgørelse nr. 6 af 15. februar 1954 (Lovtid.
C).
 I. Ægteskab.
 Artikel 1.
 Vil en statsborger i en af de kontraherende stater indgå ægteskab for en  

 af de andre staters myndigheder, skal hans ret til at indgå ægteskabet  

 bedømmes efter loven i denne stat, såfremt han i de sidste to år har været og  

 fremdeles er bosat der, men ellers efter loven i den stat, hvor han har  

 statsborgerret.
 Skal statsborgerlandets lov anvendes, kan retten til at indgå ægteskabet  

 godtgøres ved bevidnelse fra denne stats myndigheder (ægteskabsattest).
 Artikel 2.
 Om lysning, herunder prøvelse af ægteskabsbetingelserne, og om vielse  

 gælder loven i den stat, for hvis myndighed ægteskabet indgås.
Lysning efter nævnte lov kræves dog ikke, hvis lysning, der er foretaget  

 efter loven i en anden af staterne, stadig har virkning, og hver af  

 brudefolkene herved er fundet at have ret til at indgå ægteskabet efter den  

 lov, som i vielseslandet skal lægges til grund ved afgørelsen af dette  

 spørgsmål.
Dette gælder, selv om kun den ene af brudefolkene er statsborger i  

 en anden af de kontraherende stater end den, for hvis myndighed ægteskabet  

 indgås, og den anden er statsborger i vielseslandet.
 Artikel 3.
Retsvirkningerne af ægteskab mellem personer, som er og ved ægteskabets  

 indgåelse var statsborgere i de kontraherende stater, skal, forsåvidt angår  

 ægtefællernes formueforhold, bedømmes efter loven i den af staterne, hvor  

 ægtefællerne ved ægteskabets indgåelse bosatte sig.
Har begge ægtefæller  

 senere bosat sig i en anden af staterne, skal denne stats lov i stedet herfor  

 finde anvendelse, forsåvidt der ikke er tale om virkning af en retshandel,  

 som tidligere er indgået.
 En ægtefælles beføjelse til at råde over fast ejendom eller over  

 rettighed, som dermed er ligestillet, skal, hvis ejendommen er beliggende i  

 en af staterne, altid bedømmes efter loven i denne stat.
 Artikel 4.
 En ægtepagt mellem personer, som er og ved ægteskabets indgåelse var  

 statsborgere i de kontraherende stater, og som da bosatte sig i en af  

 staterne, skal i henseende til formen anses for gyldig i enhver af de  

 kontraherende stater, ikke blot, når den lov, som efter artikel 3 var  

 bestemmende for ægtefællernes formueforhold, er iagttaget, men også når  

 ægtepagten opfylder formforskrifterne i den stat, hvor parterne eller en af  

 dem havde statsborgerret.
 Hver af staterne kan gøre en ægtepagts gyldighed overfor trediemand  

 betinget af, at den er tinglyst eller anmeldt til retten overensstemmende med  

 der gældende lov.
 Artikel 5.
Begæring om bosondring mellem sådanne ægtefæller, som omhandles i artikel  

 4, afgøres i den stat, hvor begge ægtefæller er bosat.
Er de bosat i  

 forskellige stater, afgøres begæringen i den stat, hvor den ægtefælle, mod  

 hvem kravet er rettet, har bopæl eller hvis han er bosat i Finland, i den  

 stat, hvis lov efter artikel 3 er bestemmende for ægtefællernes  

 formueforhold.
 Artikel 6.
 Artiklerne 3-5 angår ikke ægteskaber, hvis retsvirkninger efter loven i  

 nogen af de pågældende stater skal bedømmes efter den ældre  

 ægteskabslovgivning.
 Artikel 7.
 Spørgsmål om separation eller skilsmisse mellem statsborgere i de  

 kontraherende stater afgøres i den stat, hvor begge ægtefæller er bosat,  

 eller hvor de senest har været bosat samtidig, og en af dem fremdeles er  

 bosat.
 Kan sagen ikke efter første stykke afgøres i nogen af staterne, kan  

 afgørelsen træffes i en stat, hvor en af ægtefællerne har statsborgerret.
 Skilsmisse på grundlag af separation kan altid meddeles i en stat, hvor  

 begge ægtefæller har statsborgerret.
 Artikel 8.
 I forbindelse med krav om separation eller skilsmisse kan der af samme  

 eller anden myndighed også træffes afgørelse om midlertidig ophævelse af  

 samlivet, deling af formuen, skadeserstatning, underholdspligt og  

 forældremyndighed.
Spørgsmål om underholdspligt og forældremyndighed, som rejses senere,  

 afgøres i den stat, hvor den ægtefælle, mod hvem kravet er rettet, er bosat;  

 dette gælder også med hensyn til ændring af beslutning, som er truffet i en  

 anden af staterne.
Er loven i den stat, hvor der er truffet en afgørelse om  

 separation eller skilsmisse, til hinder for senere fastsættelse eller  

 forhøjelse af underholdsbidrag til en frasepareret eller fraskilt ægtefælle,  

 kan afgørelse herom heller ikke træffes i de andre stater.
 Artikel 9.
Ved de i artiklerne 7 og 8 nævnte afgørelser anvendes i hver stat den der  

 gældende lov.
Afgørelse om deling af formuen og om skadeserstatning træffes  

 dog altid efter den lov, som ifølge artikel 3 er bestemmende for  

 ægtefællernes formueforhold.
 Separation, som er opnået i en af staterne, giver i de andre stater samme  

 ret til skilsmisse som en der meddelt separation.
 Artikel 10.
Med hensyn til afgørelsen af sager om omstødelse af ægteskab mellem  

 personer, som er og ved ægteskabets indgåelse var statsborgere i de  

 kontraherende stater, finder bestemmelserne i artiklerne 7-9 tilsvarende  

 anvendelse.
Betingelserne for omstødelse skal dog bedømmes efter den lov, som  

 var bestemmende for sagsøgerens ret til at indgå ægteskabet, eller hvis sagen  

 rejses mod begge ægtefæller, efter en af de love, som var bestemmende for  

 deres ret til at indgå ægteskabet.
II.
Adoption.
 Artikel 11.
 Vil en statsborger i en af de kontraherende stater, som er bosat i en af  

 disse, adoptere en person, der har statsborgerret i en af staterne, skal  

 tilladelsen søges i den stat, hvor adoptanten er bosat.
 Artikel 12.
 Ved afgørelsen af ansøgningen anvendes i hver stat den der gældende lov.  

 Er den, som skal adopteres, under 18 år, og er han bosat i den stat, hvor han  

 har statsborgerret, må ansøgning dog ikke bevilges i en anden stat, forinden  

 vedkommende børnetilsynsmyndighed i statsborgerlandet har haft adgang til at  

 ytre sig.
 Artikel 13.
 Spørgsmål om ophævelse af adoptivforhold, som består mellem statsborgere i  

 de kontraherende stater, og som er stiftet i en af disse, afgøres i den stat,  

 hvor adoptanten er bosat, eller hvis han ikke har bopæl i nogen af de  

 kontraherende stater, i den stat, hvor adoptivbarnet er bosat.
 Ved afgørelsen anvendes i hver stat den der gældende lov.
III.
Værgemål.
 Artikel 14.
 Værgemål for mindreårig statsborger i en af de kontraherende stater, som  

 er bosat i en af de andre, hører under myndighederne i sidstnævnte stat,  

 medmindre værgemål allerede udøves i en af de andre stater ved født eller  

 beskikket værge.
 Det samme gælder om umyndiggørelse og værgemål for en umyndiggjort.
 Artikel 15.
 Midlertidig værge kan beskikkes, og andre midlertidige foranstaltninger  

 kan træffes i enhver af staterne.
 Artikel 16.
 De afgørelser, som omhandles i artiklerne 14 og 15, træffes i hver stat  

 efter der gældende lov.
 Artikel 17.
 Om umyndighedens virkninger i formueretlig henseende og om værgens  

 beføjelser gælder loven i den stat, hvor værgemålet udøves.
 Denne bestemmelse gælder ikke evnen til at indgå veksel- eller  

 checkforpligtelser.
 Artikel 18.
 Et værgemål kan efter forhandling mellem vedkommende ministerier overføres  

 til en af de andre stater, såfremt den umyndige har bosat sig der, eller det  

 af andre grunde findes hensigtsmæssigt.
 Artikel 19.
 Spørgsmål om ophævelse af umyndiggørelse, som er besluttet i en af de  

 kontraherende stater, skal, hvis den umyndiggjorte er statsborger i en af  

 disse, afgøres i den stat, hvor værgemålet udøves.
 Ved afgørelsen anvendes i hver stat den der gældende lov.
 Artikel 20.
 Bliver en statsborger i en af de kontraherende stater umyndiggjort i en af  

 de andre, eller bliver umyndiggørelsen ophævet, skal der uden ophold sendes  

 meddelelse til vedkommende ministerium i den stat, hvor han har  

 statsborgerret.
 Artikel 21.
 Bestemmelserne i artiklerne 17, 19 og 20 finder tilsvarende anvendelse,  

 når en statsborger i en af de kontraherende stater, der er bosat i Danmark og  

 ikke allerede er umyndiggjort i en af staterne, sættes under lavværgemål i  

 Danmark.
 Dette værgemål er ikke til hinder for umyndiggørelse i en af de andre  

 stater, hvor vedkommende bosætter sig.
 IV.
 Almindelige bestemmelser.
 Artikel 22.
 Administrative og retskraftige judicielle afgørelser, som i en af staterne  

 er udfærdiget i overensstemmelse med artiklerne 5, 7, 8, 10, 11, 13, 14, 15,  

 19 eller 21, skal have gyldighed i de andre stater uden særlig stadfæstelse  

 og uden prøvelse af afgørelsens rigtighed eller dens forudsætninger med  

 hensyn til bopæl eller statsborgerret i den ene eller den anden af de  

 kontraherende stater.
 Justitsministeriet, den 10. april 1954.
 Hans Hækkerup.
 / Gaarden.
