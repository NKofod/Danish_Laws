 Konkurrenceankenævnet har i 8 sager ophævet Konkurrencerådets  

 afgørelse om, at der i medfør af konkurrencelovens § 11 skulle optages  

 forhandling med en række helsekostleverandører med henblik på levering til  

 FDB og Dansk Supermarked Indkøb A/S.
 8 leverandører indbragte afgørelsen for Konkurrenceankenævnet.
Konkurrencerådet havde ved sin afgørelse lagt vægt på, at de  

 indklagede leverandører tilsammen har en dominerende indflydelse på markedet  

 for helsekost m.v.
Endvidere blev der lagt vægt på, at leverandørernes  

 ensartede negative adfærd over for FDB og Dansk Supermarked indebærer en  

 konkurrencebegrænsning, som nævnt i konkurrencelovens § 11, og at dette  

 gælder, uanset om der foreligger en aftale eller forståelse herom  

 leverandørerne imellem.
Ankenævnet fastslår i sine kendelser, at det er en nærliggende  

 forståelse af lovens ordlyd, at der, for at der foreligger en  

 konkurrencebegrænsning i lovens forstand, skal udvises en form for adfærd  

 eller anden aktivitet.
Ankenævnet fandt, at Konkurrencerådet ikke har opfyldt  

 kravet i konkurrencelovens § 11 om påvisning af tilstedeværelsen af en  

 konkurrencebegrænsning i lovens betydning.
År 1994, den 12. december afsagde Konkurrenceankenævnet i sag j.nr.  

 93-46.953 Scan Vita A/S og Caripharm ApS ctr.
Konkurrencerådet og j.nr.  

 93-47.898 Ferrosan Danmark A/S ctr.
Konkurrencerådet sålydende:
K E N D E L S E 1. Ved skrivelse af 13. juli 1993 har advokat Torben Koch på vegne Scan  

 Vita A/S og Caripharm ApS og ved skrivelse af 15. juli 1993 har Ferrosan A/S  

 klaget over en af Konkurrencerådets forretningsudvalg den 18. juni 1993  

 truffet afgørelse, hvorved udvalget i medfør af konkurrencelovens § 11  

 besluttede at optage forhandling med 22 leverandører af helsekost m.v. med  

 henblik på optagelse af leverancer til FDB til salg i Obs!-varehuse og  

 Kvickly-butikker med specialafdelinger for helsekost m.v. samt til Dansk  

 Supermarked Indkøb A/S til salg i Bilka- og Føtex-butikker med  

 specialafdelinger for helsekost m.v.
Klagerne har påstået afgørelsen ophævet Konkurrencerådet har påstået afgørelsen stadfæstet.
 2. Konkurrencerådets forretningsudvalgs påklagede afgørelse over for hver  

 af de 22 leverandører er sålydende:
 »Som det vil være virksomheden bekendt har FDB og Dansk Supermarked  

 Indkøb A/S i starten af 1993 klaget til Konkurrencerådet over, at en række  

 leverandører af helsekostprodukter og naturmedicin m.v. har afvist at levere  

 deres produkter til klagerne.
Der er en meget høj grad af sammenfald mellem de leverandører, der har  

 nægtet at levere til henholdsvis FDB og til Dansk Supermarked.
De 2 klager  

 omfatter tilsammen 22 leverandører af i alt knap 60 mærkevarer.
 Et gennemgående træk i leverandørernes begrundelser for ikke at levere til  

 FDB og Dansk Supermarked er, at leverandørerne finder sig bedst tjent med kun  

 at levere til den egentlige faghandel, herunder MATAS og apotekerne, under  

 henvisning til at disse forretninger kan præstere det nødvendige faglige  

 kendskab samt personlig ekspedition.
FDB har i de senere år indrettet særlige betjente specialafdelinger i sine  

 Obs! varehuse og større antal Kvickly butikker, der fremtræder som en  

 afgrænset del af butikken og fører et sortiment i personlig pleje, kosmetik,  

 helsekost og naturmedicin.
Afdelingerne udgør selvstændige forretninger inde  

 i varehusene med eget personale og eget kasseapparat.
I de betjente  

 afdelinger er ifølge FDB fortrinsvis anset uddannede materialister.
Dansk Supermarkeds Bilka og Føtex forretninger har ligeledes indrettet  

 specialafdelinger for helsekost og naturmedicin.
Specialafdelingerne betjenes  

 ifølge Dansk Supermarked af uddannet personale med erfaring inden for salg af  

 helsekostprodukter.
Nyansat personale gennemgår kurser i produkterne dels  

 internt, dels arrangeret af leverandørerne.
 Hvis der på et markedsområde foreligger en konkurrencebegrænsning, der  

 medfører eller vil kunne medføre skadelige virkninger for konkurrencen og  

 dermed effektiviteten i produktion og omsætning af varer eller  

 tjenesteydelser m.v. eller begrænsninger i erhvervsfriheden, kan  

 Konkurrencerådet søge de skadelige virkninger bragt til ophør ved forhandling  

 i medfør af konkurrencelovens § 11.
Endvidere kan Konkurrencerådet, hvis en sådan forhandling ikke fører til  

 det ønskede resultat, i medfør af konkurrencelovens § 12, stk. 2, udstede  

 påbud om at sælge til nærmere angivne købere på virksomhedens sædvanligt  

 gældende vilkår for tilsvarende salg.
Virksomheden kan dog altid kræve  

 kontant betaling eller betryggende sikkerhed.
 FDB's og Dansk Supermarkeds klage over helsekostleverandørernes manglende  

 levering blev behandlet på Konkurrencerådets forretningsudvalgs møde den 16.  

 juni 1993.
 Forretningsudvalget besluttede, at der i medfør af konkurrencelovens § 11  

 skal optages forhandling med de pågældende leverandører af helsekost m.v. med  

 henblik på optagelse af leverancer til FDB til salg i Obs! varehuse og  

 Kvickly butikker med specialafdelinger for helsekost m.v. samt til Dansk  

 Supermarked Indkøb A/S til salg i Bilka og Føtex butikker med special  

 afdelinger for helsekost m.v.
 Ved afgørelsen blev der lagt vægt på, at de indklagede leverandører har en  

 samlet omsætning på i hvert fald ikke under 200 mio. kr. og dermed en samlet  

 markedsandel på 20-25%, at der er tale om indarbejdede mærkevarer, og at de  

 pågældende leverandører dermed tilsammen har en dominerende indflydelse på  

 markedet for helsekost m.v.
 Desuden blev der ved afgørelsen lagt vægt på, at den ensartede negative  

 adfærd, leverandørerne udviser, indebærer en konkurrencebegrænsning som nævnt  

 i konkurrencelovens § 11, uanset om der foreligger en aftale eller forståelse  

 herom leverandørerne imellem.
 Endvidere blev der lagt vægt på, at leverandørernes ønske om at forbeholde  

 produkterne for den traditionelle faghandel, herunder MATAS og apotekerne, er  

 i strid med konkurrencelovens målsætning om fri erhvervsudøvelse og en  

 effektivitetsbetinget udvikling af erhvervsstrukturen.
 Endelig blev der lagt vægt på, at FDB og Dansk Supermarked Indkøb har en  

 væsentlig erhvervsmæssig interesse i at kunne føre leverandørernes produkter  

 til salg i de pågældende butikker med specialafdelinger for helsekost m.v.  

. . . ».
 Konkurrencerådet har efterfølgende på sit møde den 25. august 1993  

 godkendt forretningsudvalgets afgørelse.
 3. Af Konkurrencerådets indlæg for ankenævnet af 14. oktober 1993 fremgår  

 blandt andet følgende:
 »Om sagens baggrund kan det oplyses, at Konkurrencerådet efter klager  

 fra FDB og Dansk Supermarked i efteråret 1991 som et forhandlingsresultat  

 indgik aftale med MATAS A/S om, at alle klausuler i selskabets  

 samhandelsaftale med i alt 45 leverandører af helsekost m.v., hvorefter  

 produkterne kun måtte sælges til MATAS, apotekerne samt selvstændige  

 helsekostforretninger, skulle ophæves senest 1. november 1992.
 Det fremgik eksplicit af klausulerne, at varerne ikke måtte leveres til  

 salg i bl.a. dagligvarehandelen, herunder Dansk Supermarkeds og FDB's  

 butikker.
 I oktober 1992 fremsatte formanden for Materialistforeningen i foreningens  

 medlemsblad en opfordring til at indføre sanktioner i form af boykot over for  

 de leverandører, der efter den 1. november 1992 leverede helsekostprodukter  

 m.v. til FDB og Dansk Supermarked.
 Konkurrencerådet meddelte på baggrund heraf Materialistforeningen, hvis  

 medlemskreds stort set er identisk med MATAS-kædens medlemmer, ved  

 foreningens formand påbud om senest den 31. december 1992 over for  

 medlemskredsen at tilbagekalde boykotopfordringen, hvilket herefter skete.
 Ingen af disse tiltag har imidlertid haft den tilsigtede virkning, idet  

 den altovervejende del af de pågældende helsekostleverandører fortsat kun  

 leverer til MATAS, apoteker og helsekostforretninger.
 Den 25. januar 1993 indgav FDB herefter klage til Konkurrencerådet over,  

 at 19 angivne leverandører af helsekostprodukter m.v. havde afvist at levere  

 til FDB. . . . Den 4. februar 1993 indgav Dansk Supermarked Indkøb A/S  

 en tilsvarende klage over 12 leverandører og den 16. februar 1993 klage over  

 yderligere 7 leverandører. . . .
Der er en meget høj grad af sammenfald mellem leverandører og produkter i  

 de 2 klager.
FDB's klage omfatter således bl.a. produkterne Alvital og  

 Lecitone fra Caripharm ApS samt produkterne Acerola, Strix, Imedeen, Kevrans  

 Silica, Ecomer og Reudsan fra Scan Vita A/S.
Dans Supermarked Indkøb  

 A/S« klage omfatter bl.a. produkterne Strix, Imedeen, Kevrans Silica,  

 Ecomer og Florvita fra Scan Vita A/S.
Såvel FDB's som Dansk Supermarkeds  

 Indkøb A/S's klage omfatter produktet Ginozin fra Ferrosan Danmark A/S.
 Enkelte leverandører har efter klagernes indgivelse optaget levering til  

 FDB og Dansk Supermarked Indkøb A/S.
FDB har i de senere år indrettet særlige, betjente afdelinger i alle sine  

 11 Obs! varehuse under navnet »Life & Style« og foreløbig i de  

 34 største Kvickly varehuse under navnet »Sund og Smuk«.
Disse  

 specialafdelinger fører et bredt sortiment inden for personlig pleje,  

 parfume, kosmetik, helsekost og naturmedicin.
Afdelingerne udgør selvstændige  

 forretninger inde i varehuset med eget personale og kasseapparat.
Med hensyn til personalets kvalifikationer har FDB oplyst, at der i de i  

 alt 45 specialafdelinger i Obs! og Kvickly fortrinsvis ansættes uddannede  

 materialister.
FDB har endvidere oplyst, at der gennemføres et omfattende  

 efteruddannelsesprogram for personalet i disse afdelinger.  . . .
 Dansk Supermarked Indkøb A/S, der indgår i Dansk Supermarked Gruppen, er  

 søsterselskab til Føtex A/S og Bilka A/S og foretager indkøb til Føtex  

 forretninger og Bilka lavprisvarehuse.
Selskabet har oplyst, at der i alle 8 Bilka lavprisvarehuse og alle 45  

 Føtex forretninger er indrette specialafdelinger for helsekost og  

 naturmedicin.
Specialafdelingerne er placeret som »øer« i  

 butikslandskabet i tilknytning til de bemandede parfumeafdelinger, hvorfra  

 specialafdelingerne betjenes.
 Endvidere har Dansk Supermarked Indkøb A/S oplyst, at personalet, der  

 betjener specialafdelingerne for helsekost m.v. er uddannet og har mangeårig  

 erfaring inden for salg af helsekostprodukter eller beslægtede produkter.  

 Nyansatte gennemgår kurser i produkterne gennem intern uddannelse og  

 informationsaftener arrangeret af leverandørerne. . . . ».
4. Klagernes argumentation 4.a Klagerne har anført, at deres manglende levering til FDB og Dansk  

 Supermarked ikke er en overtrædelse af konkurrencelovens § 11.
Klagerne har ingen aftaler eller indforståethed med hinanden eller med  

 andre leverandører om ikke at levere til FDB og Dansk Supermarked.
Klagernes  

 forhold må således bedømmes særskilt.
4.b Klagerne har til stadighed haft den markedsføringspolitik, at  

 forbrugerne ved køb af klagernes produkter skal have en endog meget høj grad  

 af sikkerhed for en fagligt forsvarlig samt i øvrigt korrekt vejledning  

 vedrørende anvendelse af produkterne.
Dette betyder, at klagerne ikke ønsker  

 at sælge deres produkter til virksomheder, hvor man ikke har sikkerhed for,  

 at salget blot tilnærmelsesvis kan finde sted i overensstemmelse med denne  

 markedsføringspolitik.
 Baggrunden for denne politik er, at klagerne på grund af produkternes  

 egenskaber anser det for at være af afgørende betydning, at forbrugerne i  

 forbindelse med køb af produkterne får en tilstrækkelig og faglig betjening  

 af et personale, der er i besiddelse af den fornødne uddannelse og  

 fagkundskab med henblik på at sikre forbrugerne en optimal betjening ved  

 valget af de individuelle produkter.
Man kan formulere problemstillingen således, at der er et skisma imellem  

 fuldstændig fri konkurrence på den ene side og hensynet til forbrugerne på  

 den anden side.
Hensynet til forbrugerne har gennem de seneste 20 års  

 lovgivning givet sig udtryk bl.a. i en række beskyttelsesregler, der skal  

 sikre, at forbrugerne har adgang til at købe varer og tjenesteydelser under  

 omstændigheder, der sikrer, at forbrugerne ved deres køb af varer og  

 tjenesteydelser får størst mulig adgang til samtlige relevante oplysninger,  

 der kan tænkes at påvirke forbrugernes valg ved det aktuelle køb.
Der er med  

 andre ord tale om, at hensynet til forbrugerne prioriteres højere end  

 hensynet til den fri konkurrence.
Konkurrencerådets forretningsudvalg har ved sin afgørelse lagt til grund,  

 at FDB og Dansk Supermarked opfylder de stillede krav med hensyn til  

 butiksindretning og uddannelse af personale m.v.
Dette er imidlertid på ingen  

 måde dokumenteret.
Konkurrencerådet har da også under de stedfundne §  

 11-forhandlinger oplyst, at man ikke har efterprøvet de fra FDB og Dansk  

 Supermarked modtagne oplysninger.
Det må kræves, at der finder en objektiv efterprøvelse af disse  

 oplysninger sted.
Det er utilstrækkeligt og forvaltningsretligt ubetryggende,  

 at en afgørelse af denne rækkevidde baseres på de to virksomheders subjektive  

 oplysninger, uden at der finder en objektiv prøvelse sted af disse  

 oplysninger.
4.c Konkurrencerådets forretningsudvalg har ved sin afgørelse anvendt et  

 såkaldt pragmatisk, konkret skøn.
Begrebet markedsområde er således ikke  

 veldefineret.
Der savnes i enhver henseende objektive oplysninger, der kan  

 dokumentere, at de 22 leverandører kan karakteriseres som et markedsområde i  

 henseende til konkurrencelovens § 11. Det bemærkes i den forbindelse, dels at  

 leverandørerne indbyrdes er konkurrenter, dels at de markedsfører vidt  

 forskellige produkter, spændende fra egentlige lægemidler til rene  

 levnedsmidler.
Betegnelsen markedet for helsekost m.v., som har været anvendt  

 af Konkurrencerådet, ses ej heller defineret.
På baggrund af usikre og i enhver henseende subjektive oplysninger skønner  

 forretningsudvalget ved sin afgørelse, at de pågældende 22 leverandører  

 tilsammen har en dominerende indflydelse på markedet.
Dette er fuldstændig  

 ubegrundet.
 Des ses ej heller godtgjort, at FDB og Dansk Supermarked har en væsentlig  

 erhvervsmæssig interesse i at kunne markedsføre de pågældende produkter.
 Forretningsudvalgets begrundelse for afgørelsen fremtræder således i  

 enhver henseende som uforståelig og utilstrækkelig, ligesom afgørelsen i  

 retssikkerhedsmæssig henseende er principielt betænkelig.
5. Konkurrencerådets argumentation 5.a Rådet har anført, at der foreligger en ganske ensartet, negativ adfærd  

 hos de pågældende 22 helsekostleverandører med hensyn til levering til  

 dagligvarehandelen, herunder FDB og Dansk Supermarked, en adfærd der i sin  

 virkning ganske svarer til virkningen af de formelt set ophævede klausuler i  

 MATAS« samhandelsaftaler.
 Denne ensartede negative adfærd hos de 22 helsekostleverandører -  

 heriblandt klagerne - indebærer en konkurrencebegrænsning som omhandlet i  

 konkurrencelovens § 11, uanset om der foreligger en aftale eller forståelse  

 herom leverandørerne imellem.
Ved den påklagede afgørelse er der således ikke er taget stilling til,  

 hvorvidt klagerne som enkeltvirksomheder betragtet indtager en dominerende  

 stilling inden for relevante segmenter af markedet for helsekost m.v.
Det er  

 ej heller ved afgørelsen lagt til grund, at der skulle eksistere en aftale  

 eller forståelse de 22 leverandører imellem om ikke at levere til FDB og  

 Dansk Supermarked.
 Den omstændighed, at klagerne først efter Konkurrencerådets  

 forretningsudvalgs afgørelse er blevet bekendt med de øvrige leverandørers  

 identitet, kan ikke ændre ved bedømmelsen af den foreliggende  

 konkurrencebegrænsnings dominerende indflydelse og skadelige virkninger.
Det fremgår af forarbejderne til konkurrenceloven, at anvendelse af  

 indgrebsbeføjelserne i lovens §§ 11-13 forudsætter, at der i kraft af en  

 konkurrencebegrænsning udøves eller vil kunne udøves dominerende indflydelse  

 på et markedsområde.
Det kræves imidlertid ikke, at konkurrencebegrænsningen  

 udøves af en enkelt dominerende virksomhed.
Allerede under monopolloven blev  

 det ved en række afgørelser fastslået, at en ensartet adfærd uden påviselig  

 aftale herom kan udgøre en konkurrencebegrænsning, der i givet fald kan give  

 anledning til indgreb, jf. eksempelvis ankenævnets kendelse af 28. marts 1961  

 (MTM 1961 s. 67ff).
 5.b FDB's og Dansk Supermarkeds specialafdelinger for helsekost m.v.  

 opfylder ethvert rimeligt krav med hensyn til betjening, kundevejledning,  

 personalets faglige kvalifikationer og tilstedeværelse af kasseapparater.  

 Detailkendskab hos personalet til de enkelte produkter på helsekostmarkedet  

 må naturligt bero på, om produkterne føres i de pågældende forretninger, og  

 viden herom tilvejebringes i reglen i samarbejde med de pågældende  

 leverandører selv.
FDB og Dansk Supermarked har over for rådet beskrevet indretningen af  

 specialafdelingerne og deres placering i de enkelte varehuse, hvilket er  

 indgået i grundlaget for den påklagede afgørelse.
Rådets sekretariat har i  

 øvrigt også siden da gennemført besigtigelse af enkelte af de forretninger,  

 der er omfattet af sagen.
Ved disse besøg er det konstateret, at  

 butiksindretningen i det væsentlige svarer til det af FDB og Dansk  

 Supermarked over for rådet beskrevne.
Det må endvidere antages, at det  

 forhold, at der rent faktisk ikke finder levering sted fra de 22  

 mærkevareleverandører til FDB og Dansk Supermarked, spiller en vis rolle for  

 kædernes aktuelle satsning på butiksindretning og på deres mulighed for at  

 gennemføre personaleuddannelsesaktiviteter.
Hertil skal føjes, at såfremt de  

 pågældende produkter måtte blive solgt uden for disse specialafdelinger,  

 falder forudsætningen for afgørelsen bort.
5.c Afgrænsningen af det relevante marked må foretages ud fra et konkret  

 skøn.
Den anvendte definition, helsekost m.v., er relativt bred, men dækker  

 formentlig ganske godt det produktsortiment, den almindelige forbruger vil  

 forvente at finde i såvel specialforretninger som de specialafdelinger i  

 dagligvarehandelen, der er aktuelle i denne sag.
Ved bedømmelsen af, hvorvidt der ved den pågældende konkurrencebegrænsning  

 udøves eller vil kunne udøves dominerende indflydelse på markedet for  

 helsekost m.v., må det lægges til grund, at de pågældende leverandører har en  

 samlet omsætning på i hvert fald ikke under 200 mio. kr. og dermed en samlet  

 markedsandel på 20-25%, og at der er tale om indarbejdede mærkevarer.
Skønnet  

 over markedets samlede størrelse bygger på den af Helsebranchens  

 Leverandørforening anslåede omsætning på 3/4 - 1 mia. kr.
Ved opgørelsen af den samlede markedsandel er der herved udøvet et meget  

 forsigtigt skøn, idet der ved opgørelsen af leverandørernes omsætning alene  

 er medtaget omsætningen af de mærkevarer, der er omfattet af klagerne fra FDB  

 og Dansk Supermarked, og således ikke omsætningen af eventuelle andre  

 helsekostprodukter.
Endvidere omfatter opgørelsen ikke omsætningstal fra  

 enkelte leverandører, der ved rådets afgørelse endnu ikke var fremkommet med  

 oplysningerne.
For klagernes vedkommende er medregnet omsætningen af de  

 produkter, der er omfattet af klagerne, således som den er oplyst af  

 klagerne.
 Ved den således konstaterede konkurrencebegrænsning udøves en dominerende  

 indflydelse på markedet for helsekost m.v., og konkurrencebegrænsningen  

 medfører eller vil kunne medføre skadelige virkninger for konkurrencen og  

 dermed for effektiviteten i omsætningen af varer på området, idet  

 konkurrencebegrænsningen efter selve sit indhold har til følge, at salget af  

 de pågældende helsekostprodukter forbeholdes den traditionelle faghandel,  

 forstået som MATAS, apotekerne og selvstændige helsekostforretninger.
 Den af de 22 leverandører praktiserede forretningspolitik, hvorefter  

 leverandørerne ikke leverer til dagligvarehandelen, herunder FDB og Dansk  

 Supermarked, uanset at der i de pågældende varehuse er indrettet  

 specialafdelinger for helsekost m.v., er således i åbenbar strid med den fri  

 adgang til markedet, som ifølge konkurrencelovens forarbejder er en  

 grundlæggende forudsætning for virksom konkurrence og for effektivitet.
6. Ankenævnets bemærkninger Konkurrencerådets forretningsudvalg har ved sin afgørelse lagt vægt på, at  

 de indklagede leverandører tilsammen har en dominerende indflydelse på  

 markedet for helsekost m.v., idet deres samlede omsætning i hvert fald ikke  

 er under 200 mio. kr. og den samlede markedsandel dermed på 20 - 25%,  

 samtidig med at der er tale om indarbejdede mærkevarer.
I tillæg hertil har  

 afgørelsen lagt på, at den ensartede negative adfærd, leverandørerne har  

 udvist over for FDB's Obs!-varehuse og Kvickly-butikker samt Dansk  

 Supermarkeds Bilka-lavprisvarehuse og Føtex-butikker indebærer en  

 konkurrencebegrænsning som nævnt i konkurrencelovens § 11, og at dette  

 gælder, uanset om der foreligger en aftale eller forståelse herom  

 leverandørerne imellem.
Afgørelsen har udtrykkeligt ikke baseret sig på, at den enkelte leverandør  

 indtager en dominerende stilling i lovens forstand.
I overensstemmelse med  

 rådets indlæg for ankenævnet har rådets afgørelse ej heller søgt at godtgøre  

 eller på anden måde baseret sig på, at der mellem leverandørerne skulle have  

 foreligget nogen form for samordning.
Det er en nærliggende forståelse af lovens ordlyd, at der, for at der  

 foreligger en konkurrencebegrænsning, skal udvises en form for adfærd eller  

 anden aktivitet.
Dette er tillige lagt til grund ved konkurrencelovens  

 tilblivelse, således i bemærkningerne til § 11, der henviser til Betænkning  

 1075/1986, specielt kapitlerne 7 og 8, hvor eksempler på  

 konkurrencebegrænsninger er anført.
 Ankenævnet finder på denne baggrund, at Konkurrencerådet ved sin afgørelse  

 efter konkurrencelovens § 11 ikke har opfyldt lovens krav om påvisning af  

 tilstedeværelse af en konkurrencebegrænsning i lovens betydning.
 Med denne begrundelse - og idet bemærkes, at der ikke er grundlag for at  

 antage, at nogen af klagerne som enkeltvirksomhed indtager en dominerende  

 stilling på det omhandlede marked - må ankenævnet derfor ophæve rådets  

 afgørelse.
 Konkurrencerådets afgørelse af 18. juni 1993 ophæves.
 Klageafgiften skal tilbagebetales klageren.
 (* 1) Konkurrencerådet:
