Musiker i symfoniorkester Reference:
SL § 6, stk. 1, litra a LL § 9 B LV 1998 A.B.1.7.2 A klagede for indkomstårene 1996 og 1997 over, at  

 skatteankenævnet havde reduceret det af ham foretagne fradrag for  

 udgifter til transport af musikinstrumenter.
Det fremgik af sagen, at klageren spillede kontrabas, og at han i de  

 pågældende indkomstår var fastansat i X Symfoniorkester,  

 samt at han periodisk vikarierede i Y Symfoniorkester.
Herudover havde han  

 oppebåret honorarindtægter fra freelancearbejde som musiker i  

 mindre omfang.
Klageren havde både i 1996 og 1997 haft sin kontrabas til reparation  

 i såvel Z som Å.
Han havde i den forbindelse transporteret  

 kontrabassen til og fra reparation i egen bil.
 Klageren havde ved indkomstopgørelserne for indkomstårene  

 1996 og 1997 foretaget fradrag for udgifterne til transport af  

 musikinstrumentet til reparation med henholdsvis 4.089 kr. og 5.726 kr. efter  

 ligningslovens § 9 B med de af Ligningsrådet fastsatte satser.
 Skatteankenævnet havde ikke godkendt de selvangivne fradrag for  

 indkomstårene 1996 og 1997 efter ligningslovens § 9 B, men havde alene  

 godkendt fradrag med henholdsvis 1.449 kr. og 1.943 kr. opgjort efter  

 ligningslovens § 9 C.
 Skatteankenævnet havde i den forbindelse anført, at  

 nævnet ikke kunne godkende fradrag for befordringsudgifter i henhold  

 til statsskattelovens § 6, stk. 1, litra a, jf. ligningslovens § 9, stk. 1,  

 vedrørende kørsel til reparationsværksteder, da  

 ligningslovens § 9, stk. 1, 3. pkt., udelukkede fradrag for  

 befordringsudgifter omfattet af ligningslovens § 9 B eller statsskattelovens  

 § 6, stk. 1, litra a, for lønmodtagere.
 Fradrag for reparation af kontrabassen var herefter alene godkendt for  

 dokumenterede udgifter.
 Skatteankenævnet fandt til gengæld, at reparationsstederne  

 kunne betragtes som arbejdspladser i relation til klagerens ansættelse  

 i X Symfoniorkester, som f. eks. efteruddannelsessteder, hvilket ville  

 begrunde befordringsfradrag beregnet efter ligningslovens § 9 C.
Klagerens repræsentant havde gjort gældende, at der som  

 udgangspunkt måtte være fradrag for en dokumenteret faktisk  

 udgift, jf. statsskattelovens § 6, stk. 1, litra a.
Da klageren havde  

 foretaget instrumenttransporten i egen bil og derfor ikke kunne fremvise en  

 dokumenteret udgift, fandt repræsentanten, at størrelsen af  

 fradraget burde opgøres med udgangspunkt i standardsatsen for  

 erhvervsmæssig befordring med Ligningsrådets satser.
Repræsentanten havde anført, at klageren ved  

 ansættelsesforholdet i X Symfoniorkester havde haft et  

 tjenesteinstrument til rådighed.
Instrumentet havde bl. a. af  

 sikkerhedsmæssige grunde skullet forblive på tjenestestedet, og  

 klageren havde derfor måttet anvende sin egen kontrabas til  

 forberedelse og øvning hjemme.
En ikke uvæsentlig del af den  

 lønnede arbejdstid var forbeholdt øvning og forberedelse.
 Klageren havde endvidere brugt sin egen kontrabas til freelance  

 engagementer (kammermusik) samt ved assistance i Y Symfoniorkester.
 Klageren havde i de pågældende indkomstår fået  

 repareret bassen flere gange, og repræsentanten havde nedlagt  

 påstand om, at fradragene blev opgøret således:
1996 Transport hjem - Z 2 ture 1.725 kr.
Transport hjem - Æ 4 ture 2.899 kr.
1997 Transport hjem - Z tur/retur 874 kr.
Transport hjem - Æ, 7 ture 5.121 kr.
Årsagen til at klageren selv havde transporteret kontrabassen til  

 værkstederne var, at instrumentet var over 100.000 kr. værd, og  

 at det i nogle tilfælde havde været nødvendigt, at han  

 selv havde skullet være til stede i værkstedet, når der  

 skulle foretages justeringer af instrumentet.
Andre gange havde  

 reparationerne strakt sig over flere dage, og det havde derfor været  

 nødvendigt at køre frem og tilbage 2 gange.
Klageren havde i november 1998 indhentet tilbud fra et transportfirma i X  

 på instrumenttransport til Æ til sammenligning.
Det fremgik af  

 tilbudet, der var dateret 10. november 1998, at prisen for en enkelt  

 transport var 1.760 kr. ekskl. moms.
Inklusive moms var prisen 2.200 kr.
Ved  

 afhentning efter endt reparation ville prisen være den samme som ved  

 leveringen.
Hvis klageren skulle benytte et transportfirma, ville han  

 være tvunget til at anskaffe en transportkasse til bassen til en pris  

 af ca. 15.000 kr.
 Klagerens repræsentant gjorde i den forbindelse gældende, at  

 hvis klageren i stedet havde valgt at anvende et transportfirma, ville der  

 være hjemmel til fradrag for den derved dokumenterede fulde udgift  

 efter statsskattelovens § 6, stk. 1, litra a.
 Skatteankenævnet havde anført, at reparation af kontrabassen  

 var en integreret del af klagerens arbejde som musiker i X Symfoniorkester.  

 Klagerens repræsentant havde i den forbindelse anført, at bassen  

 var blevet anvendt til freelancejobs, arbejde som assisterende musiker i Y  

 Symfoniorkester samt til øvning i forbindelse med den faste  

 ansættelse i X Symfoniorkester.
Kontrabassen var derfor ikke brugt på arbejdsstedet i X, hvor  

 klageren havde benyttet et tjenesteinstrument.
Man kunne derfor efter  

 repræsentantens opfattelse ikke entydigt anføre, at bassen var  

 en integreret del af hans arbejde i X Symfoniorkester, idet der var tale om  

 blandet anvendelse.
Skatteankenævnet havde henvist til Skatteministeriets  

 cirkulære til ligningsloven nr. 72 af 17. april 1996, pkt. 17.2.1.2.,  

 hvor der var anført følgende: "Arbejdsplads": "Alene  

 kørsel til indtægtsgivende arbejdssted var omfattet af reglerne.  

 Til gengæld var alle former for arbejdspladser, der ikke tillige var  

 den skattepligtiges bopæl, omfattet, herunder ud over almindelige faste  

 arbejdspladser, f.eks. kundebesøg, konferencer eller steder for  

 afhentning af post eller materialer......" Repræsentanten havde under henvisning hertil bemærket, at der  

 i det nævnte eksempel i cirkulæret var tale om kørsel i  

 arbejdsgiverens tjeneste, overvejende som en integreret del af  

 ansættelsesforholdet og som led i arbejdet.
Når klageren fragtede  

 sin kontrabas til værkstederne skete det uden løn eller andet  

 vederlag fra arbejdsgiveren.
Det var endvidere ham selv, der som ansvarlig  

 for vedligeholdelse af instrumentet besluttede, hvor og hvornår det var  

 nødvendigt at få foretaget reparationer og/eller justeringer af  

 bassen.
Arbejdsgiveren havde ingen økonomisk fordel af reparationerne  

 og ejede ikke instrumentet.
 Skatteankenævnet havde også henvist til, at ligningslovens §  

 9, stk. 1, 3. pkt., udelukkede fradrag for befordringsudgifter omfattet af  

 statsskattelovens § 6, stk. 1, litra a, eller ligningslovens § 9 B for  

 lønmodtagere.
 Repræsentanten havde i den forbindelse bemærket, at der ikke i  

 det foreliggende tilfælde var tale om personbefordring mellem hjem og  

 arbejde, og at anvendelsen af Ligningsrådets satser for  

 erhvervsmæssig befordring i dette tilfælde skyldtes, at satserne  

 ansås for at være udtryk for, hvad der måtte anses for en  

 gennemsnitlig udgift til kørselsudgifter, når alle udgifter  

 (køb, forsikring, vægtafgift, benzin, reparationer m.v.) blev  

 medregnet og derfor måtte være alternativet til fradrag for en  

 faktisk dokumenteret udgift til transport til værkstederne.
Landsskatteretten fandt efter det oplyste, at klagerens rejseomkostninger  

 var transportomkostninger afholdt i forbindelse med reparation af  

 instrumentet, således at de var fradragsberettigede, jf.  

 statsskattelovens § 6, stk. 1, litra a.
Det var ikke bestridt, at transporten  

 var foregået som oplyst af klageren, og retten fandt ikke grundlag for  

 at kritisere det selvangivne skøn over udgifternes størrelse,  

 som var foretaget med udgangspunkt i satserne for erhvervsmæssig  

 kørsel, jf. ligningslovens § 9 B.
 Herefter blev det selvangivne fradrag for transportudgifter godkendt.
