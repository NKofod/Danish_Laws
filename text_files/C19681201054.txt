 Udtalt, at en kirke som universalarving i et bo ikke bør overtage boet  

 til privat skifte.
 Kirkeministeriets skrivelse af 12. januar 1968 til stiftsøvrigheden over  

 Ribe stift.
 I et med stiftsøvrighedens erklæring af 6. december 1967 hertil indsendt  

 andragende har advokat N.N., for A. kirkedistrikts menighedsråd anholdt om  

 ministeriets godkendelse af, at menighedsrådet på A. kirkes vegne overtager  

 boet efter bibliotekar O.O. til privat skifte, efter at den pågældende, der i  

 et den 18. juli 1964 oprettet testamente har indsat A. kirke som  

 universalarving, nu er afgået ved døden.
 I anledning heraf skal man meddele til efterretning og videre  

 bekendtgørelse, at ministeriet af principielle grunde må nære betænkelighed  

 ved at tillade, at kirken overtager boet til privat skifte med den deraf  

 flydende hæftelse for eventuelle gældsforpligtelser, hvorimod ministeriet kan  

 godkende, at boet efter at være påbegyndt som offentligt gældsfragåelsesbo  

 udleveres kirken til privat skifte på den første skiftesamling efter udløbet  

 af det til kreditorerne udsendte proklama, såfremt en til den tid foretaget  

 opgørelse måtte udvise, at boet er solvent.
 Ministeriet forventer efter afslutningen af bobehandlingen at modtage  

 indberetning om, hvor stort et beløb der herefter tilfalder kirken, hvorhos  

 man skal udbede sig indstilling fra menighedsrådet om arvens anvendelse  

 ifølge testamentet.
