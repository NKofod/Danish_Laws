Bekendtgørelse om fremgangsmåden  

 ved indstilling af repræsentanter for den færøske  

 offentlighed til Dommerudnævnelsesrådet I medfør af § 43 b, stk. 5, 4. pkt., i lov for  

 Færøerne om rettens pleje, jf. lov nr. 92 af 23. februar 1988,  

 som senest ændret ved lov nr. 365 af 2. juni 1999,  

 fastsættes:
 § 1. De to repræsentanter for den  

 færøske offentlighed, som i medfør af § 43 b, stk. 5, 3.  

 pkt., i lov for Færøerne om rettens pleje skal beskikkes af  

 justitsministeren til Dommerudnævnelsesrådet efter indstilling  

 fra og blandt de personer, der er optaget på nævningelisten, samt  

 de to suppleanter for disse, jf. § 43 b, stk. 8, i lov for  

 Færøerne om rettens pleje, vælges ved direkte valg.
 Stk. 2. Der skal stemmes på to kandidater svarende  

 til antallet af færøske offentlighedsrepræsentanter i  

 Dommerudnævnelsesrådet.
 § 2. En valgbestyrelse bestående af  

 formanden for Dommerudnævnelsesrådet, chefen for Landsstyrets  

 lovafdeling, og den administrerende sorenskriver forestår valget og  

 træffer afgørelser vedrørende spørgsmål, som  

 ikke er reguleret i nærværende bekendtgørelse, herunder  

 afgørelse vedrørende eventuelle indsigelser, jf. § 6.
 § 3. Det påhviler den administrerende  

 sorenskriver ved almindeligt brev til samtlige personer på  

 nævningelisten at opfordre disse til inden for en af valgbestyrelsen  

 fastsat frist skriftligt at anmelde deres eventuelle kandidatur til de  

 administrerende sorenskriver.
Stk. 2. Ligeledes kan personer optaget på  

 nævningelisten inden samme frist indstille andre pesoner fra  

 nævningelisten som kandidater.
Dette skal fremgå af den i stk. 1  

 nævnte opfordring.
Personer, som opstilles af andre, betragtes kun som  

 kandidater, hvis de efterfølgende på den administrerende  

 sorenskrivers opfordring skriftligt har bekræftet deres kandidatur.
Stk. 3. Et kandidatur gælder principalt til hvervet  

 som medlem af Dommerudnævnelsesrådet, subsidiært til  

 hvervet som suppleant.
Det er således ikke muligt alene at opstille som  

 enten medlem eller suppleant.
Stk. 4. Det står hver enkelt kandidat frit ved  

 anmeldelse eller bekræftelse af sit kandidatur at medsende eventuelt  

 opstillingsmateriale (oplysninger om motivation for opstillingen e.lign.),  

 som den pågældende ønsker udsendt samtidig med udsendelse  

 af stemmesedler.
Den i stk. 1 nævnte opfordring skal indeholde  

 oplysning om denne mulighed.
Stk. 5. Hvis der inden udløbet af den i stk. 1  

 fastsatte frist ikke er anmeldt mindst 4 kandidater, påhviler det den  

 administrerende sorenskriver ved almindeligt brev til samtlige personer  

 på nævningelisten på ny at opfordre til skriftlig  

 anmeldelse af kandidaturer indenfor en af valgbestyrelsen fastsat  

 forlænget frist.
Valgbestyrelsen kan i den forbindelse overlade det til  

 den administrerende sorenskriver at rette henvendelse til enkeltpersoner  

 optaget på nævningelisten og opfordre disse til at anmelde deres  

 kandidatur.
Hvis der inden udløbet af den forlængede frist ikke  

 er anmeldt mindst 4 kandidater, kan valgbestyrelsen beslutte på ny at  

 forlænge fristen.
Dette kan gentages indtil det tidspunkt, hvor der er  

 anmeldt mindst 4  kandidater.
§ 4. Ved udløb af den i § 3, stk. 1,  

 nævnte frist eller en eventuel forlænget frist, jf. § 3, stk. 5,  

 udarbejder den administrerende sorenskriver en stemmeseddel, hvor de  

 personer, der har anmeldt eller bekræftet deres kandidatur inden  

 fristens udløb, opstilles i alfabetisk orden med angivelse af navn,  

 alder og bopælskommune.
Af stemmesedlen skal fremgå, at den for  

 at være gyldig skal påføres to afkrydsninger.
Herudover  

 skal stemmesedlen indeholde oplysning om fristen for stemmeafgivelse, jf.  

 stk. 2.
 Stk. 2. Valgbestyrelsen fastsætter den dato, hvor  

 de udfyldte stemmesedler senest skal være den administrerende  

 sorenskriver i hænde.
 Stk. 3. Stemmesedlens udformning skal godkendes af  

 valgbestyrelsen.
 Stk. 4. Snarest muligt efter udløbet af fristen  

 for anmeldelse af kandidatur, jf. § 3, stk. 1 og 5, udsender den  

 administrerende sorenskriver ved almindeligt brev til samtlige personer  

 på nævningelisten den i stk. 1 beskrevne stemmeseddel, eventuelt  

 opstillingsmateriale modtaget fra kandidaterne samt eventuelt yderligere  

 materiale efter valgbestyrelsens nærmere bestemmelse.
§ 5. Opgørelsen af valgresultatet foretages  

 af valgbestyrelsen.
Stemmesedler, der ikke er påført to  

 afkrydsninger, anses som ugyldige.
Stemmesedler, der indkommer efter  

 udløbet af den i medfør af § 4, stk. 2, fastsatte frist,  

 indgår ikke i opgørelsen.
 Stk. 2. De to kandidater, som har fået flest  

 stemmer, betragtes som valgt til at blive indstillet som færøske  

 offentlighedsrepræsentanter i Dommerudnævnelsesrådet.
Stk. 3. Den kandidat, som har fået tredjeflest  

 stemmer, betragtes som valgt til at blive indstillet som suppleant for den  

 kandidat, som har fået flest stemmer.
Den kandidat, som har fået  

 fjerdeflest stemmer, betragtes som valgt til at blive indstillet som  

 suppleant for den kandidat, som har fået næstflest stemmer.
 Stk. 4. I tilfælde af stemmelighed mellem nogle af  

 kandidaterne foretages lodtrækning mellem de pågældende af  

 formanden for Dommerudnævnelsesrådet i overværelse af  

 resten af valgbestyrelsen.
§ 6. Det påhviler den administrerende  

 sorenskriver snarest efter opgørelsen af valgresultatet ved  

 almindeligt brev at meddele dette til samtlige personer på  

 nævningelisten.
Meddelelsen skal indeholde oplysning om muligheden for  

 at fremsætte eventuelle indsigelser overfor den administrerende  

 sorenskriver indenfor en af valgbestyrelsen fastsat indsigelsesfrist og om  

 muligheden for at gennemse de indkomne stemmesedler på dommerkontoret.  

 I tilfælde af indsigelser træffer valgbestyrelsen  

 afgørelse om disse.
 § 7. Snarest muligt efter valgets afslutning  

 udarbejder valgbestyrelsen på grundlag af den gennemførte  

 valghandling en skriftlig indstilling til justitsministeren.
 § 8. Bekendtgørelsen træder i kraft den 1.  

 december 1999.
