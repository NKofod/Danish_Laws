Nr LSF 64 Forslag til Lov om ændring af lov om radio- og fjernsynsvirksomhed  

 (Finansiering af lokal radio- og fjernsynsvirksomhed) Fremsat af Birte Weiss (S) Søren Hansen (S) Qvist Jørgensen (S) Jimmy  

 Stahr (S) Tastesen (S) Birthe Hansen (SF) Ingerlise Koefoed (SF) den 5. november 1987 § 1 I lov om radio- og fjernsynsvirksomhed, jf. lovbekendtgørelse nr. 451 af 25. juni 1987, foretages følgende ændring:
 I § 15 a indsættes efter stk. 4 som nyt stykke:
»Stk. 5. Frem til revision af TV 2-lovgivningen, hvor erfaringerne med delvis reklamefinansiering skal vurderes, yder staten et årligt tilskud på 100 mill. kr. til lokale radio- og tv-stationer.
Støtten er delvis udgiftsdækning for produktion af lokalt stof og tildeles efter nøgletal udfærdiget af kultur- og kommunikationsministeren.« Stk. 5 og 6 bliver herefter stk. 6 og 7.
§ 2 Loven træder i kraft den 1. januar 1988.
BEMÆRKNINGER TIL LOVFORSLAGET Hensigten med lovgivningen om lokal radio- og tv-virksomhed er at styrke den lokale debat, kultur og nyhedsformidling.
Ud fra samme hensigt yder staten i 1987 775 mill. kr. i direkte og indirekte tilskud til den trykte presse.
En offentlig støtteordning som den foreslåede fastholder selvfinansieringen som det grundlæggende princip.
Tilskuddene bliver på grund af deres beskedne størrelse kun en hjælp til selvhjælp for de større stationer og overlevelsesstøtte på eksistensminimum for de små.
For begges vedkommende gælder det, at kriteriet for tildeling af midler er, at radio/tv-stationen i nyheds-, debat- og kulturstof beskæftiger sig med lokale forhold.
For den enkelte radiostation vil det i praksis betyde et årligt tilskud på ca. 250.000 kr.
Da der typisk vil være tale om frekvensdeling mellem 4-6 sendetilladelser, vil en frekvens således blive støttet med 1-1,5 mill. kr.
Regneforudsætningen er, at ca. 200 lokalradioer opfylder støttebetingelserne.
På tv-området forudsættes ca. 50 sendetilladelser, hvoraf flere deles om en frekvens.
Under disse forudsætninger vil hver sendetilladelse kunne støttes med ca. 1 mill. kr.
TV 2-lovgivningen skal tages op til revision i folketingsåret 1990-91. Sideløbende erfaringer med delvis offentlig finansiering af lokale elektroniske medier vil give et bredere vurderingsgrundlag.
