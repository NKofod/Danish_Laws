Nr LSF 206 Forslag til Lov om ændring af momsloven (Forbud mod konkurrenceforvridende  

 momsfritagelser) Fremsat af Brian Mikkelsen (KF) Flemming Hansen (KF) Gitte Seeberg (KF)  

 Mariann Fischer Boel (V) Peter Brixtofte (V) Svend Aage Jensby (V) Jan Køpke  

 Christensen (FP) Kirsten Jacobsen (FP) Kristian Thulesen Dahl (DF) Pia  

 Kjærsgaard (DF) den 21. februar 1996 § 1 I lov nr. 375 af 18. maj 1994 om merværdiafgift (momsloven), som senest  

 ændret ved lov nr. 1097 af 20. december 1995, foretages følgende ændring:
 1. I § 13, stk. 1, nr. 5, indsættes efter 1. pkt. som nyt  

 punktum:
»Det er en forudsætning, at afgiftsfritagelsen ikke kan fremkalde  

 konkurrencefordrejning.« § 2 Loven træder i kraft den 1. juli 1996.
Bemærkninger til lovforslaget Almindelige bemærkninger Baggrunden for lovforslaget er konsekvenserne for private motionscentre  

 m.v. af en afgørelse fra Momsnævnet den 3. februar 1995, som medfører, at  

 erhvervsmæssigt salg af adgang til at udøve sportsaktiviteter ikke længere er  

 undtaget fra momspligten efter momsloven.
Ud over at kunne føre til lukninger  

 af private motionscentre, der har indrettet sig på baggrund af den hidtidige  

 fortolkning af momsreglerne, betyder afgørelsen også, at momsfritagelse af  

 lignende offentlige centre m.v. kan virke konkurrenceforvridende over for  

 private erhvervsdrivende inden for denne branche.
I Momsnævnets afgørelse  

 lægges der vægt på, om en virksomhed drives erhvervsmæssigt, herunder om  

 virksomheden drives med henblik på at give økonomisk overskud.
I modsætning  

 hertil skal motionscentre m.v., der drives med kommunale tilskud for at  

 tilbyde kommunens indbyggere fritidsaktiviteter til en rimelig pris, og som  

 derfor måske ikke drives med gevinst for øje, ikke momsregistreres.
Dette er  

 konkurrenceforvridende over for de private motionscentre, der tilbyder samme  

 ydelser, og som med Momsnævnets afgørelse er momspligtige.
Det er  

 uacceptabelt, hvis to motionscentre, som tilbyder nøjagtig de samme ydelser,  

 kan ligge dør om dør, hvor det ene er kommunalt ejet og drevet og det andet  

 kommercielt ejet og drevet, og med den ene forskel, at kun det privatejede  

 center er momspligtigt.
Formålet med dette lovforslag er primært begrænset til på området for  

 udbud af sportsfaciliteter og adgang til at udøve sportsaktiviteter at få  

 lovfæstet et udtrykkeligt forbud mod momsfritagelse for offentlige  

 virksomheder m.v., der virker konkurrenceforvridende over for private  

 erhvervsdrivende.
Selv om lovforslaget således har et begrænset sigte, er det  

 principielt vigtigt og for de berørte erhvervsdrivende af overordenlig stor  

 betydning.
Dels præciserer ændringen, at ydelser udbudt af offentlige  

 virksomheder m.v. i konkurrence med private erhvervsdrivende ikke er fritaget  

 for moms.
Men herudover medfører ændringerne også, at de pågældende ydelser,  

 der måtte blive udbudt af offentlige virksomheder m.v. uden gevinst for øje,  

 men i konkurrence med private erhvervsdrivende, ikke er undtaget for moms.  

 Forslagsstillerne er opmærksom på, at der i den senere tid bl.a. på baggrund  

 af Momsnævnets afgørelse den 3. februar 1995 tilsyneladende er ved at ske en  

 praksisændring i retning af, at varer og ydelser, der hidtil har været  

 fritaget for moms, bliver momspligtige.
Dette lovforslag vedrører ikke  

 spørgsmålet, om de pågældende varer og ydelser skal være momspligtige eller  

 ej.
Forslagsstillerne forudsætter, at denne praksisændring hos de ansvarlige  

 myndigheder, dvs. told- og skatteregionerne, Told- og Skattestyrelsen,  

 Momsnævnet og skatteministeren, er velbegrundet i de gældende regler, dvs.  

 primært momsloven og 6. momsdirektiv, og gennemføres på en for de involverede  

 rimelig og hensigtsmæssig måde.
Efter den hidtidige opfattelse var salg af adgang til at udøve  

 sportsaktiviteter m.v. undtaget fra momspligten som en kombination af  

 undtagelsesbestemmelserne for social forsorg og bistand, undervisning og  

 sportsaktiviteter.
Momsnævnet besluttede som nævnt ovenfor i en afgørelse af  

 3. februar 1995 (Tidsskrift for Skatter og Afgifter 1995, 275), at der ved  

 afgørelsen af den momsmæssige behandling af salg af adgang til at udøve  

 sportsaktiviteter skal lægges vægt på, om virksomheden drives  

 erhvervsmæssigt.
Momsnævnet henviste i afgørelsen til EF's 6. momsdirektiv  

 art. 13 a, 1, m, hvorefter der kun må ydes momsfritagelse, når ydelsen  

 præsteres af organer, som ikke arbejder med gevinst for øje, til fordel for  

 personer, der deltager i sport eller fysisk træning.
Told- og Skattestyrelsen  

 har i Tidsskrift for Skatter og Afgifter 1995, 511, kommenteret en række  

 forhold vedrørende Momsnævnets afgørelse af 3. februar 1995. Det fremgår  

 bl.a. af kommentaren, at afgørelsen betyder, at motionscentres  

 erhvervsmæssige salg af adgangen til at udøve sportsaktiviteter fremover er  

 momspligtigt.
Tilsvarende skal offentlige virksomheder, der i konkurrence med  

 erhvervsvirksomheder udbyder momspligtige ydelser af samme art, svare moms,  

 jf. momslovens § 3. Af Momsvejledningen 1995 fremgår i afsnittet om, hvilke  

 personer m.v. der er momspligtige, at andre statslige, amtskommunale og  

 kommunale institutioner end offentlige forsyningsvirksomheder også er  

 momspligtige, hvis de leverer varer i konkurrence med private  

 erhvervsvirksomheder, der betaler moms, og at udgangspunktet er, at en  

 offentlig institution skal betale moms, hvis varen eller ydelsen rent faktisk  

 kan leveres af andre end den offentlige myndighed.
Skatteministeren har dog i  

 svar på spørgsmål efter forretningsordenens § 20 (spørgsmål nr. 1811, 1812 og  

 1813, folketingsåret 1994-95) fortolket momslovens § 3, stk. 2, nr. 3,  

 således, at en offentlig virksomhed, der udbyder ydelser af den tidligere  

 omtalte karakter, kun er momspligtig efter denne bestemmelse, hvor det drejer  

 sig om egentlig indtægtsdækkende virksomhed, der drives med henblik på at  

 give overskud til kommunen.
Momsnævnets afgørelse, som det er vanskeligt at afgrænse omfanget af, og  

 som er meget bredt formuleret, har skabt stor usikkerhed om, hvordan  

 momsreglerne på området fortolkes.
Usikkerheden om forståelsen af reglerne på  

 området har tilsyneladende medført en forskellig praksis lokalt i told- og  

 skatteregionerne og en dermed følgende uheldig og uholdbar usikkerhed for de  

 implicerede erhvervsdrivende og en risiko for ulige konkurrencevilkår.
Det er  

 utilfredsstillende, at den nærmere fastlæggelse af reglerne på området,  

 herunder om de enkelte centres ydelser i et eller andet omfang er fritaget  

 for moms, skal bero på en skønsmæssig bedømmelse i de lokale told- og  

 skatteregioner.
Af Told- og Skattestyrelsens kommentar til Momsnævnets afgørelse fremgår,  

 at der fortsat ikke skal svares moms, i det omfang virksomhederne har  

 ydelser, der er fritaget for afgift i medfør af reglen i momslovens § 13 om  

 forskellig former for undervisning m.v.
Til belysning af afgrænsningen af  

 undervisningsaktiviteterne i et motionscenter nævnes i kommentaren, at en  

 instruktion i anvendelsen af forskellige motionsredskaber ikke omfattes af  

 fritagelsesbestemmelsen for undervisning.
Sondringen mellem momspligtigt salg  

 af adgangen til at udøve sportsaktiviteter og momsfritagelse for undervisning  

 er spidsfindig og kan give anledning til betydelig usikkerhed og tilskynde  

 til, at udbudet af ydelserne tilrettelægges på mere eller mindre opfindsom  

 måde.
Motionscentrene m.v. tvinges på denne måde til, at deres virksomhed  

 skal indeholde undervisning, selv om man ikke havde tænkt sig at drive den  

 form for virksomhed.
Told- og Skattestyrelsens kommentar er ikke en særlig  

 præcis anvisning for told- og skatteregionerne og vil formentlig medføre  

 uensartede bedømmelser, når der skal tages stilling til, om et konkret  

 motionscenter i et eller andet omfang anses for momsfritaget.
I det foregående er skitseret nogle af de uhensigtsmæssige konsekvenser af  

 Momsnævnets afgørelse og Told- og Skattestyrelsens kommentar til afgørelsen.  

 Som nævnt indledningsvis er formålet med dette lovforslag begrænset til  

 primært på området for udbud af sportsfaciliteter og adgang til at udøve  

 sportsaktiviteter at få lovfæstet et udtrykkeligt forbud mod momsfritagelse  

 for offentlige virksomheder m.v., der virker konkurrenceforvridende over for  

 private erhvervsdrivende.
Forslagsstillerne finder, at der herudover mere  

 generelt er et behov for hurtigst muligt at få klarlagt reglerne på området  

 af hensyn til såvel de erhvervsdrivende som andre berørte parter inden for  

 branchen.
Bemærkninger til lovforslagets enkelte bestemmelser Til § 1 I Momsnævnets afgørelse af 3. februar 1995 er henvist til EF's 6.  

 momsdirektiv på afgiftsområdet, som Danmark har forpligtet sig til at  

 efterleve, og som er gennemført med momsloven.
Herefter kan der ikke ske  

 momsfritagelse for tjenesteydelser i tilknytning til udøvelse af sport eller  

 fysisk træning, hvis det sker med gevinst for øje.
Momslovens § 13 opremser  

 de varer og ydelser, der er fritaget for moms.
Den foreslåede ændring har til  

 formål at lovfæste et udtrykkeligt forbud mod konkurrencefordrejende  

 momsfritagelse for offentlige virksomheder m.v.
Dels medfører ændringen, at  

 ydelser udbudt i konkurrence med private erhvervsdrivende af offentlige  

 virksomheder ikke er fritaget for afgift.
Dette følger for så vidt allerede  

 af Told- og Skattestyrelsens kommentar i Tidsskrift for Skatter og Afgifter  

 1995, 511, som henviser til § 3, som omhandler de afgiftspligtige personer  

 m.v.
Men herudover medfører ændringerne også, at de pågældende ydelser, der  

 måtte blive udbudt uden gevinst for øje, men i konkurrence med private  

 erhvervsdrivende, ikke er undtaget for moms.
En lignende regel med samme  

 ordlyd som foreslået findes i øvrigt allerede i momslovens § 13, stk. 1, nr.  

 4, vedrørende foreningers og organisationers levering af ydelser og varer i  

 nær tilknytning til deres medlemmer i disses fælles interesse og mod et  

 kontingent.
Til § 2 Det foreslåede ikrafttrædelsestidspunkt, 1. juli 1996, giver offentlige  

 virksomheder m.v. en rimelig tid til at indstille sig på lovændringen.
Bilag I dette bilag er (med mindre skrift) indsat den gældende formulering af den bestemmelse, der berøres af lovforslaget § 1 I lov nr. 375 af 18. maj 1994 om merværdiafgift (momsloven), som senest  

 ændret ved lov nr. 1097 af 20. december 1995, foretages følgende ændring:
 1. I § 13, stk. 1, nr. 5, indsættes efter 1. pkt. som nyt  

 punktum:
»Det er en forudsætning, at afgiftsfritagelsen ikke kan fremkalde  

 konkurrencefordrejning.« Fritagelser § 13. Følgende varer og ydelser er fritaget for afgift:
 1) Hospitalsbehanlding og lægevirksomhed, herunder kiropraktik,  

 fysioterapi og anden egentlig sundhedspleje samt tandlæge- og anden  

 dentalvirksomhed.
 2) Social forsorg og bistand, herunder sådan, som præsteres af børne- og  

 ungdomsinstitutioner og institutioner inden for ældreområdet, samt levering  

 af varer og ydelser med nær tilknytning hertil.
3) Skoleundervisning og undervisning på videregående  

 uddannelsesinstitutioner, faglig uddannelse, herunder omskoling, og anden  

 undervisning, der har karakter af skolemæssig eller faglig undervisning, samt  

 levering af varer og ydelser med nær tilknytning hertil.
Fritagelsen omfatter  

 dog ikke kursusvirksomhed, der drives med gevinst for øje, og som primært  

 retter sig mod virksomheder og institutioner m.v.
4) Foreningers og organisationers levering af ydelser og varer i nær  

 tilknytning hertil til deres medlemmer i disses fælles interesse og mod et  

 kontingent.
Det er en forudsætning, at foreningen m.v. ikke arbejder med  

 gevinst for øje, og at formålet er af politisk, fagforeningsmæssig, religiøs,  

 patriotisk, filosofisk eller filantropisk karakter eller vedrører borgerlige  

 rettigheder.
Det er desuden en forudsætning, at afgiftsfritagelsen ikke kan  

 fremkalde konkurrencefordrejning.
5) Sportsaktiviteter og -arrangementer, herunder arrangementer, hvortil er  

 knyttet spil på totalisator eller på anden lignende måde.
Fritagelsen  

 omfatter dog ikke motorløb og arrangementer, hvor der deltager professionelle  

 sports- og idrætsudøvere, fodboldkampe dog kun, når der deltager  

 professionelle på begge hold.
 6) Kulturelle aktiviteter, herunder biblioteker, museer, zoologiske haver  

 og lign., samt levering af varer og ydelser med nær tilknytning hertil.  

 Fritagelsen omfatter dog ikke radio- og fjernsynsudsendelser, biograf- og  

 teaterforestillinger, koncerter og lign.
 7) Forfatter- og komponistvirksomhed samt anden kunstnerisk virksomhed.
8) Administration, udlejning og bortforpagtning af fast ejendom, herunder  

 levering af gas, vand, elektricitet og varme som led i udlejningen eller  

 bortforpagtningen.
Fritagelsen omfatter dog ikke udlejning af værelser i  

 hoteller og lign., udlejning af værelser i virksomheder, der udlejer for  

 kortere tidsrum end 1 måned, udlejning af camping-, parkerings- og  

 reklameplads samt udlejning af opbevaringsbokse.
 9) Levering af fast ejendom.
 10) Forsikrings- og genforsikringsvirksomhed, herunder ydelser i  

 forbindelse med sådan virksomhed, som udføres af forsikringsmæglere og  

 -formidlere.
 11) Følgende finansielle aktiviteter:
 a) Långivning og formidling af lån samt långivers forvaltning af egne  

 udlån.
 b) Sikkerheds- og garantistillelse, herunder forhandlinger herom, samt  

 forvaltning af kreditgarantier ved den, der har ydet kreditten.
 c) Transaktioner, herunder forhandlinger, vedrørende anbringelse af  

 midler, kontokurantkonti, betalinger, overførsler, forbedringer, checks og  

 andre handelsdokumenter, dog ikke inddrivelse af fordringer.
 d) Transaktioner, herunder forhandlinger, vedrørende valuta, pengesedler  

 og mønter, der anvendes som lovligt betalingsmiddel, bortset fra  

 samlerobjekter.
 e) Transaktioner, herunder forhandlinger, med undtagelse af forvaring og  

 forvaltning, i forbindelse med værdipapirer, bortset fra varerepræsentativer  

 og dokumenter, der giver bestemte rettigheder, herunder brugsrettigheder,  

 over fast ejendom, samt andele og aktiver, når besiddelsen heraf retligt  

 eller faktisk sikrer rettigheder som ejer eller bruger over en fast ejendom  

 eller en del af en fast ejendom.
 f) Forvaltning af investeringsforeninger.
 12) Lotterier og lign. samt spil om penge.
 13) Postvæsenets indsamling og omdeling af adresserede brevforsendelser,  

 adresserede pakker og dag-, uge- og månedsblade samt tidsskrifter.
 14) Frimærker leveret til pålydende værdi, som kan anvendes til frankering  

 her i landet, stempelmærker og lignende værdimærker.
15) Personbefordring.
Fritagelsen omfatter dog ikke anden erhvervsmæssig  

 passagerkørsel med bus end rutekørsel.
 16) Rejsebureauvirksomhed og turistkontorers oplysnings- og  

 informationsvirksomhed og lignende.
 17) Ydelser i direkte tilknytning til bisættelser.
18) Varer og ydelser, der leveres i forbindelse med afholdelsen af  

 velgørende arrangementer.
Afgiftsfritagelse meddeles efter forudgående  

 ansøgning til de statslige told- og skattemyndigheder.
Som velgørende  

 arrangementer anses arrengementer af kortere varighed, hvis overskud fuldt ud  

 anvendes til velgørende eller på anden måde almennyttige formål.
Det er en  

 betingelse for meddelelse af afgiftsfritagelse, at leveringen sker for  

 arrangørens regning og risiko, og at arrangøren ikke i øvrigt driver  

 virksomhed med levering af tilsvarende varer og ydelser.
Indsamling og salg  

 af brugte varer af ringe værdi, der foretages af velgørende foreninger m.fl.,  

 fritages ligeledes for afgiften efter forudgående ansøgning til de statslige  

 told- og skattemyndigheder.
Det er en betingelse for meddelelse af  

 afgiftsfritagelse, at den velgørende forening m.fl. ikke i øvrigt driver  

 registreringspligtig virksomhed, og at salget udelukkende sker til  

 registrerede virksomheder.
Skatteministeren kan fastlægge nærmere regler for  

 meddelelse af fritagelse.
19) Varer leveret fra genbrugsbutikker, hvis overskud fuldt ud anvendes  

 til velgørende eller på anden måde almennyttige formål.
Det er en  

 forudsætning, at butikken kun sælger brugte varer, der er modtaget  

 vederlagsfrit, og at butikken kun beskæftiger ulønnet, frivillig  

 arbejdskraft.
20) Ydelser præsteret af selvstændige grupper af personer, som udøver en  

 virksomhed, der er fritaget for afgift, eller for hvilken de ikke er  

 afgiftspligtige, med henblik på at yde deres medlemmer de for udøvelsen af  

 deres virksomhed direkte nødvendige tjenester.
Det er en forudsætning, at det  

 enkelte medlems betaling for disse ydelser nøjagtigt svarer til medlemmets  

 andel i de fælles udgifter, og at afgiftsfritagelsen ikke vil kunne fremkalde  

 konkurrencefordrejning.
 Stk. 2. Levering af varer, der alene har været anvendt i  

 forbindelse med virksomhed, der er fritaget for afgift efter stk. 1, eller af  

 varer, hvis anskaffelse eller anvendelse har været undtaget fra retten til  

 fradrag efter kapitel 9, er fritaget for afgift.
