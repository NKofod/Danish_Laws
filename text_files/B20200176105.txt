 Bekendtgørelse om kundgørelse af havplanen m.v.
 I medfør af § 13 i lov om maritim fysisk planlægning, jf. lovbekendtgørelse nr. 400 af 6. april 2020, fastsættes:
 § 1. Søfartsstyrelsen er ansvarlig for www.havplan.dk.
 Stk. 2. Søfartsstyrelsen stiller det indhold, der fremgår af § 2, til rådighed for offentligheden på www.havplan.dk.
 Stk. 3. Søfartsstyrelsen varetager drift og udvikling af det produktionssystem, der anvendes til indhold, der kundgøres på www.havplan.dk.
 § 2. Havplanen og ændringer af havplanen kundgøres ikke i Lovtidende men på www.havplan.dk.
Stk. 2. Høring over forslag til havplanen og forslag til ændringer af havplanen offentliggøres på www.havplan.dk.
Høringer annonceres derudover på høringsportalen.
Stk. 3. Tidligere kundgjorte udgaver af havplanen og tidligere kundgjorte ændringer af havplanen kan tilgås via www.havplan.dk.
Det skal tydeligt fremgå, at der er tale om en tidligere udgave af havplanen eller en tidligere ændring af havplanen.
§ 3. Søfartsstyrelsen kan på www.havplan.dk vise oplysninger (serviceoplysninger), som ikke er en del af havplanen.
Det skal tydeligt fremgå, hvilke oplysninger, som er en del af havplanen og hvilke, som er serviceoplysninger.
§ 4. Søfartsstyrelsen træffer de foranstaltninger som er nødvendige for en effektiv opretholdelse, drift og beskyttelse af www.havplan.dk og sikrer, at havplanen er frit tilgængelig for offentligheden.
Tilgængeligheden kan i kortere perioder begrænses eller afskæres i forbindelse med ajourføring, systemvedligeholdelse eller nedbrud m.v.
 Stk. 2. Søfartsstyrelsen skal sikre, at der findes et identisk anlæg med identiske systemer, der kan anvendes i tilfælde af nedbrud eller anden skade.
 Stk. 3. Bestemmelsen i stk. 1 er ikke til hinder for brugere, der uberettiget forsøger at hindre adgang til eller at manipulere havplanen, afskæres fra at få adgang.
 § 5. Søfartsstyrelsen træffer foranstaltninger til sikring af autenticitet og integritet af indhold, der er kundgjort på www.havplan.dk, og opbevarer en eksakt elektronisk kopi af dette i et bestandigt format.
 Stk. 2. Serviceoplysninger omfattet af § 3 kan ændres eller ajourføres, såfremt Søfartsstyrelsen beslutter dette.
§ 6. Søfartsstyrelsen skal sikre, at anlæg og systemer, der anvendes til kundgørelse og produktion af havplanen lever op til de til hver en tid gældende offentlige standarder for It- og datasikkerhed, herunder ISO 27001. Søfartsstyrelsen fastsætter nærmere interne bestemmelser om sikkerhedsforanstaltninger i myndigheden til uddybning af de regler, der fremgår af denne bekendtgørelse.
Bestemmelserne skal navnlig omfatte organisatoriske forhold og fysisk sikring, herunder sikkerhedsorganisation, administration af adgangskontrolordninger og autorisationsordninger samt kontrol med autorisationer.
§ 7. Kun de personer, som er autoriseret hertil, må have adgang til havplanens produktionssystem.
Søfartsstyrelsen autoriserer brugere i styrelsen og Erhvervsministeriet, samt personer, der udfører opgaver for virksomheder, som styrelsen har indgået aftale med om gennemførelse af revision eller varetagelse af drifts- og systemtekniske opgaver.
 Stk. 2. Søfartsstyrelsen kan meddele preview-adgang til havplanens produktionssystem.
 § 8. Søfartsstyrelsen foretager maskinel registrering (logning) af den enkelte brugers anvendelse af havplanens produktionssystem.
§ 9. Søfartsstyrelsen kan lave omtryk af kundgjort indhold på www.havplan.dk.
Dette forudsættes alene at ske i helt særlige tilfælde, i umiddelbar tidsmæssig sammenhæng med indholdets kundgørelse, og alene for så vidt angår åbenlyse fejl, hvor det vurderes at være tydeligt for enhver, hvori fejlen består.
 Stk. 2. Det skal tydeligt fremgå, at der er sket omtryk.
 § 10. Når indhold omfattet af § 2 er kundgjort, påhviler det Søfartsstyrelsen at drage omsorg for opbevaring af den version, erhvervsministeren har godkendt, i overensstemmelse med arkivloven.
 § 11. Bekendtgørelsen træder i kraft den 15. december 2020.
