 En uorganiseret arbejdsgiver havde over for en  

 arbejdstagerorganisation forpligtet sig til at efterleve bestemmelserne i en  

 overenskomst, i følge hvilken der skulle udbetales et løntillæg for arbejde i  

 bestemte tidsrum, hvilket tillæg dog ikke skulle ydes ved nærmere bestemte  

 flextidsordninger eller til personer, der specielt var antaget til at arbejde  

 på bestemte tidspunkter uden for den for virksomheden gældende arbejdstid.
I overensstemmelse med en vidneforklaring, afgivet af en HK-sekretær  

 om, hvorledes den pågældende overenskomstbestemmelse hidtil havde været  

 administreret, udtalt, at denne naturligt måtte forstås således at  

 fritagelsen for at yde løntillægget forudsatte en særlig aftale om udførelse  

 af arbejde som i det hele ligger uden for den for virksomheden gældende  

 arbejdstid.
Da ansættelsen af de personer, som sagen vedrørte, var sket på  

 sådanne vilkår, at arbejdstiden helt eller i hvert fald delvis lå inden for  

 virksomhedens arbejdstid, fandt undtagelsesbestemmelsen ikke anvendelse.  

 Arbejdsgiveren idømtes en bod på 2.000 kr. for ikke at have udbetalt  

 løntillægget.
 Sagen var først afgjort ved udeblivelsesdom, men sagen var på  

 arbejdsgiverens begæring blevet genoptaget i medfør af arbejdsretslovens § 19  

 sammenholdt med retsplejelovens § 367.
Ved Arbejdsrettens dom af 19. februar 1987 i sag nr. 86.256 blev  

 indklagede, E.H.
Rasmussen Holding ApS, Helgolandsgade 11-19, 6400  

 Sønderborg, der var lovligt tilsagt til et forberedende møde, men var  

 udeblevet, dømt i overensstemmelse med den af klagerne, Landsorganisationen i  

 Danmark for Handels- og Kontorfunktionærernes Forbund i Danmark, under sagen  

 nedlagte påstand.
Dommens konklusion lyder således:
»Indklagede .......... skal efterleve den mellem Dansk Arbejdsgiverforening/Butiks- og Kontorvirksomhedernes  

 Arbejdsgiverforening og Handels- og Kontorfunktionærernes Forbund i Danmark  

 gældende overenskomst, herunder dennes § 11, stk. 3 a. om tillæg for arbejde  

 på særlige tidspunkter.
 Inden 14 dage betaler indklagede til Handels- og Kontorfunktionærernes  

 Forbund i Danmark en bod på 2.000 kr.
I sagsomkostninger betaler indklagede 200 kr. til Arbejdsretten inden  

 samme frist.« Efter indklagedes begæring er sagen den 26. marts 1987 blevet genoptaget i  

 medfør af bestemmelserne i arbejdsretslovens § 19 sammenholdt med  

 retsplejelovens § 367. Sagen er herefter blevet registreret under  

 Arbejdsrettens nr. 87.097 og domsforhandlet den 9. juni 1987.
 Under domsforhandlingen har klagerne gentaget den tidligere nedlagte  

 påstand og har således påstået dommen af 19. februar 1987 stadfæstet.
 Indklagede har påstået frifindelse.
 Sagens nærmere omstændigheder er efter det oplyste følgende:
 Indklagede, der ikke er medlem af nogen arbejdsgiverforening, har ved et  

 protokollat af 1. marts 1985 indgået aftale med Arbejdernes  

 Fællesorganisation i Sønderborg som repræsentant for denne organisations  

 medlemsorganisationer, hvorefter indklagede på hele koncernens vegne har  

 forpligtet sig til at »stille de her i landet antagne og beskæftigede  

 medarbejdere under FO's medlemsorganisationers overenskomstområder  

 ansættelsesmæssigt i enhver henseende under vilkår, som mindst svarer til de  

 overenskomstaftaler, der er indgået mellem LO og DA, samt deres  

 underorganisationer«.
 Der er mellem parterne enighed om, at indklagede efter denne aftale er  

 forpligtet til at efterleve bestemmelserne i Landsoverenskomsten mellem Dansk  

 Arbejdsgiverforening og Butiks- og Kontorvirksomhedernes Arbejdsgiverforening  

 på den ene side og Handels- og Kontorfunktionærernes Forbund i Danmark på den  

 anden side, herunder overenskomstens § 11 om arbejdstid, der i stk. 3  

 indeholder følgende bestemmelser om tillæg for arbejde på særlige  

 tidspunkter:
»a.
For arbejde inden for normal effektiv ugentlig arbejdstid på 40  

 timer, jf. afsnit 1, stk. a, og afsnit 2 stk. a, betales følgende tillæg pr. time:
Tillægget ydes ikke ved overarbejde, ferie og fridage, og der regnes ved udbetaling af tillægget med kvarte timer.
 For lærlinge, EFG-elever og unge under 18 år er tillægget det halve af  

 ovennævnte satser.
b.
Tillægget ydes dog ikke:
Ved flextidsordninger, hvor flextidsintervallet er fastsat således, at det  

 strækker sig ud over tidsrummet kl. 06.00-17.45, samt til personer, der  

 specielt er antaget til arbejde på bestemte tidspunkter uden for den for  

 virksomheden gældende arbejdstid.« Efter klagernes opfattelse har indklagede ikke efterlevet denne  

 bestemmelse, idet man har undladt at yde tillæg efter stk. 3 a til 3  

 medarbejdere, der er beskæftiget i billetsalget på havnen i Sønderborg inden  

 for tidsrummet fra kl. 8 til kl. 19/19.30.
I svarskriftet har indklagede oplyst, at to af de pågældende medarbejdere  

 er ansat med en gennemsnitlig ugentlig arbejdstid på 40 timer og den tredje  

 med en gennemsnitlig ugentlig arbejdstid på 23 timer.
De har indbyrdes ret  

 til at fordele arbejdet mellem sig, således at de selv kan bestemme, på  

 hvilke tidspunkter de - eventuelt på skift - skal arbejde i billetsalget.
Ved  

 ansættelsen blev de gjort bekendt med denne ordning og blev gjort opmærksom  

 på, at det medførte, at de dermed tillige blev ansat til at arbejde uden for  

 virksomhedens sædvanlige arbejdstid.
Sædvanligvis møder en af medarbejderne  

 fra kl. 8 til kl. 14 og de to andre fra kl. 14 til kl. 19/19.30, hvortil  

 kommer arbejde i week-enderne.
Sekretær i HK John Dybdal har som vidne forklaret, at bestemmelsen i  

 Landsoverenskomstens § 11, stk. 3, har været gældende i adskillige år og  

 altid er blevet administreret på den måde, at stk. 3 b, sidste led, kun  

 omfatter de situationer, hvor der indgås særlig aftale mellem den pågældende  

 medarbejder selv og vedkommende arbejdsgiver om udførelse af arbejde på  

 tidspunkter, som ligger helt uden for det tidsrum, som er den gældende  

 arbejdstid for virksomheden.
En sådan aftale - der i en situation som her  

 eksempelvis kunne omfatte tidsrummet mellem kl. 21 og kl. 23 - skal godkendes  

 i den lokale forbundsafdeling.
 Til støtte for påstanden har klagerne henvist til det af vidnet forklarede  

 om forståelsen af undtagelsesbestemmelsen i stk. 3 b, sidste led, og anført,  

 at bestemmelsen herefter ikke finder anvendelse i denne situation.
Indklagede har anført, at de pågældende medarbejdere specielt er antaget  

 til at arbejde på bestemte tidspunkter uden for den for virksomheden gældende  

 arbejdstid og derfor omfattes af undtagelsesbestemmelsen i  

 Landsoverenskomstens § 11, stk. 3 b, sidste led, således at de pågældende  

 ikke har krav på tillæg for arbejde på særlige tidspunkter.
Ved ansættelsen  

 har medarbejderne frivilligt accepteret denne ordning.
 Arbejdsretten skal udtale:
I overensstemmelse med den af vidnet John Dybdal afgivne forklaring må  

 undtagelsesbestemmelsen i Landsoverenskomstens § 11, stk. 3 b, sidste led,  

 naturligt forstås således, at fritagelse for at yde medarbejderne tillæg for  

 arbejde på de særlige tidspunkter, der nævnes i stk. 3 a, forudsætter en  

 særlig aftale om udførelse af arbejde på tidspunkter, som i det hele ligger  

 uden for den for virksomheden gældende arbejdstid.
Da ansættelsen af de her  

 omhandlede 3 medarbejdere er sket på sådanne vilkår, at arbejdstiden helt  

 eller i hvert fald delvist ligger inden for virksomhedens arbejdstid, finder  

 undtagelsesbestemmelsen således ikke anvendelse.
Med bemærkning, at der efter  

 omstændighederne ikke er fundet tilstrækkelig anledning for at ændre  

 bodsfastsættelsen, vil dommen af 19. februar 1987 være at stadfæste med den  

 nedenfor anførte ændring.
 T h i k e n d e s f o r r e t :
 Dommen af 19. februar 1987 stadfæstes med den ændring, at boden og det  

 idømte sagsomkostningsbeløb skal betales inden 14 dage fra denne doms  

 afsigelse.
 Inden samme frist skal indklagede betale 2.000 kr. i sagsomkostninger til  

 Arbejdsretten.
 (* 1) Henvisninger: Per Jacobsen s.423 (note 56), s.428 (note 69).
