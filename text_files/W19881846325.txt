 Ved vurderingen af, om der forelå maskeret udbytte ved salg af en  

 ejendom fra et selskab til et søsterselskab pr. 1. januar 1986, blev  

 ejendomsvurderingen ved 18. alm. vurdering pr. samme dato lagt til grund og  

 ikke den på overdragelsestidspunktet senest kendte vurdering.
 Aktieselskabet A i likvidation klagede for skatteåret 1985/86 bl.a. over,  

 at amtsligningsrådet havde forhøjet selskabets selvangivne indkomst med et  

 beløb på 444.750 kr., der var anset for maskeret udbytte i forbindelse med  

 salg af en fast ejendom.
Det var oplyst, at selskabet indtil september 1979 havde drevet  

 engroshandel, og derefter havde afhændet denne erhvervsvirksomhed til et  

 søsterselskab.
Selskabet havde derefter bl.a. haft indtægter ved udleje af  

 fast ejendom og driftsmidler til søsterselskabet.
Det var videre oplyst, at selskabet pr. 1. januar 1986 havde solgt  

 ejendommen E til et søsterselskab for 4,5 mio. kr., berigtiget ved  

 overtagelse af indestående prioritetsgæld på 325.000 kr., en kontant  

 udbetaling på 450.000 kr. samt udstedelse af et gældsbrev på 3.725.000 kr.  

 Dette skulle forrentes med 9% p.a. og var afdragsfrit indtil udløb den 1.  

 januar 1996. Ejendomsværdien var ved årsreguleringen pr. 1. april 1985 2,4  

 mio. kr.
Ved 18. alm. vurdering pr. 1. januar 1986 var ejendomsværdien ansat  

 til 4 mio. kr.
 Ved ansættelsen havde amtsligningsrådet anset, at ejendommen var solgt til  

 en overpris på 444.750 kr., der måtte anses for en maskeret udlodning til  

 hovedaktionæren og af denne overdraget til nærværende selskab.
 Selskabets revisor anførte over for Landsskatteretten, at der ikke var  

 grundlag for at statuere maskeret udlodning vedrørende det omhandlede  

 ejendomssalg, da salgssummen - selv ved en værdiansættelse af gældsbrevet til  

 pari - lå inden for den af Statsskattedirektoratet i praksis godkendte  

 tolerancegrænse på +/-15% af den senest bekendtgjorte kontantejendomsværdi  

 med årsreguleringer.
Det bemærkedes, at gældsbrevet i selvangivelsen var medregnet til kurs 74,  

 og at den kontante salgssum var opgjort til 3.476.250 kr.
Amtsligningsrådet  

 havde i anden forbindelse afgivet indstilling om, at værdien af gældsbrevet  

 blev ansat til 90 - hvilket Landsskatteretten for så vidt tiltrådte - og den  

 kontante salgssum kunne herefter opgøres til 4.072.250 kr.
Amtsligningsrådet havde ved ansættelsen lagt til grund, at den af  

 revisoren nævnte tolerancegrænse skulle sættes i relation til den ved  

 handlens indgåelse kendte ejendomsvurdering på 2,4 mio. kr.
Selskabets  

 revisor mente derimod, at den skulle sættes i relation til den vurdering, der  

 var nærmest handelstidspunktet, hvilket var vurderingen pr. 1. januar 1986 på  

 4 mio. kr.
 Da ejendomsoverdragelsen var sket pr. 1. januar 1986, fandt  

 Landsskatteretten, at det i det foreliggende tilfælde var mest naturligt, at  

 ejendomsvurderingen pr. 1. januar 1986 på 4 mio. kr. blev lagt til grund ved  

 vurderingen af, om der var grundlag for at statuere maskeret udlodning.  

 Landsskatteretten fandt herefter ikke grundlag for at antage, at der ved  

 ejendomsoverdragelsen var tilgået selskabet en på overdragelsestidspunktet  

 økonomisk fordel, der ville være at indkomstbeskatte.
 Den påklagede indkomstansættelse blev herefter på dette punkt nedsat med  

 444.750 kr.
 LV 1987, K 2.2.2.
