Ankestyrelsens principafgørelse P-5-03 om omberegning - Nordisk Konvention - tillæg - valutakurs - pension Resume:
Ved beregning af et eventuelt tillæg efter den nordiske konvention om social sikring skulle der foretages en beregning af forskellen mellem den omberegnede pension og pensionen beregnet efter reglerne i den nordiske konvention.
Der skulle foretages en regulering hvert år pr. 1. januar samt ved ændringer som følge af ændret civilstatus, ændrede pensionsregler m.v.
 Ved beregningen skulle anvendes den valutakurs, der var gældende pr. 1. januar 1994, fra hvilket tidspunkt pensionen blev omregnet.
 Love:
Den Nordiske konvention om Social Sikring - bekendtgørelse nr. 84 af 8. september 1994 - Lov om social pension - lovbekendtgørelse nr. 697 af 21. august 2002 - § 11, stk. 1 Sagsfremstilling:
 Sikringsstyrelsen omberegnede pensionen for en person, der boede i Sverige, med tilbagevirkende kraft for perioden 1. januar 1994 til 30. november 1999.
 Der var indtil 30. november 1999 udbetalt svensk pension samt et tillæg i dansk pension, der udgjorde differencen mellem svensk og dansk pension i medfør af den tidligere nordiske konvention art. 19. stk. 5.
 Ved beregningen efter reglerne i den nye nordiske konvention, der trådte i kraft 1. januar 1994, bortfaldt den svenske pension, mens borgeren havde ret til højeste førtidspension fra Danmark.
Ved efterreguleringen af dansk pension opgjorde Sikringsstyrelsen det samlede beløb på dansk pension og sammenholdt dette med den pension, der var udbetalt fra Sverige i samme periode.
Endvidere anvendtes kursen på tidspunktet, hvor omberegningen blev foretaget.
Sikringsstyrelsen oplyste, at der var fulgt sædvanlig praksis.
Der var ikke regler herom, hverken i nordisk konvention eller i dansk lovgivning.
I vejledning nr. 139 af 1. september 1995 om beregning af pensioner efter Den Nordiske Konvention om Social Sikring, var der henvist til regneeksempler i bilag 5, hvorefter det er valutakursen pr. 1. januar 1994, der anvendes ved selve beregningen af, om der skal ske en efterbetaling.
Det fremgår, at der ved udbetalingen skal anvendes kursen på udbetalingstidspunktet.
 Efter Sikringsstyrelsens beregning skulle der ikke efterbetales dansk pension.
Den svenske forsikringsinstitution gav udtryk for, at der ved beregningen af efterreguleringen skulle anvendes kursen pr. 1. januar 1994, og at beregningerne skulle foretages for hvert år.
Efter den svenske myndigheds beregning skulle der efterbetales dansk pension.
 Spørgsmålet om valutakurs blev drøftet mellem de nordiske lande, og på Nordisk Forbindelsesorganmøde den 21. og 22. september 2000 blev det besluttet at anvende følgende kurstidspunkter:
 1. Omberegningssager rejst før 1. januar 1996 - Valutakursen pr. 1. januar 1994 anvendes på beregninger for alle år i hele efterbetalingsperioden.
 2. Omberegningssager rejst efter 1. januar 1996 - Valutakursen pr. 1. januar i ansøgningsåret anvendes på beregninger for alle år i hele efterbetalingsperioden.
 Afgørelse:
Ved beregning af, om pensionisten havde ret til et tillæg efter art. 27, stk. 4 i den nordiske konvention om social sikring skulle der foretages en beregning af forskellen mellem den omberegnede pension og pensionen beregnet efter de tidligere regler.
Der skulle foretages en regulering hvert år pr. 1. januar samt ved ændringer som følge af ændret civilstatus, ændrede pensionsregler m.v.
 Ankestyrelsen hjemviste sagen til Sikringsstyrelsen med henblik på, at det ved opgørelsen om, hvorvidt der var ret til et eventuelt tillæg efter art. 27, stk. 4, blev taget i betragtning, at der skulle foretages en regulering hvert år, og at der skulle tages hensyn til ændringer i civilstatus m.v.
 Endvidere skulle der ved beregningerne anvendes den kurs, der var gældende pr. 1. januar 1994. Der henvistes til, at der i regneeksemplerne i bilagene til vejledningerne om omberegning af pension af 22. december 1993 og af 1. september 1995, er anvendt kursen pr. 1. januar 1994 ved beregningerne efter art. 27.
 Ankestyrelsen ændrede således afgørelsen.
