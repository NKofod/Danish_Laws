(Til samtlige amtsråd og  

 kommunalbestyrelser.) I.
Indledning.
Fra statens levnedsmiddelinstitut og miljøstyrelsen har amtsråden og  

 kommunalbestyrelserne for nogle måneder siden modtaget orientering om  

 henholdsvis den nye levnedsmiddellov (lov nr. 310 af 6. juni 1973) og de nye  

 miljølove (lov nr. 372 af 13. juni 1973 om miljøbeskyttelse, lov nr. 373 af  

 13. juni 1973 om ændring af lov om vandforsyning og lov om offentlige veje og  

 lov nr. 374 af 13. juni 1973 om ændring af vandløbsloven). Som det bl.a. på  

 denne baggrund vil være bekendt, forventes såvel den nye levnedsmiddellov som  

 de nye miljølove sat i kraft den 1. april 1974, til hvilket tidspunkt de  

 nødvendige bekendtgørelser og cirkulærer m.v., der skal danne basis for  

 gennemførelsen af såvel levnedsmiddel- som miljøreformen, forventes at  

 foreligge færdigudarbejdede.
Det nødvendige samarbejde med bl.a. de kommunale  

 organisationer omkring denne del af reformernes gennemførelse er allerede  

 indledt.
 Medens levnedsmiddel- og miljøreformen i sin helhed således først vil  

 blive sat i kraft pr. 1. april 1974, har ministeriet i forståelse med de  

 kommunale organisationer fundet det hensigtsmæssigt at sætte reglerne om  

 laboratorieplanlægningen i såvel levnedsmiddelloven som miljøloven i kraft  

 allerede pr. 1. oktober 1973, jfr. bekendtgørelse nr. 499 af 7. september  

 1973 om ikrafttræden af visse bestemmelser i lov om levnedsmidler m.m. samt  

 bekendtgørelse nr. 500 af samme dato om ikrafttræden af visse bestemmelser i  

 lov om miljøbeskyttelse.
 Formålet med de nævnte regler er at tilvejebringe grundlaget for en  

 hensigtsmæssig planlægning, der kan sikre en effektiv udnyttelse af de  

 samlede laboratoriefaciliteter og en ligelig og forsvarlig laboratoriemæssig  

 dækning for alle områder af landet i relation til såvel  

 levnedsmiddelkontrollen som miljøkontrollen.
I overensstemmelse hermed er det i § 52 i levnedsmiddelloven fastsat, at  

 amtsrådene på baggrund af retningslinier, fastsat af ministeren for  

 forureningsbekæmpelse - nu miljøministeren - og efter forslag fra  

 kommunalbestyrelserne inden for amtskommunens område samt efter forhandling  

 med disse kommunalbestyrelser, udarbejder en plan for områdets dækning med  

 levnedsmiddelkontrolenheder, omfattende såvel laboratorier som  

 tilsynspersonale.
I tilknytning hertil er det i miljølovens § 59 fastsat, at  

 der i de planer, som efter den ovennævnte bestemmelse i levnedsmiddelloven  

 skal udarbejdes af amtsrådene efter forslag af vedkommende  

 kommunalbestyrelse, endvidere skal tages stilling til i hvilket omfang de  

 levnedsmiddelkontrolenheder, der indgår i planlægningen, skal varetage  

 laboratoriemæssige opgaver vedrørende miljøspørgsmål til brug for  

 kommunalbestyrelsernes og amtsrådenes administration af  

 miljøbeskyttelsesloven.
Efter levnedsmiddellovens § 52, stk. 2, skal de af amtsrådene udarbejdede  

 laboratorieplaner forelægges ministeren for forureningsbekæmpelse - nu  

 miljøministeren - til godkendelse.
Indtil en sådan plan er godkendt, kan  

 kommunale laboratorier kun oprettes, ombygges og udvides efter indhentet  

 godkendelse fra ministeren.
Når man har valgt at sætte laboratorieplanlægningsreglerne i kraft  

 allerede pr. 1. oktober 1973, skyldes det ønsket om mest muligt at fremme den  

 nødvendige planlægning og koordination på dette område.
En hensigtsmæssig  

 planlægning og koordination af laboratorie- og tilsynsfunktionerne på såvel  

 lokalt som regionalt plan vil være af afgørende betydning for en effektiv og  

 rationel gennemførelse af såvel levnedsmiddel- som miljøreformen.
 De i nærværende cirkulæreskrivelse indeholdte retningslinier for den  

 nævnte planlægning er udarbejdet efter forhandling med Kommunernes  

 Landsforening og Amtsrådsforeningen i Danmark.
 En række af de forudsætninger, som må indgå i laboratorieplanlægningen på  

 lokalt og regionalt plan, kan i øvrigt først forventes endeligt klarlagt ved  

 udstedelsen af de bekendtgørelser og cirkulærer m.v. i medfør af  

 levnedsmiddelloven og de nye miljølove, der som ovenfor nævnt for tiden  

 forberedes i ministeriet i samarbejde med bl.a. de kommunale organisationer.  

 Under hensyn hertil må retningslinierne anses for foreløbige, og de kan på en  

 række punkter - især i relation til miljømæssige laboratorie- og  

 tilsynsspørgsmål - forventes suppleret, efterhånden som det samarbejde,  

 ministeriet har indledt med de kommunale organisationer om reformernes  

 gennemførelse, skrider frem.
II.
Levnedsmiddelkontrolenhedernes opgaver.
A.
Levnedsmiddelloven (og  

 vandforsyningsloven).
 Det forudsættes i levnedsmiddelloven, at en kommunal  

 levnedsmiddelkontrolenhed - bl.a. efter aftale med den eller de kommuner,  

 hvis område enheden omfatter - vil have følgende opgaver:
a. deltagelse i vurderingen af, om en virksomhed skal kunne autoriseres  

 efter § 31, stk. 1, i levnedsmiddelloven, b. medvirken ved godkendelse af de i lovens § 34 nævnte virksomheder, c. gennemførelse af kontrolbesøg på de i § 31, stk. 1, nævnte  

 virksomheder, d. gennemførelse af tilsyn i de i § 34 nævnte virksomheder, e. udtagelse af prøver af levnedsmidler, herunder råvarer og  

 halvfabrikata, tilsætningsstoffer, desinfektions- og rengøringsmidler,  

 emballage eller andet i de i §§ 31, stk. 1, og 34 nævnte virksomheder, f. udtagelse af prøver af levnedsmidler, tilsætningsstoffer, emballage  

 eller andet i andre virksomheder, der behandler levnedsmidler, g. udførelse af laboratorieundersøgelser vedrørende levnedsmidler, der  

 hidtil har været pålagt sundhedskommissionerne, eller som fremtidig henlægges  

 til de kommunale laboratorier, h. udførelse af undersøgelser af drikkevand og krystalis, i. udførelse af andre undersøgelser, herunder vedrørende emballage og  

 andre genstande, der anvendes i forbindelse med levnedsmidler.
 Ovenstående opregning er ikke udtømmende.
 I praksis yder levnedsmiddelkontrolinstitutionens personale ofte en vis  

 vejledende bistand over for virksomheder i forbindelse med deres indretning  

 eller med hygiejniske problemer under virksomhedernes drift, og heri  

 tilsigtes ingen ændring.
Som nævnt under pkt. h. forudsættes det i princippet, at  

 laboratoriemæssige undersøgelser vedrørende drikkevand foretages i  

 levnedsmiddelkontrolenhederne, jfr. levnedsmiddellovens § 51, stk. 2. Der er  

 derimod ikke i levnedsmiddellovens laboratoriekapitel taget direkte stilling  

 til spørgsmålet om placeringen af tilsynsfunktionerne i relation til  

 vandforsyningsspørgsmål.
Herom er det i den nye vandforsyningslov (§ 3, stk.  

 3) bestemt, at tilsynet med vandforsyningen inden for en kommunes område  

 påhviler kommunalbestyrelsen, medens det overordnede tilsyn føres af  

 amtsrådet.
Efter ministeriets opfattelse vil det i mange tilfælde være  

 hensigtsmæssigt, at kommunalbestyrelsen inddrager vedkommende  

 levnedsmiddelkontrolenhed i udøvelsen også af tilsynsfunktionerne efter  

 vandforsyningsloven.
 Den endelige fastlæggelse af omfanget og den nærmere karakter af de  

 tilsynsfunktioner m.v., der vil påhvile kommunalbestyrelserne  

 (levnedsmiddelkontrolenhederne) ved gennemførelsen af såvel  

 levnedsmiddelloven som vandforsyningsloven, kan imidlertid først ske i  

 forbindelse med udstedelsen af de i indledningen nævnte bekendtgørelser,  

 cirkulærer m.v., som i øjeblikket er under udarbejdelse.
B.
Miljøloven.
I modsætning til levnedsmiddelloven (§ 51) er der ikke i miljøloven  

 optaget bestemmelser, som direkte henlægger laboratoriemæssige opgaver til  

 levnedsmiddelkontrolenhederne.
Derimod forudsættes det i miljølovens § 59, at  

 sådanne opgaver hensigtsmæssigt vil kunne placeres i de laboratorier, som  

 knyttes til disse enheder, samt at den nærmere fastlæggelse af i hvilket  

 omfang dette bør ske, må fremgå af de planer vedrørende  

 levnedsmiddelkontrolenhederne, der skal udarbejdes af amtsrådene efter  

 levnedsmiddellovens § 52.
 Med hensyn til tilsyns- og kontrolfunktionerne følger det af miljølovens  

 kapitel 7, at disse som hovedregel påhviler kommunalbestyrelserne, dog  

 bortset fra den egentlige recipientkontrol og tilsynet med offentlige  

 spildevandsanlæg, der påhviler amtsrådene.
 Som fremhævet ovenfor i forbindelse med omtalen af opgaverne efter  

 levnedsmiddelloven og vandforsyningsloven, gør der sig også i relation til  

 opgaverne efter miljøloven det forhold gældende, at den endelig fastlæggelse  

 af omfanget og den nærmere karakter af de tilsynsfunktioner m.v., der vil  

 påhvile kommunalbestyrelserne (levnedsmiddelkontrolenhederne) ved  

 gennemførelsen af miljøloven, først kan ske i forbindelse med udstedelsen af  

 de i indledningen nævnte bekendtgørelser og cirkulærer m.v., som i øjeblikket  

 er under udarbejdelse.
I forbindelse med planlægningen må det overvejes, om og i hvilket omfang  

 den levnedsmiddelkontrolenhed, som i forbindelse med amtsrådets udarbejdelse  

 af en plan efter levnedsmiddellovens § 52 udpeges til at varetage  

 laboratorieopgaver af miljømæssig karakter, kan medvirke ved varetagelsen af  

 de tilsyns- og kontrolfunktioner, som efter miljøloven påhviler den  

 kommunalbestyrelse, som driver laboratoriet.
Efter ministeriets foreløbige  

 opfattelse vil det i nogle tilfælde kunne være hensigtsmæssigt, at den  

 pågældende levnedsmiddelkontrolenhed medvirker ved varetagelsen af visse af  

 de nævnte tilsyns- og kontrolfunktioner.
For så vidt angår det store flertal af landets kommuner, som ikke  

 forudsættes at råde over eget laboratorium, forekommer det under alle  

 omstændigheder hensigtsmæssigt, at de nødvendige miljømæssige  

 laboratorieundersøgelser udføres af det laboratorium, som er udpeget til at  

 foretage sådanne undersøgelser efter den af amtsrådet i medfør af  

 levnedsmiddellovens § 52 udarbejdede plan.
Det bør samtidig overvejes, om  

 prøvetagningsfunktioner m.v. i disse kommuner vil kunne bestrides af personer  

 knyttet til kommunalbestyrelsen, eller om disse opgaver mest hensigtsmæssigt  

 bør varetages af personer knyttet til det udpegede laboratorium  

 (levnedsmiddelkontrolenheden). Endelig bør det overvejes, om egentlige  

 tilsyns- og kontrolfunktioner - under ansvar over for en kommune, der ikke  

 selv råder over et laboratorium - kan og bør varetages af den  

 levnedsmiddelkontrolenhed, hvortil det pågældende laboratorium er knyttet.
 Med hensyn til amtsrådets tilsynsfunktioner - herunder prøveudtagninger  

 m.v. - bemærkes, at disse som hidtil forudsættes varetaget af amtsrådenes  

 tekniske forvaltninger, typisk amtsvandinspektoraterne, samt at de nødvendige  

 laboratoriemæssige undersøgelser i forbindelse hermed og i forbindelse med  

 amtsrådenes administration af opgaver i henhold til miljølovens kapitel 3, 4  

 og 5 forudsættes varetaget ved de kommunale laboratorier, der i medfør af den  

 efter levnedsmiddellovens § 52 udarbejdede plan er udpeget til foretagelse af  

 sådanne undersøgelser.
 Opmærksomheden henledes iøvrigt på, at kommunalbestyrelser og amtsråd kan  

 søge hygiejnisk og miljømæssig rådgivning hos vedkommende  

 embedslægeinstitution, jfr. lov nr. 381 af 13. juni 1973 om  

 embedslægeinstitutioner m.v.
Det bemærkes, at ministeriet er bekendt med, at en række  

 laboratorieopgaver af miljømæssig karakter - specielt i relation til  

 spildevand og vandforsyningsspørgsmål - visse steder i landet i øjeblikket er  

 henlagt til private laboratorier.
Sådanne ordninger vil, i det omfang det ved  

 planlægningen må anses for hensigtsmæssigt, kunne fortsættes.
Gennemføres der  

 af ministeren for forureningsbekæmpelse - nu miljøministeren - en  

 autorisationsordning for private laboratorier, hvad der er hjemmel til i  

 miljølovens § 60 og levnedsmiddellovens § 57, vil det dog kun være  

 autoriserede laboratorier, der kan benyttes.
III.
Den aktuelle laboratoriedækning.
Der forefindes for tiden 49 kommunale eller fælleskommunale  

 levnedsmiddellaboratorier. 43 af de nævnte laboratorier er godkendt efter den  

 gældende konsummælklovgivning.
De resterende 6 laboratorier (Glostrup,  

 Gladsaxe, Lyngby-Tårbæk, Rødovre, Kalundborg og Skjern) har kun kunnet opnå  

 midlertidig godkendelse, der udløber senest 1. april 1974.
 Med hensyn til hygiejnisk-bakteriologisk kontrol er de kommunale  

 levnedsmiddellaboratorier - når der ses bort fra de nævnte 6 laboratorier -  

 formentlig allerede i stand til at imødekomme de krav, som levnedsmiddelloven  

 forudsætter.
 De fleste kommunale laboratorier er tillige således bemandet og udstyret,  

 at de kan påtage sig en række enklere kemisk-analytiske  

 levnedsmiddelkontrolopgaver.
Adskellige kommunale laboratorier udfører bakteriologiske analyser af  

 drikkevand og badevand samt kemiske undersøgelser af såvel råvand til  

 drikkevandsforsyning, drikkevand og spildevand samt recipientvand.
Enkelte -  

 fortrinsvis store - laboratorier foretager andre undersøgelser af miljømæssig  

 karakter, f.eks. måling af støj og luftforurening samt undersøgelser af  

 spildevandsslam for visse metaller og andre miljøgifte.
IV.
Foreløbige retningslinier for planlægningen.
 På baggrund af det ovenfor under I-III anførte henstiller ministeriet, at  

 nedenstående retningslinier foreløbig lægges til grund ved udarbejdelse af  

 planer for levnedsmiddelkontrolenheder og placering af miljømæssige  

 laboratorieundersøgelser m.v. inden for rammerne af disse:
 1. Udarbejdelsen af de nævnte planer skal sikre en  

 effektiv udnyttelse af de samlede laboratoriefaciliteter og en ligelig og  

 forsvarlig dækning inden for hele området, jfr. herved levnedsmiddellovens §  

 52.
 2. Som følge af det under pkt. 1 nævnte bør samtlige  

 kommuner inddrages under levnedsmiddelkontrolenhedernes virkeområde, således  

 at såvel tilsynsmæssig som laboratoriemæssig levnedsmiddelkontrol kan  

 gennemføres.
3. Ved fastlæggelsen af enhedernes virkeområde bør  

 amtsgrænserne normalt respekteres.
Udgangspunktet ved planernes udarbejdelse  

 bør tages i de allerede eksisterende kommunale levnedsmiddellaboratorier, dog  

 bortset fra de under afsnit III nævnte 6 laboratorier, som kun er  

 midlertidigt godkendt.
Opmærksomheden henledes på, at det er ministeriets  

 opfattelse, at det vil være hensigtsmæssigt, at der - også på relativ kort  

 sigt - sker en vis yderligere begrænsning af det samlede antal kommunale  

 levnedsmiddellaboratorier.
Ved vurderingen af behovet for udvidelse af den eksisterende  

 laboratoriekapacitet må det tages i betragtning, at en vis styrkelse af  

 kapaciteten i enkelte områder eventuelt må søges gennemført i løbet af  

 relativt få år.
På den anden side er der formentlig i visse dele af landet i  

 dag en rigelig stor laboratoriekapacitet i forhold til områdets  

 kontrolopgaver.
I disse tilfælde bør en afvikling af bestående laboratorier  

 og en samling af opgaverne på færre enheder foretages i løbet af en passende  

 periode.
Afviklingsperiodens længde kan afpasses efter f.eks. lokalernes  

 kvalitet eller personalemæssige hensyn.
Nedlægges et laboratorium som sådant,  

 vil lokalerne eventuelt kunne danne udgangspunkt for tilsynsvirksomhed samt  

 prøveudtagning i tilslutning til en eller flere levnedsmiddelkontrolenheder.
4. De levnedsmiddelkontrolenheder, der skal dække  

 amtet, skal varetage såvel laboratoriefunktioner som tilsynsfunktioner med  

 personale ansat ved levnedsmiddelkontrolenheden.
Ved udpegningen af en  

 levnedsmiddelkontrolenhed må det sikres, at denne enhed har en sådan  

 størrelse, at det er muligt til enheden at ansætte tilstrækkeligt,  

 kvalificeret personale samt at anskaffe nødvendigt apparatur.
Enheden bør  

 have et sådant antal kvalificerede personer, at det er muligt, at der altid,  

 d.v.s. f.eks. også i ferieperioder, er ansvarligt personale til stede.  

 Omvendt skal enheden ikke dække at større areal, end at må anses for muligt  

 at have en rimelig kontakt med de virksomheder m.m., som skal kontrolleres  

 fra enheden.
Som vejledende, gennemsnitlig befolkningsunderlag for en  

 levnedsmiddelkontrolenhed bør der - uden for de største bysamfund - i  

 planlægningen normalt stiles mod et indbyggerantal på ca. 100.000 - 150.000  

 eller derover, medmindre særlige lokale eller geografiske forhold gør sig  

 gældende.
I de sidstnævnte tilfælde må der redegøres for de forhold, der  

 taler for en afvigelse fra dette tal.
5. Ved planlægningen må det haves for øje, at medens  

 det hygiejniske-bakteriologiske tilsynsarbejde med tilhørende  

 laboratorieundersøgelser på levnedsmiddelområdet af praktiske årsager  

 begrænser laboratoriets geografiske virkeområde, gør det samme forhold sig  

 ikke gældende for kemisk-analytiske undersøgelser.
Med henblik på  

 specialisering og effektivisering bør det derfor ved planlægningen tilstræbes  

 at koncentrere kemisk-analytiske levnedsmiddelundersøgelser, som forudsætter  

 særlig kemisk sagkundskab, på et laboratorium i amtskommunen.
Udenlandske erfaringer tyder på, at mere omfattende og avancerede  

 kemisk-analytiske undersøgelsesprogrammer bør gennemføres på laboratorier med  

 et befolkningsunderlag på ca. 1 mill. indbyggere eller mere.
En sådan  

 koncentrering af den kemiske levnedsmiddelkontrol vil bedre mulighederne for  

 koordinering af de kontrollerende laboratoriers arbejde.
Det forudsættes i  

 denne forbindelse, at landsdækkende eller landsdelsdækkende planer for  

 levnedsmiddelundersøgelser udarbejdes ved samarbejde mellem statens  

 levnedsmiddelinstitut og sådanne store regionale laboratorier.
 Ministeriets foreløbige overvejelser går derfor ud på, at der bør  

 etableres kemisk-analytiske levnedsmiddelundersøgelser på landsdelsniveau,  

 jfr. levnedsmiddellovens § 50, i forbindelse med de kommunale laboratorier i  

 København, Odense, Esbjerg, Århus og Ålborg under forudsætning af, at der kan  

 opnås enighed herom med vedkommende kommunalbestyrelse.
 6. Miljømæssige undersøgelser i form af  

 hygiejnisk-bakteriologiske undersøgelser af drikkevand, overfladevand,  

 herunder badevand samt spildevand kan indgå i et kommunalt laboratoriums  

 undersøgelsesprogram.
7. Fysiske og kemiske undersøgelser af drikkevand,  

 overfladevand og spildevand efter Dansk Standard, Dansk Ingeniørforenings  

 normer eller analyseforskrifter, godkendt af en central myndighed, kan indgå  

 i undersøgelsesprogrammer for kommunale laboratorier, som er udstyret med  

 kemisk sagkundskab, og hvor laboratoriet er rimeligt forsynet med udstyr til  

 kemiske analyser.
Da den koordinerende funktion inden for denne form for  

 miljøkontrol ligesom for levnedsmiddelkontrollens vedkommende forudsættes  

 henlagt til et eller flere centrale institutter, bør det dog til sikring af  

 rimelige vilkår for det koordinerende arbejde tilstræbes, at de nævnte  

 normregulerede vandanalyser, herunder analyser af spildevandsslam og  

 lignende, så vidt muligt samles på et laboratorium pr. amt.
Landsdækkende  

 undersøgelser, herunder sådanne som skal indgå i internationale  

 undersøgelsesprogrammer, vil kunne gennemføres ved samarbejde mellem sådanne  

 større laboratorier, miljøstyrelsen og centrale institutter.
 8. For så vidt angår meget avancerede  

 kemisk-analytiske miljøundersøgelser bør det ved planlægningen sikres, at  

 disse efter samråd med miljøstyrelsen koncentreres på ganske få laboratorier  

 i landet.
9. Apparatur til måling af luftforurening og støj bør  

 anskaffes gradvis i takt med behovet, der bl.a. vil afhænge af antallet af  

 sager vedrørende gener af denne art.
Flere kontrolenheder vil med fordel  

 kunne være fælles om apparatur, der forudsætter særlig teknisk medhjælp såvel  

 ved betjeningen som ved vurderingen af måleresultater.
Avanceret  

 specialapparatur bør formentlig indtil videre ikke påregnes anskaffet af  

 kommunale levnedsmiddelkontrolenheder.
10. Prøveudtagningsfunktioner, tilsynet med  

 tilvirkningsvirksomheder og de øvrige tilsynsopgaver vedrørende levnedsmidler  

 vil udgøre en betydelig belastning af det lokale  

 levnedsmiddelkontrolpersonale.
Ved gennemførelsen af samtlige bestemmelser i  

 levnedsmiddelloven må denne belastning påregnes at blive større end hidtil.  

 Ved vurderingen af kontrolenhedernes personalebehov bør det tages i  

 betragtning, at mange rutinemæssige tilsyns- og prøvetagningsopgaver med  

 fordel kan løses af personale med mindre teoretisk uddannelse end dyrlæger,  

 farmaceuter m.fl. såsom laboranter, husholdningslærere, mejerister,  

 mejeriteknikere, tilsynsassistenter fra kødvarevirksomheder og andre.
Dette  

 gælder især, når det basale tilsyn, der danner grundlag for meddelelse af  

 autorisation, er gennemført.
11. Prøveudtagnings- og i et vist omfang  

 tilsynsfunktioner vedrørende miljøkontrol må forudses at ville belaste  

 levnedsmiddelkontrolenhedernes personale i et væsentligt større omfang, end  

 det er tilfældet i dag.
Det vil dog først være muligt at skønne endeligt  

 herover, når de bekendtgørelser og cirkulærer m.v., som skal danne basis for  

 miljøreformens gennemførelse, er udarbejdet, jfr. ovenfor under afsnit II, B.
V.
Særligt om planlægningen i hovedstadsområdet.
Det er ministeriets opfattelse, at de retningslinier for  

 laboratorieplanlægningen, som er indeholdt i nærværende cirkulæreskrivelse,  

 også vil kunne finde anvendelse i hovedstadsområdet.
Efter  

 levnedsmiddellovens § 52, stk. 5, jfr. miljølovens § 59, vil de  

 planlægningsopgaver, som i den øvrige del af landet påhviler amtsrådene, fra  

 den 1. april 1974 blive varetaget af hovedstadsrådet.
Konkrete  

 tvivlsspørgsmål vedrørende planlægningen i hovedstadsområdet, som måtte opstå  

 før 1. april 1974, vil kunne forelægges for statens levnedsmiddelinstitut,  

 jfr. nedenfor under afsnit VII.
 Ministeriet vil endvidere drage omsorg for, at der holdes den fornødne  

 kontakt med fællesudvalget vedrørende hovedstadsrådet.
VI.
Tekniske retningslinier.
 Den plan, som amtsrådet herefter må udarbejde inden for amtskommunens  

 område, bør indeholde oplysninger om følgende punkter:
 1. Opregning af de levnedsmiddelkontrolenheder, der  

 tænkes opretholdt under en eller anden form som et led i det samlede  

 kommunale levnedsmiddelkontrolsystem - i hvert fald i de første 5 år efter  

 den 1. april 1974 - samt angivelse af de kommuner, som tænkes omfattet af de  

 pågældende kontrolenheder.
 2. En redegørelse for, hvorledes man i øvrigt tænker  

 sig laboratorieudviklingen inden for amtskommunen i de første 5 år efter 1.  

 april 1974, og - om muligt - et skøn over udviklingen i de første 20 år fra  

 den nævnte dato. - Der tænkes herved blandt andet på, at nogle  

 laboratoriebygninger inden for 20-årsperioden vil have nået grænsen for sin  

 anvendelighed eller - som led i kommunens udvikling - må flyttes for at give  

 plads til anden virksomhed. - Der tænkes også på mulighed for ændrede  

 dispositioner i forbindelse med vakancer i ledende stillinger og lignende.
 3. Nærmere beskrivelse af de aktuelle forhold  

 vedrørende de enkelte kontrolenheder med følgende oplysninger:
a.
Levnedsmiddelkontrolenhedens bruttoetageareal (incl. udnyttet  

 kælderareal). Plantegning kan vedlægges.
b.
Etagearealets fordeling på bakteriologisk-hygiejniske,  

 kemisk-analytiske og særlige miljøtekniske funktioner, væsentlige  

 servicefunktioner samt administrative funktioner.
c.
En beskrivelse af tilsynsafdelingen, herunder redegørelse for  

 tilsynspersonalets uddannelse og funktion, prøveudtagningsvogne m.m.
d.
Antal og art af akademisk uddannede medarbejdere, beskæftiget i  

 laboratoriet.
e.
Specifikation af andet personale.
f.
Oplysning om enkelt-apparatur med anskaffelsespris over 25.000 kr.
g.
Vurdering af laboratoriets mulighed for at medvirke i de forskellige  

 typer undersøgelser.
h.
Oplysning om, hvilke laboratoriebygninger der eventuelt - som måske  

 mindre egnede til egentlig laboratoriearbejde - fremtidig tænkes anvendt som  

 udgangspunkt for f.eks. besætningskontrol eller tilsyn med  

 tilvirkningsvirksomheder.
 4. Plan for de enkelte kontrolenheders fremtidige  

 opgaver med hensyn til:
a.
Tilsynsforretninger og prøveudtagninger såvel på levnedsmiddel- som på  

 miljøområdet, herunder angivelse af antallet af levnedsmiddelvirksomheder og  

 -udsalg, der sorterer under kontrolenheden, samt angivelse af evt.  

 virksomheder, der fremstiller tilsætningsstoffer.
b.
Bakteriologisk-hygiejniske undersøgelser vedrørende levnedsmidler.
c.
Analytisk-kemiske levnedsmiddelundersøgelser.
d.
Undersøgelser vedrørende drikkevand, spildevand og recipientvand -  

 bakteriologisk - kemisk-analytisk.
e.
Eventuelt andre forudseelige miljømæssige opgaver, der formodes at  

 kunne indpasses i laboratoriernes arbejdsprogram.
 (Det er en klar forudsætning, at ikke alle kontrolenheder i amtskommunen  

 nødvendigvis skal kunne løse alle de nævnte opgaver).
 5. Med henblik på vurderingen af planen for så vidt  

 angår pkt. 4 a-e skal man anmode om, at der så vidt muligt vedlægges  

 talmateriale til belysning af de nuværende opgaver.
 6. Påvisning af laboratorieopgaver af miljømæssig art,  

 som indtil videre ikke kan påregnes varetaget inden for et  

 kommunalt/amtskommunalt laboratoriesystem, men som formodes løst på  

 speciallaboratorier (statslige speciallaboratorier, institutter ved højere  

 læreanstalter, ATV-institutter, private laboratorier, sygehuslaboratorier).
VII.
Generelt.
 Miljøministeriet lægger blandt andet af hensyn til gennemførelsen af  

 autorisationsordningen på levnedsmiddelområdet vægt på, at de af amtsrådene  

 på grundlag af nærværende retningslinier udarbejdede - eventuelt foreløbige -  

 planer kan foreligge til godkendelse senest den 1. marts 1974.
Med hensyn til proceduren i forbindelse med udarbejdelsen af de nævnte  

 planer henledes opmærksomheden på, at planen efter levnedsmiddellovens § 52  

 skal udarbejdes efter forslag fra kommunalbestyrelserne inden for  

 amtskommunens område og efter forhandling med disse.
Efter drøftelse med de  

 kommunale organisationer kan man pege på, at det ofte vil kunne være  

 hensigtsmæssigt at der træffes aftale mellem amtsrådet, den stedlige  

 kommuneforening og de kommuner, som driver levnedsmiddellaboratorierne, med  

 henblik på den nærmere tilrettelæggelse af fremgangsmåden ved planens  

 udarbejdelse.
Ministeriet har samtidig med udsendelsen af nærværende cirkulæreskrivelse  

 anmodet såvel levnedsmiddelinstituttet og miljøstyrelsen som  

 veterinærdirektoratet om at være rede til at yde den fornødne bistand til de  

 enkelte amtsråd og kommunalbestyrelser i spørgsmål vedrørende  

 laboratorieplanlægning m.v.
Henvendelse herom kan rettes til statens  

 levnedsmiddelinstitut, Mørkhøjbygade 19, 2860 Søborg, (tlf.nr. (01) 69 66  

 00), der vil drage omsorg for eventuel koordination med henholdsvis  

 miljøstyrelsen og veterinærdirektoratet.
 Miljøministeriet, den 5. november 1973.
 Helge Nielsen.
 /Niels Borre.
