Nr BSF 126 Forslag til folketingsbeslutning om kontrol og godkendelse af medicinsk  

 udstyr (implantater) inden ibrugtagning Fremsat af Kirsten Jacobsen (FP) Kim Behnke (FP) Tom Behnke (FP) Aage  

 Brusgaard (FP) Jan Køpke Christensen (FP) Niels Højland (FP) Annette Just  

 (FP) den 22. april 1997 Folketinget pålægger regeringen så snart som muligt at fremsætte forslag, som sikrer, at der sker en officiel godkendelse og kontrol af medicinsk udstyr, de såkaldte implantater, inden ibrugtagning.
Bemærkninger til forslaget Hensigten med dette forslag er at få etableret et centralt godkendelses-  

 og kontrolorgan i Danmark.
Det kunne være Sundhedsstyrelsen, som skal forestå  

 følgende aktiviteter:
- sikre, at patienter altid imformeres om og godkender deres deltagelse i  

 medicinske forsøg - sikre, at der altid gennemføres neutrale videnskabelige analyser af alle  

 nye behandlingsformer - sikre, at Sundhedsstyrelsen modtager indberetninger om uhensigtsmæssige  

 behandlingsmetoder og behandlingsforløb - sikre et alarmeringssystem i Sundhedsstyrelsen, som aktiveres, når  

 indberetninger tilsiger, at en bestemt behandling eller metode giver uønskede  

 resultater - sikre en godkendelse af medicinsk udstyr inden ibrugtagning - sikre, at læger ikke optræder i dobbeltroller, f.eks. både som ansvarlig  

 læge og producent, så der ikke opstår habilitetsproblemer - sikre, at der forekommer en bedre kontrol ved tildeling af offentlige  

 midler til forskning og udvikling af nye produkter.
Boneloc-sagen er et skoleeksempel på, hvor galt det kan gå, fordi  

 reservedele til mennesker hverken skal kontrolleres eller godkendes af nogen  

 som helst inden ibrugtagning.
Det er alene overladt til den enkelte læge at  

 bedømme, om reservedelen er god nok.
Lægemidler, som folk måske kun skal  

 bruge i en kortere periode, skal igennem omfattende test og godkendelse,  

 hvorimod medicinsk udstyr, som skal bruges hele livet, ikke skal godkendes.  

 Det hænger ikke sammen.
Læger kan således frit eksperimentere med helt nye former for f.eks.  

 hofteoperationer helt uden forudgående forsøg eller kontrol.
Der er frit slag  

 for den enkelte læge ved valget af f.eks. proteser, som skal erstatte f.eks.  

 en nedslidt hofte eller noget så vitalt som f.eks. hjerteklapper.
 Den manglende kontrol er en af hovedårsagerne til, at flere tusinde  

 hoftepatienter, som fik en protese sat fast med cementen Boneloc, skal  

 opereres om.
De første forsøg med Boneloc begyndte på Rigshospitalet helt tilbage i  

 slutningen af 1980'erne.
Og i 1990'erne fulgte kirurgerne på de øvrige danske  

 hospitaler efter.
Der var ikke anden dokumentation for Bonelocs virkning end  

 den, der kom fra Rigshospitalet.
Den dokumentation var ikke meget værd, fordi  

 den læge, der forestod undersøgelserne, selv havde udviklet Boneloc-cementen  

 og selv var økonomisk involveret i de selskaber, som fremstillede cementen.  

 På Rigshospitalet havde man prøvet det af i to år, men det hjælper ikke  

 alverden, når det smuldrer efter længere tid.
Problemerne begyndte at vise  

 sig i 1992. Nogle hofteproteser løsnede sig fuldstændig, fordi  

 Boneloc-cementen smuldrede.
Der blev efterfølgende i 1993 lavet en  

 undersøgelse af Boneloc.
Undersøgelsen viste, at Boneloc-cementen ikke var så  

 god som andre cementprodukter.
Når midlet tørrede, begyndte det at smuldre,  

 hvilket medførte, at protesen løsnede sig.
I Norge og Sverige har man en godkendelsesordning særligt for medicinsk  

 udstyr og en lovbundet indberetningspligt ved forsøg.
Det er måske grunden  

 til, at svenskere og nordmænd efterfølgende advarede mod cementen.
Herefter  

 tog debatten fart, og der er vel ingen, som har undgået de grusomme  

 beretninger om de fejlopererede Boneloc-patienters skæbner.
I 1995 lavede Norske Hofteregister en undersøgelse, som viste, at 10-15  

 pct. af de hofter, der var sat fast med Boneloc, løsnede sig igen.
Normalt  

 ligger den problematiske procent på 2. Først herefter tog Sundhedsstyrelsen  

 produktet ud af markedet.
Hvis der havde eksisteret en godkendelsesproces for  

 medicinsk udstyr, ville det ikke være muligt, at Boneloc-sagen havde udviklet  

 sig så galt, som den gjorde.
Boneloc-sagen står ikke alene i listen over fejlslagne forsøg med  

 hofteproteser.
Hoftesagerne fra Aalborg og fra Sundby udviser et lignende  

 hændelsesforløb.
I midten af 1970'erne blev man opmærksom på en tiltagende høj hyppighed af  

 mekanisk løsning og knogletab hos patienter opereret for smertefulde  

 hoftelidelser med cementerede hofteproteser.
Dette medførte udvikling af  

 cementfrie hofteproteser ud fra den opfattelse, at problemerne skyldtes  

 cementfejl.
Mange opererede patienter klagede efterfølgende over smerter.
Det førte  

 til, efter kraftig omtale i medierne, at der blev gennemført en undersøgelse  

 af de patienter, som var opereret med cementfrie hofteproteser, hvis de  

 ønskede det. 362 patienter blev undersøgt, og af disse var 14,6 pct.  

 reopererede, og 16,3 pct. skulle opereres igen, dvs. en samlet procent på  

 31,9. Disse tal overskrider meget væsentligt gennemsnitstallet for hele  

 landet.
Også på Sundby Hospital var der problemer.
Her var 23 patienter ud af  

 71 opererede utilfredse med behandlingen.
Disse sager kunne også være  

 undgået, hvis der havde eksisteret en godkendelsesordning for medicinsk  

 udstyr.
Hoftesagen og Boneloc-skandalen er blot to af de mest graverende tilfælde.  

 Skal danskere have kunstige hjerteklapper, kunstigt hjerte, spiraler til  

 svangerskabsforebyggelse eller brystimplantater (silicone), gælder samme  

 regler.
Svigter disse implantater, er det ikke smerter som følge af  

 fejlindgreb, der er tale om.
Da gælder det liv og død.
Med dette forslag ønsker forslagsstillerne at sikre, at risikoen for en  

 Boneloc-skandale, en ny hoftesag eller andre fremtidige mere uhyggelige sager  

 minimeres.
Som udgangspunkt ønskes, at medicinsk udstyr sidestilles med  

 lægemidler.
Boneloc-sagen har vist, at det kan være mindst lige så skadeligt  

 for mennesker at få indopereret forkert udstyr som at indtage forkert  

 medicin.
Det afgørende for dette forslag er derfor, at der i fremtiden kommer  

 en kontrol og godkendelsesinstans, som kan sikre, at Boneloc-skandalen og  

 hoftesagerne fra Aalborg og Sundby bliver enestående i dansk historie.
Skriftlig fremsættelse Kirsten Jacobsen (FP):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om kontrol og godkendelse af  

 medicinsk udstyr (implantater) inden ibrugtagning.
(Beslutningsforslag nr.
B 126).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
