 I medfør af § 64, stk. 1, jf. § 100, i lov nr. 271 af 13. maj 1987 om valg  

 til Folketinget, § 26, stk. 5, i lov nr. 746 af 7. december 1988 om valg af  

 danske repræsentanter til Europa-Parlamentet (De Europæiske Fællesskabers  

 Forsamling) og § 70, stk. 1, i lov nr. 140 af 8. marts 1989 om kommunale valg  

 fastsættes:
 § 1.  Forud for hvert valg, herunder folkeafstemning,  

 skal kommunalbestyrelsen oprette en protokol over de brevstemmer, som  

 kommunalbestyrelsen modtager til det pågældende valg.
§ 2.  De dage, hvor kommunalbestyrelsen modtager  

 brevstemmer, skal der i brevstemmeprotokollen indføres oplysning om antallet  

 af modtagne brevstemmer i alt på den pågældende dato.
I protokollen anføres  

 ligeledes, hvorledes de modtagne brevstemmer fordeler sig på brevstemmer  

 modtaget fra kommunens folkeregister, fra tilforordnede vælgere, der fungerer  

 som brevstemmemodtagere på plejehjem m.v. eller i vælgerens eget hjem, samt  

 fra postvæsenet, (dvs. brevstemmer, der er afgivet på andre kommuners  

 folkeregistre, på sygehuse, danske repræsentationer i udlandet m.v.).
 Stk. 2.  I brevstemmeprotokollen skal endvidere indføres  

 oplysning om antallet af brevstemmer modtaget på en bestemt dato, der er  

 videresendt til andre kommuner, samt datoen for videresendelsen, jf.  

 folketingsvalglovens § 64, stk. 2 og 3, og den kommunale valglovs § 70, stk.  

 2.
§ 3.  De modtagne brevstemmer påtegnes på yderkuverten  

 med datoen for modtagelsen.
Brevstemmer, der modtages på valgdagen, påtegnes  

 tillige med klokkeslæt.
 § 4.  I brevstemmeprotokollen indføres oplysning om,  

 hvorledes det samlede antal brevstemmer, der modtages til og med valgdagen,  

 og som ikke er videresendt til andre kommuner, er fordelt til de enkelte  

 afstemningssteder i kommunen, samt hvor mange der ikke kan henføres til et  

 bestemt afstemningssted, f.eks. fordi vælgerens navn, fødselsdato eller  

 adresse er mangelfuldt angivet på yderkuverten.
 Stk. 2.  Brevstemmerne for de enkelte afstemningssteder  

 afleveres til de pågældende valgstyrere, der gennemgår eller påtegner  

 brevstemmerne i overensstemmelse med reglerne i folketingsvalglovens §§ 65-66  

 henholdsvis den kommunale valglovs §§ 71-72.
§ 5.  De brevstemmer, som kommunalbestyrelsen modtager  

 efter valgdagen, men inden valget er endeligt godkendt, påtegnes om datoen  

 for modtagelsen, registreres i brevstemmeprotokollen og opbevares, indtil  

 valget er endeligt godkendt.
De tilintetgøres derefter sammen med det øvrige  

 valgmateriale, der skal tilintetgøres, jf. dog stk. 2.
 Stk. 2.  Hvis det må antages, at det drejer sig om en  

 brevstemme til det kommende folketingsvalg afgivet af en sømand eller dennes  

 medsejlende ægtefælle efter reglen i folketingsvalglovens § 58, stk. 3,  

 hvorefter søfolk på danske skibe i udenrigsfart og deres medsejlende  

 ægtefæller kan afgive brevstemme på skibet fra dagen efter et folketingsvalg  

 med gyldighed for førstkommende folketingsvalg, skal brevstemmen opbevares  

 til førstkommende folketingsvalg og registreres i den pågældende  

 brevstemmeprotokol, når denne er oprettet, efter reglerne i § 2.
 § 6.  De brevstemmer, som kommunalbestyrelsen  

 modtager, efter at det pågældende valg er endeligt godkendt, påtegnes om  

 datoen for modtagelsen og opbevares indtil førstkommende valg af den art,  

 hvortil de efter teksten eller afmærkningen på yderkuverten er bestemt, og  

 registreres i brevstemmeprotokollen for det pågældende valg, når denne er  

 oprettet, efter reglerne i § 2, jf. dog stk. 2.
 Stk. 2.  Hvis det med sikkerhed må antages, at det  

 drejer sig om en brevstemme afgivet til det afholdte valg, kan  

 kommunalbestyrelsen tilintetgøre den pågældende brevstemme.
 § 7.  Brevstemmeprotokollerne opbevares af  

 kommunalbestyrelsen i overensstemmelse med de regler, der i henhold til loven  

 om kommunernes styrelse er fastsat om kassation i kommunernes arkiver.
 § 8.  Brevstemmeprotokollerne skal udformes som vist i  

 bilaget til cirkulæret.
Stk. 2.  Fortrykte brevstemmeprotokoller kan købes hos  

 Barfod & I.
Chr.
Petersen, Postboks 1332, Fabriksparken 56, 2600  

 Glostrup, telefon 42 45 15 16.
 § 9.  Cirkulæret træder i kraft den 3. maj 1989.
 Stk. 2.  Snarest efter modtagelsen skal  

 kommunalbestyrelsen oprette og føre protokol over de brevstemmer, der  

 modtages til Europa-Parlamentsvalget den 15. juni 1989.
 Stk. 3.  De brevstemmer, som kommunalbestyrelsen inden  

 modtagelsen af cirkulæret har modtaget til Europa-Parlamentsvalget,  

 registreres i protokollen, så vidt muligt i overensstemmelse med de regler,  

 der er angivet i § 2.
