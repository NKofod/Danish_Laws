 Hermed fastsættes følgende forretningsorden for det i henhold til § 9 i  

 lov nr. 250 af 8. juni 1979 om gasinstallationer og installationer i  

 forbindelse med vand- og afløbsledninger nedsatte nævn vedrørende  

 autoriserede gas-, vand- og sanitetsmestre og kloakmestre:
§ 1.  Nævnets formand er en dommer.
I sager vedrørende  

 gas-, vand- og sanitetsmestre tiltrædes nævnet af fire medlemmer, hvoraf de  

 to er kommunalt ansatte ingeniører med særligt kendskab til gas-, vand- og  

 sanitetsinstallationer samt to autoriserede gas-, vand- og sanitetsmestre.
I  

 sager vedrørende kloakmestre tiltrædes nævnet af fire medlemmer, hvoraf de to  

 er kommunalt ansatte ingeniører med særligt kendskab til kloakledninger samt  

 to autoriserede kloakmestre.
 Stk. 2.  Ministeren for offentlige arbejder udpeger en  

 sekretær for nævnet.
 § 2.  Intet af nævnets medlemmer må deltage i  

 behandlingen af en sag, når vedkommende efter retsplejelovens regler ville  

 være inhabil som dommer.
 § 3.  Et medlem er pligtig at give nævnet meddelelse  

 om omstændigheder, som vil kunne medføre hans inhabilitet, jfr. § 2, ligesom  

 enhver af nævnets andre medlemmer, der måtte være bekendt med sådanne  

 omstændigheder, er forpligtet til overfor nævnet at give oplysning herom.
 § 4.  Spørgsmål om, hvorvidt et medlem skal vige sit  

 sæde, bør så vidt muligt rejses, inden nævnets behandling af selve sagen  

 begynder.
 Stk. 2.  Nævnet afgør selv i påkommende tilfælde, om et  

 medlem kan deltage i en sags behandling.
 § 5.  I tilfælde, hvor et medlem betragtes som  

 inhabil, udpeger ministeren for offentlige arbejder et ad hoc-medlem til at  

 deltage i behandlingen af den pågældende sag.
 § 6.  For sekretæren finder §§ 2-5 tilsvarende  

 anvendelse.
 § 7.  Nævnet behandler sager vedrørende frakendelse af  

 autorisation i henhold til lovens § 9 efter begæring fra Danmarks Gasmateriel  

 Prøvning eller fra en kommunalbestyrelse.
 Stk. 2.  Dersom sagen er genstand for strafferetlig  

 forfølgning, bør nævnets behandling i almindelighed afvente afslutningen af  

 denne.
 Stk. 3.  Nævnet behandler endvidere klager i henhold til  

 lovens § 5, stk. 2, om afslag på ansøgning om autorisation, begrundet med de  

 i lovens § 5, stk. 1, nr. 3, nævnte forhold.
 § 8.  Begæring om nævnets behandling af sager skal  

 være skriftlig og indeholde en fremstilling af de forhold, der ønskes  

 undergivet nævnets bedømmelse.
 § 9.  Tid og sted for nævnets møder fastsættes af  

 formanden, der drager omsorg for mødernes indkaldelse.
 Stk. 2.  Formanden tilrettelægger nævnets arbejde og  

 leder forhandlingerne på nævnets møder.
 Stk. 3.  Formanden påser, at de nævnet forelagte sager  

 fremmes med tilbørlig hurtighed.
 § 10.  Inden nævnet tager en sag om frakendelse af  

 autorisation op til behandling i realiteten, gives der vedkommende  

 autoriserede mester lejlighed til at erklære sig mundtligt eller skriftligt.  

 Han gøres samtidig bekendt med, at han kan møde for nævnet med bisidder,  

 eventuelt en advokat.
Stk. 2.  En autoriseret mester, mod hvem der er rejst  

 sag ved nævnet, eller som selv har indbragt en sag for nævnet i henhold til  

 lovens § 5, stk. 2, indkaldes til møde for dette ved anbefalet brev med 8  

 dages varsel.
Nævnet kan opfordre andre til at møde og afgive forklaring for  

 nævnet, men således, at det fremgår af opfordringen, at vedkommende ikke er  

 pligtig at møde.
Stk. 3.  I tilfælde, hvor der finder procedure sted for  

 nævnet, er proceduren offentlig, såfremt den indklagede ønsker dette.
Dog kan  

 nævnet beslutte, at dørene skal lukkes, såfremt offentlig procedure ville  

 tilføje nogen en ufornøden krænkelse, herunder ved at forretnings- eller  

 driftshemmeligheder røbes.
 Stk. 4.  Bortset fra de i stk. 3 omhandlede tilfælde er  

 der ikke adgang for offentligheden til nævnets møder.
§ 11.  Over nævnets møder føres en af ministeriet for  

 offentlige arbejder autoriseret protokol, der ved hvert mødes slutning  

 underskrives af formanden.
I denne protokol angives tid og sted for mødet og  

 navnet på de medlemmer, der har deltaget i mødet, sagens journalnummer, de i  

 sagen fremlagte dokumenter, navne på de personer, der er til stede som parter  

 eller på disses vegne eller til deres bistand, og om proceduren er offentlig.  

 Endvidere skal protokollen indeholde de fremførte klagepunkter og  

 indsigelser, for så vidt de ikke indeholdes i fremlagte dokumenter.
Af  

 udviklinger og foredrag til begrundelse af påstande, begæringer eller  

 indsigelser optages intet i protokollen, medmindre formanden under særlige  

 omstændigheder bestemmer dette.
Forklaringer, der afgives for nævnet,  

 protokolleres i det omfang, formanden bestemmer dette.
Stk. 2.  Oplæsning af det protokollerede kan ske, når en  

 part ønsker det.
Protokollerede forklaringer oplæses for den, der har afgivet  

 forklaringen, og det bemærkes i protokollen, om han godkender det  

 protokollerede.
§ 12.  Snarest muligt efter sagens endelige behandling  

 træffer nævnet afgørelse ved en af grunde ledsaget kendelse.
For at  

 beslutning kan træffes, skal alle medlemmer være til stede.
Hvert medlem har  

 een stemme.
Stk. 2.  I tilfælde af uenighed mellem nævnets medlemmer  

 træffes afgørelsen i overensstemmelse med flertallets vedtagelse.
Såfremt  

 mindretallet ønsker det, skal en kendelse, der ikke frifinder indklagede,  

 indeholde oplysning om mindretallets stilling uden angivelse af vedkommende  

 medlemmers navne.
 § 13.  Under de i lovens § 9, stk. 1, angivne  

 betingelser kan nævnet frakende en autoriseret gas-, vand- og sanitetsmester  

 eller kloakmester autorisationen på tid fra 1-5 år eller indtil videre.
 Stk. 2.  Nævnet kan til enhver tid efter ansøgning i  

 henhold til lovens § 11 ved kendelse ophæve en af nævnet foretagen  

 frakendelse.
 Stk. 3.  I sager indbragt for nævnet i henhold til  

 lovens § 5, stk. 2, kan nævnet ved kendelse stadfæste afslaget på ansøgning  

 om autorisation eller bestemme, at betingelserne i § 5, stk. 1, nr. 3, for  

 nægtelse af autorisation ikke er til stede.
 § 14.  Nævnets kendelser indføres i en dertil  

 indrettet protokol og underskrives af formanden.
 Stk. 2.  I tilfælde, hvor kendelsen går ud på  

 frakendelse af en autorisation, skal kendelsen indeholde oplysning om, at  

 afgørelsen af autorisationens indehaver kan forlanges indbragt for domstolene  

 i henhold til lovens § 10.
Stk. 3.  Når en kendelse er vedtaget, sendes udskrift af  

 kendelsen snarest ved anbefalet brev til den pågældende mester og eventuelle  

 andre parter i sagen.
Udskrift sendes endvidere til Danmarks Gasmateriel  

 Prøvning og ministeriet for offentlige arbejder.
 § 15.  Nævnets adresse er ministeriet for offentlige  

 arbejder.
 Stk. 2.  De med nævnets virksomhed forbundne udgifter  

 afholdes af statskassen.
