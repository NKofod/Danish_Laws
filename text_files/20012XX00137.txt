Skriftlig fremsættelse (27. februar  

 2002) Justitsministeren Herved tillader jeg mig for Folketinget at  

 fremsætte:
 Forslag til lov om ændring af retsplejeloven  

 (Forbedret vidnebeskyttelse).
(Lovforslag nr.
L 139).
Lovforslaget har til formål at indføre en  

 yderligere beskyttelse af vidner i straffesager.
Vidners retsstilling  

 foreslås således styrket ved, at der i straffesager i ganske  

 særlige tilfælde kan ske hemmeligholdelse af et vidnes identitet  

 over for tiltalte (anonyme vidner). Hermed sigtes der til tilfælde,  

 hvor omstændighederne i sagen med styrke taler for, at vidnet kan blive  

 udsat for repressalier eller andre ubehageligheder, hvis den tiltalte  

 får oplysninger om vidnets identitet.
Rettens beslutning om anonym vidneførsel efter  

 retsplejelovens § 848 vil i høj grad have undtagelsens karakter.
De  

 foreslåede regler vil kunne anvendes, hvor der er tale om  

 såkaldte tilfældige vidner, dvs. personer, som tiltalte ikke  

 kender i forvejen, og som ved en ren tilfældighed overværer eller  

 bliver offer for en forbrydelse.
I disse tilfælde vil det nemlig kun  

 helt undtagelsesvis have betydning for tiltaltes forsvar at kende vidnets  

 identitet.
Kravet om, at afgørende hensyn til vidnet skal gøre  

 hemmeligholdelse af vidnets identitet påkrævet, indebærer,  

 at det navnlig vil være i visse sager om grov og mere organiseret  

 kriminalitet, herunder bandekriminalitet, at den foreslåede bestemmelse  

 vil kunne være relevant.
Rettens beslutning om hemmeligholdelse af et vidnes  

 identitet berører efter forslaget ikke forsvarerens ret til at  

 overvære vidnets forklaring samt stille spørgsmål til  

 vidnet og til at få fuldt kendskab til vidnets identitet.
De  

 foreslåede regler indebærer heller ikke nogen begrænsning i  

 tiltaltes adgang til at få kendskab til de vidneforklaringer, som  

 afgives i sagen mod tiltalte.
Som en yderligere retssikkerhedsgaranti  

 foreslås det, at rettens afgørelse om hemmeligholdelse af et  

 vidnes identitet kan kæres.
 Endvidere indeholder lovforslaget en ændring af  

 retsplejelovens § 841, således at retten allerede forud for  

 domsforhandlingen kan tage stilling til en anmodning om hemmeligholdelse af  

 et vidnes identitet efter de foreslåede bestemmelser i § 848.
 Yderligere foreslås en konsekvensændring af  

 den gældende bestemmelse i § 835, stk. 2, således at  

 anklagemyndigheden   hvis man agter at fremsætte anmodning om  

 hemmeligholdelse af vidnets identitet over for tiltalte   under sagens  

 forberedelse kan give forsvareren pålæg om ikke at videregive  

 oplysninger om et vidnes navn, stilling og bopæl til tiltalte i  

 perioden fra efterforskningens afslutning, indtil retten har taget stilling  

 til spørgsmålet om eventuel hemmeligholdelse.
 Gennem en foreslået ændring af retsplejelovens  

 § 748, stk. 5, fastslås det udtrykkeligt, at også hensynet til  

 tredjemand   f.eks. et vidne, der kan frygte for repressalier  

 undtagelsesvis vil kunne begrunde, at der ikke skal gives sigtede  

 underretning om afholdelse af et retsmøde under efterforskningen,  

 eller at sigtede skal være udelukket fra at overvære et  

 retsmøde under efterforskningen helt eller delvis.
 Idet jeg i øvrigt henviser til lovforslaget og de  

 ledsagende bemærkninger, skal jeg hermed anbefale lovforslaget til det  

 Høje Tings velvillige behandling.
