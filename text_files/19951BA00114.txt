Nr BSF 114 Forslag til folketingsbeslutning om indførelse af betalingsordninger,  

 betalingsringe, bompenge m.v. for den gennemkørende biltrafik Fremsat af Margrete Auken (SF) Tommy Dinesen (SF) Aage Frandsen (SF) Steen  

 Gade (SF) den 26. marts 1996 Folketinget opfordrer regeringen til at skabe mulighed for, at kommuner og amtskommuner som en del af trafikplanlægningen i disse områder kan indføre betalingsordninger, betalingsringe, bompenge m.v. for den gennemkørende bilisme.
Bemærkninger til forslaget De trafikskabte lokale miljøproblemer i form af røg, støj og møg er størst  

 i byerne.
Mange kommuner er da også begyndt at udarbejde handlingsplaner for  

 trafik og miljø, men kommunerne og amtskommunerne har ikke i dag mulighed for  

 i denne planlægning at anvende økonomiske styringsmidler for at begrænse den  

 gennemkørende pendlingstrafik og den gennemkørende tunge lastbiltrafik i  

 tætbebyggede byområder.
I regeringens »Natur- og Miljøpolitisk Redegørelse« side 483 kan  

 man læse, at »Ud over parkeringsafgifter er bompenge eller vejskatter en  

 mulighed for at regulere omfanget af den lokale biltrafik.
Regeringen vil  

 nærmere undersøge behovet for anvendelse af sådanne styringsmidler«.
Forslagsstillerne er ikke i tvivl om, at der er et behov for at udnytte  

 disse økonomiske styringsmidler.
Spørgsmålet er imidlertid, hvem der kan  

 beslutte at oprette en betalingsring, bompenge, vejskatter m.v.  

 Forslagsstillerne mener, at denne kompetence bør overlades til de politisk  

 valgte forsamlinger i kommunerne og i særlige tilfælde til amtskommunerne.  

 Indtægterne fra ordningerne skal samtidig øremærkes til en tiltrængt  

 forbedring af den kollektive trafik, således at den kollektive trafik kan  

 opfylde det kollektive transportbehov, der skabes, når pendlere lader bilen  

 stå.
Da det ikke er muligt helt at fjerne biltrafikken fra byerne, skal der  

 være mulighed for, at en del af pengene anvendes til oprettelse af  

 »støjpuljer« til at formindske støjen i boligområder, der støder op  

 til større veje, herunder lydisolering af de boliger, der ligger klos op ad  

 større trafikanlæg.
Samtidig vil en sænkning af biltrafikken i byerne betyde,  

 at flere parkeringspladser kan nedlægges, og at der kan oprettes veje og  

 pladser, hvor både den kollektive trafik, cyklisterne og fodgængerne får  

 langt bedre vilkår.
De kommunale og regionale betalingsordninger skal således  

 også kunne anvendes til finansiering af sådanne formål.
