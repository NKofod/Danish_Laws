Ved Arbejdsrettens dom af 20/2-92 i sag nr. 91.116 (A 1992, s. 42)  

 blev en bagerivirksomhed tilpligtet at anerkende at være omfattet af en  

 bestemt overenskomst og desuden pålagt bod for at overtræde en  

 gensidighedsbestemmelse (om fortrinsvis at ansætte henholdsvis tage  

 ansættelse hos medlemmer af de parter, der var omfattet af overenskomsten).  

 Bageriet blev nu påny fundet skyldig i at have overtrådt  

 gensidighedsbestemmelsen og idømtes herfor en bod på 50.000 kr.
Påstande fra  

 bageriet om ikke at være bundet af Hovedaftalen mellem DA og LO, efter at  

 bageriet havde opsagt denne, toges ikke til følge, idet parterne var enige  

 om, at bageriet var omfattet af en kollektiv overenskomst, der bl. a.
 bestemte, at hovedaftalen var gældende mellem parterne.
 Under denne sag har Landsorganisationen i Danmark for Nærings- og  

 Nydelsesmiddelarbejder Forbundet indklaget Løjt Bageri A/S ved bagermester  

 Ejner Jørgensen, Løjt Skolegade 7 A, 6200 Aabenraa, for Arbejdsretten og  

 nedlagt følgende påstande:
 Indklagede tilpligtes at anerkende, at den indklagede virksomhed fortsat  

 er omfattet af overenskomsten mellem Centralforeningen af Bager- og  

 Konditormestre i Jylland og Nærings- og Nydelsesmiddelarbejder Forbundet,  

 Bagergruppen/Møllergruppen, indtil den er bortfaldet i overensstemmelse med  

 reglerne i Hovedaftalens § 7.
 Indklagede har begået brud på overenskomstens gensidighedsbestemmelse ved  

 at beskæftige uorganiseret arbejdskraft.
 Indklagede tilpligtes at betale en efter Arbejdsrettens skøn fastsat bod  

 til Nærings- og Nydelsesmiddelarbejder Forbundet, Bagergruppen/Møllergruppen.
Indklagede har påstået frifindelse, idet indklagede anerkender, at  

 indklagede er omfattet af overenskomsten mellem Centralforeningen af Bager-  

 og Konditormestre i Jylland og Nærings- og Nydelsesmiddelarbejder Forbundet  

 på de i forligsmandens mæglingsforslag pkt.
A-H nævnte vilkår indtil den 1.  

 marts 1995.
 Indklagede har yderligere principalt påstået klageren tilpligtet at  

 anerkende, at indklagede med virkning fra den 1. januar 1993 ikke har været  

 forpligtet af Hovedaftalen mellem Dansk Arbejdsgiverforening og  

 Landsorganisationen i Danmark.
 Indklagede har subsidiært påstået klageren tilpligtet at anerkende, at  

 indklagede med virkning fra den 1. januar 1994 ikke har været forpligtet af  

 Hovedaftalen mellem Dansk Arbejdsgiverforening og Landsorganisationen i  

 Danmark.
 Klageren har påstået frifindelse for de af indklagede overfor klageren  

 nedlagte anerkendelsespåstande.
 Ved Arbejdsrettens dom af 20. februar 1992 blev Løjt Bageri A/S tilpligtet  

 at anerkende at være omfattet af overenskomsten mellem Centralforeningen af  

 Bager- og Konditormestre i Jylland og Nærings- og Nydelsesmiddelarbejder  

 Forbundet, Bagergruppen/Møllergruppen, og skulle overholde  

 gensidighedsbestemmelsen i overenskomstens bilag 4. Indklagede blev desuden  

 pålagt en bod på 25.000 kroner for overtrædelse af gensidighedsbestemmelsen  

 og vægring ved at deltage i den fagretlige behandling af sagen.
 Overenskomst 1993-1995 af 5. maj 1993 mellem Bager- og Konditormestre i  

 Danmark og Nærings- og Nydelsesmiddelarbejder Forbundet,  

 Bager/Møllerbranchen, indeholder i § 32 følgende bestemmelse:
»Hovedaftalen af 31.10.1973 mellem Dansk Arbejdsgiverforening og  

 Landsorganisationen med senere ændringer er gældende.« Overenskomsten har som bilag 3 følgende gensidighedsbestemmelse:
»Enkeltfirmaer eller selskaber, der er medlemmer af BKD, er  

 forpligtet til fortrinsvis at beskæftige medlemmer af NNF  

 Bager/Møllerbranchen.
Inden for BKDs interesseområde forpligter forbundets  

 medlemmer sig til fortrinsvis at arbejde hos virksomheder, der er medlemmer  

 af BKD.
Ved fortrinsvis forstås, at arbejdsgiveren ved nyansættelser er  

 forpligtet til at sikre sig, at medarbejderen er medlem af NNF  

 Bager/Møllerbranchen.
Kun i de tilfælde hvor det - efter forespørgsel hos arbejdsformidlingen, - den lokale afdeling af NNF, eller på anden måde er konstateret, at der ikke kan skaffes organiseret  

 arbejdskraft, kan uorganiseret ansættes.« Ved skrivelse af 22. november 1992 opsagde Løjt Bageri A/S overenskomsten  

 til ophør pr. 1. marts 1993.
 Ved skrivelse af 16. december 1992 gjorde Nærings- og  

 Nydelsesmiddelarbejder Forbundet Løjt Bageri A/S opmærksom på, at selskabet  

 beskæftigede bagersvend Søren Larsen, der den 14. september 1992 var blevet  

 slettet som medlem af forbundet på grund af kontingentrestance.
 Ved skrivelse af 23. december 1992 meddelte Løjt Bageri A/S forbundet, at  

 man havde påbudt Søren Larsen snarest muligt at få sagen bragt i orden.
Ved skrivelse af 7. januar 1993 meddelte forbundet Løjt Bageri A/S, at  

 Michael B.
Jacobsen havde meldt sig ud af forbundet.
Ved skrivelse af 13. januar 1993 meddelte Løjt Bageri A/S, at man havde  

 påbudt Michael B.
Jacobsen straks at bringe tingene i orden.
 Ved skrivelse af 22. januar 1993 meddelte advokat Jørn Underbjerg,  

 Aabenraa, forbundet, at Søren Larsen, der er arbejdsleder på virksomheden, nu  

 er ansat på funktionærbasis og derfor optages i Arbejdsledernes Fagforening.
Ved skrivelse af 7. februar 1993 begærede Søren Larsen, der er født den  

 23. januar 1966, optagelse i Ledernes Hoved organisation.
Søren Larsen  

 oplyser i optagelsesbegæringen, at han blev ansat den 1. september 1988, at  

 hans stilling er konditor mestersvend, og at han har 6 underlagte arbejdere  

 og funktionærer.
Ved skrivelse af 11. februar 1993 blev Michael B.
Jacobsen opsagt til  

 udgangen af uge 10 i 1993.
 Ved skrivelse af 27. april 1993 opsagde Løjt Bageri A/S Hovedaftalen til  

 bortfald snarest muligt og senest den 1. januar 1994.
 Efter overflytningsbegæring af 28. februar 1994 har bagersvend Ole  

 Svendsen, der er født den 5. juli 1970, været ansat på Løjt Bageri A/S siden  

 den 6. juli 1992. Han har den 28. februar 1994 begæret sig overflyttet fra  

 Kristelig Fagforening til Nærings- og Nydelsesmiddelarbejder Forbundet.
Bagermester Ejner Jørgensen har forklaret, at han har drevet virksomheden  

 siden 1980. Der er beskæftiget 10 mand i virksomheden.
Den årlige omsætning  

 er på 14 millioner kroner.
Virksomheden har hidtil givet et overskud på  

 mellem 400.000 kroner og 600.000 kroner, men det sidste regnskabsår gav et  

 underskud på 140.000 kroner.
Søren Larsen står for konditoriet.
En søn står  

 for bageriet.
Efter Arbejdsrettens dom af 20. februar 1992 pålagde han de  

 ansatte at være medlem af Nærings- og Nydelsesmiddelarbejder Forbundet.
En  

 nyansat er først blevet ansat efter indmeldelse i Nærings- og  

 Nydelsesmiddelarbejder Forbundet.
Han har ikke kontrolleret, om de ansatte  

 alle var medlem af forbundet.
Han var på ferie i Thailand i 17 dage fra den  

 4. januar 1993. Han fik under rejsen af en fagforeningsmand at vide, at Søren  

 Larsen som arbejdsleder i konditoriet ikke behøvede at være medlem af  

 forbundet.
Søren Larsen lærer lærlingene op.
Han tør ikke sige, hvor meget  

 tid Søren Larsen bruger på arbejdsledelse.
Da Michael B.
Jacobsen kom hjem  

 fra ferie, blev han fyret.
Han betalte dog kontingent til forbundet  

 umiddelbart før fratrædelsen.
Han har først fået kendskab til forholdet med  

 Ole Svendsen under domsforhandlingen den 9. marts 1994.
Klageren har gjort gældende, at indklagede har pligt til at sikre sig, at  

 de ansatte fortsat er medlemmer af forbundet.
Undtaget herfra er alene  

 egentlige arbejdsledere.
Der er efter de mangelfulde oplysninger om Søren  

 Larsens arbejdsforhold ikke grundlag for at anse ham for en sådan.
Indklagede  

 var lang tid om at få Michael B.
Jacobsens forhold bragt i orden.
Ole  

 Svendsen er ansat efter Arbejdsrettens dom af 20. februar 1992, selv om han  

 ikke var medlem af forbundet.
Hovedaftalen er efter overenskomstens § 32 en  

 del af overenskomsten, som parterne er enige om fortsat gælder.
Indklagede har gjort gældende, at han efter Arbejdsrettens dom af 20.  

 februar 1992 har gjort alt, hvad man med rimelighed kan forlange af ham for  

 at overholde overenskomstens gensidighedsbestemmelse.
Til støtte for den  

 principale anerkendelsespåstand er anført, at Hovedaftalen den 1. januar 1993  

 bortfaldt efter opsigelse fra en af hovedorganisationerne, hvorfor indklagede  

 fra denne dato ikke længere er forpligtet af Hovedaftalen, jf.
Hovedaftalens  

 § 11 sammenholdt med § 12. Til støtte for den subsidiære anerkendelsespåstand  

 er anført, at indklagede ved skrivelsen af 27. april 1993 i overensstemmelse  

 med Hovedaftalens § 12 har opsagt sine forpligtelser under denne til ophør  

 den 1. januar 1994.
 Arbejdsretten skal udtale:
Ved overflytningsbegæringen af 28. februar 1994 er det godtgjort, at Ole  

 Svendsen har været ansat på Løjt Bageri A/S siden den 6. juli 1992, og at han  

 først den 28. februar 1994 er blevet overflyttet til Nærings- og  

 Nydelsesmiddelarbejder Forbundet.
Herefter og efter de mangelfulde  

 oplysninger om indholdet af Søren Larsens stilling er det godtgjort, at Løjt  

 Bageri A/S i hvert fald i et tilfælde efter Arbejdsrettens dom af 20. februar  

 1992 har overtrådt overenskomstens gensidighedsbestemmelse.
Boden herfor  

 fastsættes til 50.000 kroner.
Parterne er enige om, at Løjt Bageri A/S er omfattet af overenskomsten.  

 Efter dennes § 32 er Hovedaftalen af 31. oktober 1973 mellem Dansk  

 Arbejdsgiverforening og Landsorganisationen i Danmark med senere ændringer  

 gældende.
Klageren må herefter frifindes for de af indklagede nedlagte  

 anerkendelsespåstande.
T h i k e n d e s f o r r e t Indklagede, Løjt Bageri A/S ved bagermester Ejner Jørgensen, skal til  

 klageren, Nærings- og Nydelsesmiddelarbejder Forbundet, betale en bod på  

 50.000 kr.
 Klageren, Landsorganisationen i Danmark for Nærings- og  

 Nydelsesmiddelarbejder Forbundet, frifindes for de af indklagede nedlagte  

 anerkendelsespåstande.
 Indklagede skal betale 2.000 kroner i sagsomkostninger til Arbejdsretten.
(* 1) Henvisninger: Per Jacobsen s.107 ff.
Vedr. spørgsmålet om  

 anvendeligheden af hovedaftalens § 7, stk. 2 sammenlign AD 93.282.
