Fri firmabil, nyvognsprisen Reference: LL § 16, stk. 4, Registreringsafgiftslovens § 9 og LV 1995 A.B.1.9.2 Det fremgår af ligningslovens § 16, stk. 4, at beskatning af fri  

 firmabil sker med udgangspunkt i bilens værdi, der dog mindst skal  

 sættes til 150.000 kr. og højst til 400.000 kr.
For biler anskaffet inden for de første tre år efter den  

 første indregistrering, sker værdiansættelsen ud fra  

 nyvognsprisen ved den første indregistrering.
Det gælder  

 både i indregistreringsåret og i de følgende to  

 indkomstår.
Herefter nedsættes beregningsgrundlaget for  

 værdiansættelsen til 75 pct. af nyvognsprisen.
 For biler erhvervet senere end 3 år efter bilens første  

 registrering anvendes arbejdsgiverens anskaffelsessum som grundlag for  

 opgørelsen af den skattepligtige værdi.
 Efter Skatteministeriets cirkulære nr. 72 af 17. april 1996 om  

 ligningsloven, punkt 12.4.6.2, forstås ved nyvognsprisen bilens  

 listepris fra ny, inklusive registreringsafgift, moms, leveringsomkostninger  

 og alt normalt tilbehør.
 Ændringen af registreringsafgiftsloven, lov nr. 489 af 12. juni  

 1996, der trådte i kraft den 1. juli 1996 og har virkning for priser,  

 der er anmeldt pr. 1. oktober 1996, betyder imidlertid en ændring af  

 standardprissystemet, således at de anmeldte standardpriser fremover  

 vil være vejledende priser.
Det giver den enkelte forhandler mulighed for at afgiftsberigtige  

 køretøjet på grundlag af en højere eller en lavere  

 pris end den anmeldte standardpris.
Det er dog en betingelse, at forhandleren  

 kan godtgøre, at den lavere pris indeholder en positiv avance.
 Told- og Skattestyrelsen er blevet spurgt, hvordan nyvognsprisen  

 opgøres som følge af ovennævnte lovændring.
 Told- og Skattestyrelsen udtalte, at den pris, som forhandleren faktisk  

 benytter ved afgiftsberigtigelsen, også udgør  

 beregningsgrundlaget inklusive registreringsafgift, moms,  

 leveringsomkostninger og alt normalt tilbehør ved  

 værdiansættelse af fri bil efter ligningslovens § 16, stk. 4, 3.  

 pkt.
