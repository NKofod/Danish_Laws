 I henhold til §§ 13, 43, 44 og 63 i lov nr. 310 af 6. juni 1973 om  

 levnedsmidler m.m. fastsættes efter forhandling med industriministeren,  

 landbrugsministeren og fiskeriministeren følgende:
 § 1.  Denne bekendtgørelse fastsætter grænser for  

 tilladeligt indhold af de i bilag I nævnte bekæmpelsesmidler for de i bilag  

 II nævnte grupper af levnedsmidler og produkter heraf.
 Stk.2.  Indholdet af bekæmpelsesmiddel kan hidrøre fra  

 behandling af afgrøder eller levnedsmidler eller være tilført disse som en  

 forurening.
§ 2.  Det er forbudt at sælge eller importere  

 levnedsmidler omfattet af de grupper, for hvilke der i bilag II er fastsat  

 grænser for tilladeligt indhold af bekæmpelsesmidler, såfremt indholdet af  

 bekæmpelsesmiddel pr. kg levnedsmiddel overstiger de i bilaget angivne  

 grænser.
For koncentrerede levnedsmidler gælder grænseværdierne for det  

 rekonstituerede produkt.
 § 3.  Statens levnedsmiddelinstitut kan foretage  

 ændringer i bilagene.
 Stk. 2.  Statens levnedsmiddelinstitut kan fastsætte  

 nærmere regler og træffe nærmere bestemmelser om gennemførelse af kontrollen  

 med overholdelse af denne bekendtgørelse, herunder om prøveudtagning og  

 analysemetoder.
 Stk. 3.  Statens levnedsmiddelinstitut kan dispensere  

 fra bestemmelserne i denne bekendtgørelse.
 § 4.  Afgørelser truffet af statens  

 levnedsmiddelinstitut i henhold til denne bekendtgørelse kan påklages til  

 miljøministeren efter reglerne i kapitel 10 i lov om levnedsmidler m.m.
 § 5.  Overtrædelse af bestemmelserne i denne  

 bekendtgørelse straffes i henhold til § 63, stk. 2 og 3 i lov om  

 levnedsmidler m.m. med bøde eller hæfte.
 § 6.  Denne bekendtgørelse træder i kraft den 1. juli  

 1982.
