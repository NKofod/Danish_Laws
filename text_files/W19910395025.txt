Et medlem anmodede om optagelse på dimittendvilkår efter at have  

 afsluttet sin kandidatuddannelse den 17. december 1990, bortset fra  

 specialet.
Den 28. december 1990 afleverede medlemmet sit speciale, der  

 samtidig var udført som prisopgave.
Opgaven kunne først forhåndsgodkendes som  

 speciale, når opgaven var bedømt som prisopgave.
 Ankenævnet fandt, at der først den 6. maj 1991, hvor der forelå  

 forhåndsgodkendelse af specialet var tilstrækkelig dokumentation for  

 uddannelsens afslutning, og at medlemmet derfor først på dette tidspunkt  

 opfyldte betingelserne for optagelse i kassen efter reglen i  

 arbejdsløshedsforsikringslovens § 41, stk. 1, nr. 3, litra c.
En arbejdsløshedskasse modtog den 11. januar 1991 begæring om optagelse i  

 kassen.
Det anførtes på begæringen, at ansøgerens uddannelse afsluttedes den  

 17. december 1990, men at forhåndsgodkendelse manglede.
Studienævnet, Århus Universitet, bekræftede den 8. januar 1991, at  

 pågældende havde afsluttet sin kandidatuddannelse, bortset fra specialet.
En  

 forhåndsgodkendelse af specialet kan først gives, når en indstilling af  

 specialet som prisopgave er afgivet til bedømmelse til rektor.
En sådan  

 indstilling skal efter gældende regler for bedømmelse afgives af fagrådet  

 senest 6 måneder efter, at besvarelsen er godkendt.
 Ansøgeren henviste til, at prisopgaven var blevet udskrevet på  

 foranledning af hans specialevejleder netop med henblik på ham (sådan bliver  

 en meget stor andel af prisopgaverne til). I dette forhold ligger yderligere  

 en garanti for, at besvarelsen af prisopgaven vil kunne accepteres som  

 speciale.
Kassen meddelte, at pågældende ikke på tidspunktet for kassens modtagelse  

 af hans optagelsesbegæring kunne optages som medlem på baggrund af reglerne  

 for nyuddannede, idet der ikke forelå en forhåndsgodkendelse af hans  

 speciale.
Kassen anså derfor ikke uddannelsen for afsluttet i  

 arbejdsløshedsforsikringslovens forstand.
Pågældende anførte, at han den 28. december 1990 indleverede sit speciale  

 som prisopgave 1991. Fordi specialet samtidig var en prisopgave, skulle det  

 først bedømmes som sådan, inden han kunne få det forhåndsgodkendt som  

 speciale.
Der kunne derfor gå længere tid end normalt, før en  

 forhåndsgodkendelse kunne forventes.
Selv om han ikke på tidspunktet for  

 begæring om optagelse havde været i stand til at opnå en forhåndsgodkendelse  

 mente han, at han opfyldte betingelserne for optagelse.
 Den 6. maj 1991 har Studienævnet for Statskundskab og Samfundsfag godkendt  

 pågældendes speciale.
 Direktoratet meddelte, at pågældendes optagelse tidligst kunne få virkning  

 fra den 6. maj 1991, hvor der forelå en forhåndsgodkendelse, og hvor der var  

 sikkerhed for, at uddannelsen var gennemført, og den afsluttende eksamen  

 bestået, jf. direktoratets bekendtgørelse af 19. august 1988, § 1, stk. 2, og  

 vejledningen af 17. maj 1990 til bekendtgørelsen, punkt 4.5.5.
 Direktoratet henviste til, at i det konkrete tilfælde, hvor specialet  

 samtidig er udført som prisopgave, sidestilles en godkendelse af prisopgavens  

 bedømmere med censors godkendelse, således at pågældende ikke også skal  

 afvente censors bedømmelse af specialet.
I klagen til ankenævnet henvistes til, at pågældende allerede inden han  

 afleverede sit speciale kontaktede kassen, og han blev ikke advaret om, at  

 der kunne blive problemer.
Han mente ikke, at han havde modtaget den  

 nødvendige rådgivning, som ville have sat ham i stand til at afslutte sin  

 uddannelse allerede omkring den 1. januar 1991 og optaget i kassen fra dette  

 tidspunkt.
 Direktoratet fandt ikke grundlag for at ændre sin afgørelse og bemærkede,  

 at pågældende selv har truffet beslutningen om, at hans speciale blev  

 indleveret som prisopgave vel vidende, at der kunne gå op til 1/2 år, før  

 opgaven blev bedømt.
 Direktoratet fandt ikke, at reglerne kunne fraviges på grund af  

 påskønnelsesværdige personlige ambitioner.
Pågældende anførte bl.a. hertil, at hans sag handlede om, at hverken  

 universitetsadministrationen eller arbejdsløshedskassen var klar over, at  

 hans problem skulle løses gennem en forhåndsgodkendelse fra en af  

 bedømmelsesudvalgets medlemmer som erstatning for forhåndsgodkendelse fra  

 censor.
Denne underskrift kunne, skulle og burde universitetsadministrationen  

 have sikret sig på eget initiativ samme dag, bedømmelsesudvalget blev nedsat,  

 og der ville aldrig have været en sag.
 Ankenævnet var enig med direktoratet i, at der først var tilstrækkelig  

 dokumentation for uddannelsens afslutning den 6. maj 1991, og at medlemmet  

 derfor først på dette tidspunkt opfyldte betingelserne for optagelse i  

 kassen, jf. arbejdsløshedsforsikringslovens § 41, stk. 1, nr. 3, litra c.
 Ankenævnet tiltrådte derfor Direktoratet for Arbejdsløshedsforsikringens  

 afgørelse.
