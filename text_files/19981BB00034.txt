Fremsat den 3. november 1998 af  

 Sonja Albrink (CD),  

 Susanne Clemensen (CD) og Arne Melchior (CD) Forslag til folketingsbeslutning om bekæmpelse af pyramidespil Folketinget opfordrer regeringen til inden den 1. januar  

 1999 at fremsætte lovforslag til ændring af lov om offentlige  

 indsamlinger, således at der tilvejebringes hjemmel til at anvende  

 frihedsstraf i forbindelse med kvalificerede overtrædelser af  

 loven.
Bemærkninger til forslaget Der er den 11. august 1998 af retten i Odense  

 for første gang afsagt dom over bagmændene til et af de  

 pyramidespil (Noble House/Nordic Future), der jævnligt har været  

 omtalt i medierne de seneste år.
Sagen blev afgjort efter lov om offentlige indsamlinger,  

 jf. lovbekendtgørelse nr. 623 af 15. september 1986, og der blev  

 idømt bødestraffe i størrelsesordenen kr. 10.000 til kr.  

 150.000. Der blev endvidere konfiskeret i alt kr. 4.256.000. Indsamlingsloven  

 indeholder ikke i strafbestemmelsen mulighed for idømmelse af  

 højere straf end bøde, medmindre højere straf er  

 forskyldt efter den øvrige lovgivning.
Dette forudsætter  

 imidlertid i sagens natur, at forholdet kan bedømmes efter anden  

 lovgivning.
 Ifølge såvel politiet som medierne er det  

 kendetegnende for afviklingen af disse pyramidespil, at bagmændene i  

 forbindelse med stort anlagte hvervemøder på hoteller rundt  

 omkring i Danmark har været i stand til at overtale ganske unge  

 mennesker til at indbetale op til kr. 20.000. Bagmændene har i denne  

 forbindelse vejledt de unge mennesker i at optage lån og har endvidere  

 givet vejledning i, hvorledes man nemmest opnår et lån ved at  

 give urigtige oplysninger over for bankerne om pengenes anvendelse.
 Selv om der i den nævnte retssag fra Odense er  

 idømt ganske store bøder, synes det ude af proportion, at  

 bagmændene til så kvalificerede overtrædelser af loven, som  

 de stort anlagte pyramidespil ifølge den nævnte dom er udtryk  

 for, skal slippe med bødestraf.
Forslaget må også ses i sammenhæng med  

 retsplejelovens regler om tvangsindgreb under efterforskning, herunder  

 også de forventede ændringer, jf. lovforslag nr.
L 41 om  

 ændring af retsplejeloven, fremsat den 8. oktober 1998 og  

 førstebehandlet den 20. oktober 1998 (se Folketingstidende 1998-99,  

 forhandlingerne side 244 og tillæg A side 828 og 912). Er man i stand  

 til retsstridigt at fravriste unge mennesker flere millioner kr., er man  

 formentlig også i stand til at sløre sin forbrydelse ved at  

 skjule udbytte og beviser under efterforskningen.
Ransagning af bolig, husrum m.v. hos en mistænkt  

 kræver ifølge retsplejelovens § 794, stk. 2, at  

 sigtelsen angår en forbrydelse, som efter loven kan medføre  

 frihedsstraf, eller at der er bestemte grunde til at antage, at bevis i sagen  

 eller genstande, der kan beslaglægges, kan findes ved ransagningen.
Da  

 indsamlingsloven imidlertid kun giver mulighed for bødestraf, vil  

 adgangen til fuldt ud at foretage ransagning i sager om pyramidespil enten  

 kræve særlig hjemmel, eller at der i loven indføres  

 mulighed for idømmelse af frihedsstraf.
Tilsvarende gør sig gældende i relation til  

 førnævnte lovforslag nr.
L 41, hvor det foreslås, at  

 politiet eksempelvis kun vil kunne iværksætte observation ved  

 kikkert eller andet apparat af personer, der befinder sig på et ikke  

 frit tilgængeligt sted, såfremt der er tale om en forbrydelse,  

 der efter loven kan medføre frihedsstraf.
Denne  

 efterforskningsmulighed vil politiet således ikke i fremtiden kunne  

 anvende i sager mod bagmænd til pyramidespil.
I sagens natur ville det som nævnt kunne lade sig  

 gøre at sikre disse efterforskningsskridt ved at indføre  

 hjemmel hertil i indsamlingsloven.
Det egentlige sigte med forslaget er  

 imidlertid at sende et signal til disse bagmænd til pyramidespil om, at  

 samfundet ser så alvorligt på denne form for kriminalitet, at  

 frihedsstraf kan komme på tale.
Skriftlig fremsættelse Sonja Albrink (CD):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om bekæmpelse af  

 pyramidespil.
(Beslutningsforslag nr.
B 34).
