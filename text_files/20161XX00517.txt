Skriftlig fremsættelse (9. februar 2017) Sundhedsministeren (Ellen Trane Nørby):
 Herved tillader jeg mig for Folketinget at fremsætte:
Forslag til lov om ændring af sundhedsloven (Bedre brug af helbredsoplysninger til kvalitetsarbejde og retslægeligt ligsyn og obduktion samt særligt om samtykke ved behandlingen af børn og unge) (Lovforslag nr.
L 132) Et godt og trygt sundhedsvæsen er en grundpille i vores velfærdssamfund.
Sundhedsvæsenet er til for patienterne, og patienterne skal altid kunne være trygge ved, at den behandling, som ydes, er målrettet, effektiv og af høj kvalitet.
 Når det står klart, at der kan etableres en bedre brug af helbredsoplysninger, der samlet set vil være til gavn for patienterne, er det imidlertid både relevant og nødvendigt at se på rammerne for brugen af sådanne oplysninger.
Det er regeringens opfattelse, at der  med respekt for patienten og dennes krav på fortrolighed - er et rum for at etablere en bedre brug af helbredsoplysninger.
Et rum, hvor etableringen af klare regler for sundhedspersonernes og sundhedsvæsenets behandling af helbredsoplysninger m.v. også i sig selv styrker patienternes retsstilling.
Det potentiale bør efter regeringens opfattelse udnyttes.
Med forslaget etableres for det første klar hjemmel til - under en række betingelser - at anvende patientjournaloplysninger til brug for den løbende kvalitetsudvikling og kvalitetssikring af sundhedsvæsenet.
Der indføres samtidig hjemmel til indhentning af sådanne oplysninger, der er nødvendig i forbindelse med akkreditering eller opfølgning på, at krav fra centrale sundhedsmyndigheder til behandlingen i sundhedsvæsenet opfyldes.
Også som led i arbejdet med at analysere indrapporterede utilsigtede hændelser fra sundhedsvæsenet kan der efter lovforslaget ske indhentelse af oplysninger fra patientjournaler til brug for forbedring af patientsikkerheden, ligesom oplysningerne vil kunne indhentes, hvis der foreligger samtykke fra patienten.
Forslaget hjemler også videregivelse af oplysninger til et myndighedsgodkendt akkrediteringsorgan, når det er nødvendigt med henblik på dokumentation af arbejdsgange til brug for akkreditering.
 For det andet indføres med forslaget klare og enkle regler for indhentning og videregivelse af helbredsoplysninger m.v. om afdøde til brug for Politiets og Styrelsen for Patientsikkerheds vurdering af, om der skal iværksættes retslægeligt ligsyn eller foretages retslægelig obduktion.
 Herudover gennemfører lovforslaget for det tredje forenklede procedurer for forældres samtykke til behandling af deres børn for så vidt angår mindre omfattende behandlinger ved den kommunale tandpleje eller sundhedsplejerske.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
