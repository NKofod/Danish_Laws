Skriftlig fremsættelse (10. februar 2021) Skatteministeren (Morten Bødskov):
 Herved tillader jeg mig for Folketinget at fremsætte:
Forslag til lov om ændring af ligningsloven og lov om spil (Lempelse af BoligJobordningen i 2021, skattefritagelse af visse arbejdsgiverbetalte gavekort til oplevelsesøkonomi i 2021, af arbejdsgiverbetalte covid-19-test m.v. og af tilbagebetalt covid-19-støtte og nedsættelse af procentsatsen for det særlige bidrag til hestevæddeløbssporten) (Lovforslag nr.
L 161) Med aftalen om finansloven for 2021 er regeringen (Socialdemokratiet), Radikale Venstre, Socialistisk Folkeparti, Enhedslisten og Alternativet enige om bl.a. økonomiske stimuli, der holder hånden under danske familier og lønmodtagere, som er ramt af krisen.
 Personskatteelementerne i aftalen om finansloven vedrørende BoligJobordningen og skattefritagelse af visse gavekort til oplevelsesøkonomi foreslås med dette lovforslag udmøntet.
Det foreslås at lempe BoligJobordningen midlertidigt i 2021, således at loftet for serviceydelser hæves til 25.000 kr., og fradragsværdien af fradraget øges til ca. 35 pct. for serviceydelser.
Loftet for håndværksydelser hæves til 25.000 kr.
Formålet er at støtte serviceerhvervet og fremme private grønne investeringer.
Der ændres ikke på de fradragsberettigede ydelser.
 Det foreslås desuden at indføre en særskilt skattefritagelse i 2021 af gavekort med en beløbsgrænse på 1.200 kr., som kan bruges til hoteller, restauranter og forlystelser, herunder museer, teater- og biografforestillinger m.v.
 Med forslaget nedsættes endvidere det særlige bidrag, som spiludbydere betaler til hestevæddeløbssporten, fra 8 pct. til 6 pct., idet aftalepartierne ønsker at fastholde den samlede afgiftsbelastning af væddemål på danske hestevæddeløb, svarende til afgiftsbelastningen før forhøjelsen af afgiften for væddemål og onlinekasino fra 20 pct. til 28 pct. af bruttospilleindtægten, som trådte i kraft den 1. januar 2021.
 Foruden elementerne fra finanslovsaftalen foreslås det at skattefritage arbejdsgiverbetalte covid-19-test og værnemidler, at sikre arbejdsgivers fradragsret for udgifter til test og værnemidler omfattet af skattefritagelsen og at skattefritage covid-19-støtte, som er tilbagebetalt senest 3 år efter modtagelsen.
 Skattefritagelsen for ansatte m.fl. og fradragsretten for arbejdsgiveren m.fl. for covid-19-test og personlige værnemidler skal ses i lyset af den helt særlige situation som følge af den aktuelle covid-19-pandemi og foreslås at omfatte arbejdsgiverbetalte test og personlige værnemidler til ansatte m.fl. selv og ansatte m.fl.s husstand.
Skattefritagelsen af beløb, der er modtaget i henhold til en hjælpepakke som følge af covid-19, og som er tilbagebetalt senest 3 år efter modtagelsen, skal forhindre, at den skattepligtige kan stå med en skatteregning, selv om beløbet er blevet tilbagebetalt.
Med forslaget vil et beløb, der er modtaget i henhold til en hjælpepakke som følge af covid-19, være skattefrit, når den skattepligtige tilbagebetaler beløbet senest 3 år fra modtagelsen.
Hvis kun en del af støtten tilbagebetales, vil der efter forslaget være skattefrihed for den del af støtten, som er tilbagebetalt.
Forslaget skønnes i 2021 samlet set at medføre et mindreprovenu på ca. 590 mio. kr. efter tilbageløb og adfærd.
Den varige virkning skønnes til et mindreprovenu på ca. 10 mio. kr.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
