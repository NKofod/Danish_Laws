(Til stiftsøvrighederne) Rigsrevisionen har meddelt Kirkeministeriet, at Rigsrevisionen som led i  

 afviklingen af sin deltagelse i den hidtidige ministerielle revision af  

 legaters og fondes regnskaber måtte forbeholde sig sin stillingtagen til  

 fundats- og vedtægtsændringer vedrørende legater og fonde med kapitaler  

 inddraget under stiftsmidlerne, samt opretholdelse af den hidtidige  

 puljeadministration.
Derfor er det som led i teknologiskiftet i  

 stiftsadministrationerne besluttet af afvikle stiftsøvrighedernes opgaver med  

 hensyn til legatforvaltning og revision.
1. Forvaltningen af et antal fonde og legaters kapitaler har fra  

 gammel tid været en integreret del af stiftsmidlerne, jf. senest  

 Kirkeministeriets bekendtgørelse nr. 701 af 23. oktober 1991 om  

 stiftsmidlernes bestyrelse § 11 hvorefter: »Stiftsøvrigheden bestyrer  

 legatmidler i overensstemmelse med gældende bestemmelser.
Aktiver, der  

 tilhører legater, bestyres særskilt, medmindre andet er foreskrevet i  

 fundatsen.« Denne bestemmelse kan forventes ophævet, når  

 teknologiskiftet er gennemført.
Stiftsøvrighederne bedes imidlertid allerede  

 nu iværksætte afviklingen af forvaltninge af disse fonde og legater.
Det betyder, at fondslovgivningens regler om kapitalanbringelse og  

 årsregnskab og revision m.v. i henholdsvis kapitel 5 og 7 i lov om fonde og  

 visse foreninger, jf. lovbekendtgørelse nr. 698 af 11. august 1992 (Bilag 1)  

 som ændret ved lov nr. 442 af 1. juni 1994 /Bilag 1 a), nu i alle tilfælde  

 anvendes på legater og fonde.
Der kan i øvrigt henvises til  

 Civilretsdirektoratets vejledning af november 1995 om revision og kontrol  

 efter fondslovgivningen af ikke-erhvervsdrivende fonde (Bilag 2).
 De almindelige anbringelsesbestemmelser vedrørende fondes og legaters  

 midler findes nu i Justitsministeriets bekendtgørelse nr. 721 af 31. august  

 1995 om anbringelse af fondes midler og bestyrelsesvederlag m.v. (Bilag 3),  

 For fonde og legater, hvis midler hidtil har været forvaltet blandt  

 stiftsmidlerne, gælder det, at denne bekendtgørelses regler om anbringelse  

 m.v. skal følges, medmindre andet følger af fondslovgivningen.
Legatbestyrelsen skal fremtidig blandt andet selv sørge for  

 kapitalanbringelse og administration, samt regnskabsaflæggelse, medmindre den  

 indgår aftale med et pengeinstitut med godkendt forvaltningsafdeling om at  

 lade forvaltningsafdelingen varetage nævnte funktioner.
Man henleder her  

 opmærksomheden på anbringelsesbekendtgørelsens § 19, hvorefter eventuelt  

 bestyrelsesvederlag skal godkendes af civilretsdirektoratet, såfremt de  

 samlede administrationsomkostninger overstiger 10% af fondens årlige  

 bruttoindtægt for fonde, hvis egenkapital er 1 million eller mere, og 15% for  

 fonde, hvis egenkapital er mindre end 1 million kr.
Der vedlægges fortegnelse  

 fra Civilretsdirektoratet over pengeinstituttet med godkendte  

 forvaltningsafdelinger (Bilag 3 a).
2. Stiftsøvrighederne har traditionelt også varetaget revisionen  

 af en række fonde og legaters regnskaber typisk i forbindelse med  

 forvaltningen af disses midler.
Ministeriet har efter anbefaling fra  

 Rigsrevisionen fundet det rigtigst, at stiftsøvrighedernes deltagelse i  

 legatrevision også bringes til ophør.
Man skal derfor anmode  

 stiftsøvrighederne om i forbindelse med afviklingen af legatadministrationen  

 tillige at sørge for at blive frigjort for alle revisionsforpligtelser  

 vedrørende fonde og legater, uanset om legaternes midler har været bestyret  

 blandt stiftsmidlerne eller ikke.
 Stiftsøvrighederne bedes i denne forbindelse være opmærksomme på, at  

 vedtægtsbestemmelser om tilsyns-, regnskab- og revisionsforhold m.v., der går  

 videre end fondslovgivningens, søges bragt i overensstemmelse med det tilsyn,  

 som er fastsat i fondsloven. Ønsker en legatbestyrelse ikke at medvirke, må  

 stiftsøvrigheden rette henvendelse til Civilretsdirektoratet, jf. nærmere  

 herom nedenfor.
3. Mange legaters kapitaler m.v. er så små, at de ikke kan bære de  

 almindelige udgifter til legatadministration, regnskabsaflæggelse og  

 revision.
Er dette tilfældet, kan stiftsøvrigheden, før den retter  

 henvendelse til legatbestyrelserne, forelægge spørgsmålet om tilladelse til  

 nedlæggelse af legaterne for Civilretsdirektoratet, der varetager det  

 almindelige tilsyn herunder al fondsmyndighed med hensyn til  

 (ikke-erhvervsdrivende) fonde og legater.
Civilretsdirektoratet har oplyst, at legater med en formue på under  

 250.000 kr. i almindelighed kan forvente at få tilladelse til opløsning ved  

 uddeling af legatets formue i henhold til legatets formål.
Ansøgning om  

 nedlæggelse (opløsning) af legater skal sendes til Civilretsdirektoratet,  

 vedlagt det sidste års reviderede regnskab (eventuelt puljeregnskab) og - om  

 muligt - legatets vedtægt eller fundats.
Ansøgning om et legats opløsning må  

 principielt indsendes af legatbestyrelsen.
Hvor forholdene taler for det, kan  

 også stiftsøvrigheden ansøge Civilretsdirektoratet om et legats opløsning.
 Har stiftsøvrigheden ansøgt og fået tilsagn om opløsning af et legat, må  

 legatbestyrelsens samtykke naturligvis efterfølgende indhentes. Ønsker  

 legatbestyrelsen ikke en fond eller et legat nedlagt, må stiftsøvrigheden  

 anmode legatbestyrelsen om at udvirke ændringer i vedtægten eller fundatsen,  

 der frigør stiftet for enhver forpligtelse med hensyn til administration,  

 tilsyn og revision. Ønsker en legatbestyrelse ikke at medvirke hertil, må  

 stiftsøvrigheden ansøge Civilretsdirektoratet om tvangspermutation, jf.  

 fondslovens § 33.
For så vidt angår tilladelse til sammenlægning af legater, jf. fondslovens  

 § 32, kræves det blandt andet, at legater skal have samme eller i det  

 væsentlige identiske formål.
Vedrørende de almindelige betingelser for  

 ændringer af fundatser og vedtægter m.v., herunder opløsning og sammenlægning  

 af legater kan henvises til værket: Fonde og foreninger I, Fondslovene med  

 kommentarer, 3. udgave, ved Lennart Lynge Andersen & Jørgen Nørgaard.
 Nærmere vejledning i øvrigt kan indhentes hos Civilretsdirektoratet,  

 Æbeløgade 1, 2100 København Ø, tlf. 33 92 33 02.
Bilag 4) og 4a) er eksempler på, hvorledes en legatbestyrelse kan  

 tilskrives.
Materialet er stillet til rådighed af Roskilde stiftsøvrighed.
 P.M.V.
 E.B.
