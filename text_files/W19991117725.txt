Landsskatteretskendelse Overdragelse af køberet til udstykningsgrund - beskatning af avance ved afståelse Reference:
EBL LV 1998 E.J.5.2.2 A A/S klagede for indkomståret 1996 over, at  

 skatteankenævnet havde anset avance ved overdragelse af køberet  

 for omfattet af ejendomsavancebeskatningsloven.
Det fremgik af sagens oplysninger, at A A/S, herefter  

 benævnt selskabet, i november 1995 fik reserveret et areal i en  

 kommunal udstykningsgrund (grund 1). Prisen for grunden var aftalt til 35 kr.  

 pr. m², eller i alt 481.810 kr.
B ønskede imidlertid at overtage grund  

 1, og ved efterfølgende forhandlinger mellem kommunen, B og selskabet  

 accepterede selskabet at afstå fra at købe grund 1 mod at kunne  

 købe en tilsvarende grund (grund 2), hvorefter B erhvervede grund 1.  

 Grund 2 kostede imidlertid 60 kr. pr. m², eller i alt 840.000 kr.
Som en del  

 af aftalen skulle B betale en difference på 344.150 kr., som  

 indbetaltes til kommunen på en check dateret den 19. december 1996.
Skatteankenævnet havde ved den påklagede  

 afgørelse anset selskabet for skattepligtig af avancen ved  

 afståelse af køberetten til den første grund i  

 medfør af ejendomsavancebeskatningslovens bestemmelser.
Som  

 begrundelse for afgørelsen havde nævnet bl.a. anført, at  

 selskabet da forhandlingerne med B og kommunen påbegyndtes, allerede  

 havde meddelt kommunen, at selskabet ønskede at købe grunden,  

 at B ikke tidligere havde været ejer af den grund, selskabet  

 købte, samt at transaktionerne omkring de to grunde blev foretaget  

 efter fælles aftale mellem de 3 involverede parter.
Herefter  

 måtte selskabet anses for at have overdraget køberetten, jf.  

 Landsskatterettens afgørelse i TfS 1988, 613, hvorfor vederlaget  

 herfor var skattepligtigt, jf. også cirk. nr. 166 af 12. september  

 1994, pkt. 2.1. og Ligningsvejledningen 1996 E.J.5.2.2., ligesom der ikke var  

 tale om et mageskifte.
 Klagerens repræsentant havde over for  

 Landsskatteretten nedlagt principal påstand om, at det omhandlede  

 vederlag vedrørte kompensation for opgivelse af en køberet.
Til støtte for påstanden havde  

 repræsentanten bl.a. anført, at opgivelsen blev ensidigt  

 udvirket af kommunen og B's fælles varetagelse af offentlige interesser  

 ved at motivere til et frikøb af den erhvervsbyggegrund, som var  

 omfattet af selskabets køberet, og ved at tilskynde selskabet til at  

 tåle en ny køberet etableret på et andet grundstykke i  

 nabolaget.
Selskabet betingede sig således blot  

 skadesløsholdelse ved opgivelsen af køberetten.
Vederlag for  

 opgivelse af en køberet var ikke skattepligtig i medfør af  

 statsskatteloven eller ejendomsavancebeskatningsloven, jf. cirk. nr. 166 af  

 12. september 1994, pkt. 2.1. Repræsentanten havde herved  

 anført:
 "Vi gør gældende, at vederlag for opgivelse  

 af en køberet ikke er omfattet af skattepligt i henhold til  

 statsskattelovens bestemmelser, og at et sådant vederlag ikke er  

 omfattet af ejendomsavancebeskatningsloven, jf. cirkulære nr. 166 af  

 12. september 1994, punkt 2.1. om lovens anvendelsesområde, hvorfra  

 citeres:
"Reglerne omfatter tillige fortjenester, der stammer fra  

 afståelse af middelbare ejendomsrettigheder over fast ejendom, som f.  

 eks. vederlag for at tilstå en anden køberet til en ejendom,  

 idet ejeren gennem modtagelsen af vederlaget for køberetten  

 påtager sig en rådighedsindskrænkning." Det er vor opfattelse, at den sproglige formulering  

 begrænser cirkulærets anvendelse som beskatningshjemmel til en  

 gennemførelse af beskatning af de vederlag, som tilflyder ejere af  

 fast ejendom for påtagelse af rådighedsindskrænkning,  

 byrder og gener som kompensation for ejerens meddelelse af en køberet.  

 Derved får vederlaget nærmest karakter af en fremrykket betaling  

 i forhold til senere udnyttelse ved gennemførelse af det forventede  

 køb, hhv. en "præmie" for at være sikret  

 køberetten, dvs. ligheder til indgåelse af en option med  

 "fortrydelsesadgang".
 Loven kan ikke anvendes vedrørende skatteydere, som  

 ikke er, ikke har været, og ikke bliver ejer af en fast ejendom, som  

 opgivelsen af køberetten direkte vedrører, hvorfor loven ikke  

 finder anvendelse i forhold til selskabet.
I den foreliggende situation er der tale om den - i  

 forhold til citatet fra cirkulæret - omvendte situation, nemlig at  

 kommunen ved sin rolle sikrer en betaling til indehaveren af  

 køberetten for at formå denne til at opgive sin ret, jf.  

 reservation den 8. november 1995. Havde der ved reservationen været  

 ydet en betaling til kommunen for indrømmelse af denne køberet,  

 ville dette vederlag have været skattepligtigt for ejeren, forudsat at  

 denne ikke positivt var fritaget for skattepligt." Subsidiært havde repræsentanten nedlagt  

 påstand om, at der mellem selskabet og B blev truffet aftale om, at der  

 var tale om et mageskifte af et ubebygget areal, jf.  

 ejendomsavancebeskatningslovens § 7, stk. 2. For selskabet var der alene tale  

 om, at et andet jordstykke trådte i stedet for det oprindelige, uden  

 omkostninger for selskabet i øvrigt.
Endelig havde repræsentanten, såfremt  

 selskabet måtte blive anset for skattepligtig af avancen, anmodet om,  

 at avancen blev anset for genanbragt i medfør af  

 ejendomsavancebeskatningslovens § 6A.
Til støtte for dette havde  

 repræsentanten henvist til skattestyrelseslovens § 28, stk. 1, 2. pkt.  

 og § 23, stk. 2, 2. pkt. og bl.a. anført, at dette måtte  

 være muligt, uanset reglen om, at anvendelse af genanbringelsesreglen  

 ikke var begæret anvendt ved indsendelse af selvangivelsen, jf. § 6A,  

 stk. 1, litra c.
Som følge af sagens udvikling, hvor der havde  

 været begrundet foranledning til at antage, at der var tale om vederlag  

 for en opgivelse af køberetten, der således var skattefri, havde  

 det ikke været muligt eller naturligt ved selvangivelsen i det  

 pågældende indkomstår at begære reglen om  

 genanbringelse anvendt.
 Landsskatterettens bemærkninger:
Selskabet havde købt grund 2, som selskabet ikke  

 havde køberet til, for en købesum på 840.000 kr., hvoraf  

 B havde betalt 344.150 kr.
Baggrunden for, at B havde betalt dette  

 beløb, var, at selskabet uanset sin køberet til grund 1 havde  

 accepteret, at B kunne købe denne grund af kommunen til den pris, der  

 var fastsat i selskabets køberet, nemlig 481.810 kr.
Selskabet havde  

 således overdraget sin køberet til grund 1 til B, og da denne  

 overdragelse var sket mod en økonomisk modydelse på 344.150 kr.,  

 var selskabet skattepligtig af dette beløb efter  

 ejendomsavancebeskatningsloven.
 Landsskatteretten fandt ikke anledning til at tage  

 stilling til anmodningen om genanbringelse, da dette spørgsmål  

 ikke havde været forelagt de stedlige skattemyndigheder.
