Landsskatteretskendelse Moms, fradrag for udgifter til udbedring af mangler som følge af  

 fejl i tilstandsrapporter Klagen skyldes, at told- og skatteregionen ikke har anset  

 forsikringsselskabet A A/S for berettiget til at fradrage moms af udgifter  

 til udbedring af fejl og mangler, som A/S er erstatningspligtig for som  

 følge af fejl i tilstandsrapporter begået af de i selskabet  

 ansatte byggesagkyndige.
Det fremgår af sagens oplysninger, at A A/S  har momspligtige  

 aktiviteter vedrørende udfærdigelse af tilstandsrapporter i  

 forbindelse med diverse hushandler.
Tilstandsrapporterne er udfærdiget  

 af selskabets bygningskonsulenter, f.eks. arkitekter, ingeniører og  

 bygningskonstruktører, som er forsikret vedrørende  

 dækning af skader forvoldt i forbindelse med udarbejdelse af  

 tilstandsrapporter.
Aktiviteterne vedrørende udfærdigelse af  

 tilstandsrapporter samt forsikring af bygningskonsulenterne har ligget i  

 samme selskab.
Det er oplyst, at tilstandsrapporterne typisk rekvireres af en  

 ejendomsmægler på vegne af en sælger af en privat ejendom,  

 og indgår som en del af salgsmaterialet.
I forbindelse med udarbejdelse  

 af tilstandsrapporter afholdes en række udgifter til indkøb af  

 specialværktøj, kedeldragter, administration og lign.
Selskabets egne bygningskonsulenter har indgået en aftale med  

 selskabet vedrørende dækning af ansvar for skader forvoldt i  

 forbindelse med udarbejdelse af tilstandsrapporter, sundhedsattester og/eller  

 energitester for selskabet.
Af policen fremgår bl.a., at de maksimale  

 erstatningsbeløb pr. forsikringsår er 2.500.000 kr., og at der  

 ikke betales præmie.
Hvis en bygningskonsulent overser fejl eller mangler ved huset, som burde  

 være opdaget og anført i tilstandsrapporten, kan denne ifalde  

 erstatningsansvar over for huskøber, som følge af fejl ved  

 udfærdigelse af selve tilstandsrapporten.
I det omfang der ikke hersker  

 uenighed om ansvarsgrundlaget fastslås erstatningskravets  

 størrelse meget ofte ved indhentning af tilbud på udbedring af  

 den mangel, som den byggesagkyndige har overset.
Det sker også, at  

 uenighed mellem selskabet og køberen af ejendommen  

 nødvendiggør syn og skøn, og eventuel retssag.
I det  

 omfang køberen af ejendommen får medhold, sker der ofte en  

 udbedring.
Denne rekvireres enten af selskabet eller af køberen af  

 ejendommen, og udbedringen foretages af de håndværkere, som man  

 måtte antage hertil.
Udbedringsudgifterne til køberne af en  

 privat ejendom opgøres med tillæg af moms.
Det er oplyst, at selskabet i perioden 1996 til 1999 har måttet  

 udbedre en række fejl og mangler for huskøbere, som følge  

 af erstatningsansvar i forbindelse med fejl ved tilstandsrapporter  

 begået af de i selskabet ansatte byggesagkyndige.
Momsen af disse  

 udgifter er ikke tidligere medregnet i selskabets momsregnskab, men selskabet  

 har indsendt en efterangivelse på 997.416 kr. herpå.
Som  

 dokumentation for efterangivelsen har selskabet indsendt opgørelse  

 samt 33 stk. tilfældigt udvalgte fakturaer.
 Told- og skatteregionen har nægtet at godkende fradrag for moms af  

 omhandlede omkostninger med den begrundelse, at selskabet ikke kan anses for  

 skadevolder i forbindelse med opståen af fejl og mangler, hvorfor  

 betingelserne for momsfradrag ikke er tilstede, jf. momsnævnets  

 afgørelse gengivet i TfS 1990.35.
Regionen har herved anført, at der ikke er tale om fejl eller mangler vedrørende varer og  

 ydelser, der tidligere er leveret af selskabet, at de fejl og mangler, der skal udbedres ikke er forvoldt af selskabet.  

 Skaderne er således opstået på det tidspunkt, hvor  

 selskabet udfærdiger tilstandsrapporten, og dermed ikke som en  

 følge af udarbejdelsen af tilstandsrapporten, og at der alene er tale om, at selskabet overser disse fejl og mangler ved  

 udarbejdelse af tilstandsrapporten.
 Regionen har anført, at der derfor er tale om et erstatningsansvar  

 som følge af, at selskabet/bygningskonsulenterne har overset fejl og  

 mangler ved udarbejdelse af tilstandsrapporten, og ikke at selskabet har  

 forvoldt selve fejlen eller manglen ved huset.
 Selskabets advokat har over for Landsskatteretten nedlagt påstand  

 om, at selskabet er berettiget til at fradrage moms af udgifter til udbedring  

 af fejl og mangler, som selskabet er erstatningspligtig for, som følge  

 af fejl i de af de i selskabet ansatte byggesagkyndige udfærdigede  

 tilstandsrapporter.
 Advokaten har indledningsvis gjort gældende, at  

 nærværende sag er begrænset til alene at angå  

 spørgsmålet, hvorvidt selskabet opfylder den  

 førstnævnte betingelse i Momsnævnets beslutning,  

 således som denne er offentliggjort i TfS 1990.35 Betingelsen har  

 følgende ordlyd:
"Fradragsret for moms hos skadevolder er betinget af, at erstatningskravet  

 er opstået som led i skadevolderens momspligtige aktiviteter" Han har gjort gældende, at de øvrige betingelser for  

 godkendelse af den foreliggende efteranmeldelse anerkendes at være  

 opfyldt, men at der for fremtidigt fradrag stilles yderligere  

 dokumentationskrav.
 Advokaten har til støtte for påstanden anført, at  

 Højesterets dom gengivet i TfS 1986.615, hvor Højesteret fandt,  

 at et rådgivende arkitekt- eller ingeniørfirma, som på  

 grund af fejl ved dets projektering eller tilsyn er ansvarlig for skader  

 eller mangler for en bygherre, der ikke er momsregistreret, kan  

 fratrække udgiften, er fuldt ud anvendelig på den i  

 nærværende sag foreliggende problemstilling.
Endvidere har advokaten sammenfattende gjort gældende, at selskabet er momspligtig for de bygningskonsulentydelser, der  

 leveres i form af tilstandsrapporter, at de i nærværende sag omhandlede erstatningskrav er  

 opstået som led i denne momspligtige aktivitet, at momsfradragsretten fremgår af såvel gældende  

 domspraksis, jf.
TfS 1989.615, som skriftlig tilkendegivet gennem  

 administrativ praksis, jf.
TfS 1990.35, at regionens afgørelse er udtryk for en uensartet og derved  

 konkurrenceforvridende praksis, og at selskabet i øvrigt opfylder betingelserne for  

 opnåelse af omhandlede momsfradrag.
Han har anført, at isoleret set er det ikke den bygningssagkyndige,  

 som har påført bygningen en mangel, men at dette er uden  

 betydning for det relevante regelsæt.
Det er således ej heller  

 den tilsynsførende arkitekt eller ingeniør, som fysisk  

 foretager en forkert del af en entreprise.
Fejlen foretages derimod af den  

 udførende håndværker.
Den tilsynsførendes fejl  

 består alene i, at han ikke opdager fejlen eller manglen,  

 fuldstændig på samme måde som selskabets  

 bygningskonsulenter lejlighedsvis overser fejl eller mangler under  

 udarbejdelse af tilstandsrapporter.
Told- og Skattestyrelsen har indstillet, at afgørelsen  

 stadfæstes.
Styrelsen har anført, at med udgangspunktet i, at  

 udbetalingerne for selskabet af beløb til udbedring af mangler ved  

 ejendomme, skyldes de ansatte byggesagkyndige, som udarbejder  

 tilstandsrapporter, hvilket er en momspligtig aktivitet, er  

 spørgsmålet, om selskabet har ret til fradrag for en sådan  

 udbetaling i henhold til momslovens § 37. Styrelsen har videre anført,  

 at momslovens § 37 svarer til 6. momsdirektivs artikel 17, stk. 2, og at  

 bestemmelsen skal ses i lyset heraf.
Styrelsen har henvist til EF-domstolens sag C-4/94 (BLP), hvor domstolen  

 udtalte i præmis 18 og 19, at 6. momsdirektivs artikel 17, stk. 2, skal  

 fortolkes i lyset af samme artikels stk. 5 (momslovens § 38). Artikel 17,  

 stk. 5, opstiller reglerne for retten til fradrag med hensyn til  

 tilfælde, hvor momsen vedrører goder eller tjenesteydelser, som  

 af en afgiftspligtig person "benyttes såvel til transaktioner, der  

 giver ret til fradrag i medfør af stk. 2 og 3, som til transaktioner,  

 der ikke giver ret til fradrag ...". I denne bestemmelse viser brugen af  

 udtrykket "benyttes til", at retten til fradrag efter stk. 2,  

 forudsætter, at de omhandlede goder eller tjenesteydelser har en  

 direkte og umiddelbar tilknytning til de afgiftspligtige transaktioner, og at  

 det endelige mål, som den afgiftspligtige søger at opnå,  

 er uden betydning.
Styrelsen har bemærket, at samme synspunkt blev  

 gentaget af EF-domstolen i præmis 25 i sag C 408/98 (Abbey  

 National).
Styrelsen har anført, at spørgsmålet er, om at de  

 udbetalinger selskabet foretager på vegne af de byggesagkyndige, som  

 skyldes ansvarspådragende fejl i tilstandsrapporten, har en direkte og  

 umiddelbar tilknytning til de afgiftspligtige transaktioner.
Styrelsen har  

 dertil anført, at der er tale om, at en person for at fungere som  

 byggesagkyndig skal opfylde nogle særlige kriterier, som er fastsat ved  

 lov, herunder blandt andet have en ansvarsforsikring, ligesom den  

 byggesagkyndige skal beskikkes af boligministeren.
Kravene er en  

 forudsætning for at udøve den momspligtige aktivitet at  

 udfærdige tilstandsrapporter.
På den anden side er der tale om  

 fejl/mangler, som ejendommen havde, uanset om der blev udarbejdet en  

 tilstandsrapport eller ej.
Den byggesagkyndige kan ikke gøre noget  

 for, at fejlen/manglen ikke var der, men har alene en forpligtelse til at  

 beskrive den rigtigt i tilstandsrapporten.
 Styrelsen har videre henvist til præmis 25 i BLP-sagen  

 vedrørende spørgsmålet om ret til fradrag for generelle  

 udgifter i en virksomhed:
"Det er korrekt, at en virksomhed, hvis aktiviteter er momspligtige, har  

 fradragsret for afgiften på tjenesteydelser ydet af revisorer eller  

 juridiske rådgivere i forbindelse med den afgiftspligtige persons  

 afgiftspligtige transaktioner, og at BLP, hvis selskabet havde besluttet at  

 optage et banklån for at tilgodese samme formål, ville have haft  

 fradragsret for momsen af de tjenesteydelser fra en økonomisk  

 rådgiver, som ville være nødvendige på grund af  

 lånet.
Dette er imidlertid en følge af den omstændighed,  

 at sidstnævnte tjenesteydelser - hvis omkostninger indgår i  

 virksomhedens generelle udgifter og således i produkternes  

 priselementer - af den afgiftspligtige person benyttes til  

 gennemførelse af afgiftspligtige transaktioner." Styrelsen har anført, at samme argumentation er fremme i Abbey  

 National i præmis 35, 37 og 38.
For så vidt angår dommen gengivet i TfS 1986.615 H, har  

 styrelsen anført, at der her var tale om at  

 ingeniørvirksomhedens opgave, som består i projektering og  

 tilsyn, foregår i forbindelse med byggeriets opførelse, og at  

 virksomheden således har mulighed for at påvirke byggeriet og  

 mulighed for at tage højde for, at der ikke sker fejl.
I  

 nærværende sag er der derimod tale om byggesagkyndige, der laver  

 tilstandsrapporter, og udarbejdelse af en tilstandsrapport vil typisk  

 foregå flere år efter en ejendoms færdiggørelse, og  

 de fejl og mangler, der måtte være ved ejendommen, har den  

 byggesagkyndige ingen indflydelse på.
Styrelsen har anført, at den skade, der er sket, ingen forbindelse  

 som sådan har til den momspligtige aktivitet hos den byggesagkyndige,  

 selv om den byggesagkyndige pådrager sig et professionsansvar ved ikke  

 at beskrive fejlen/manglen godt nok i tilstandsrapporten.
Når den  

 byggesagkyndige forårsager en udbetaling, er der tale om et  

 erstatningsbeløb, der ikke i sig selv har nogen tilknytning til  

 fejlen/manglen.
Derimod er der tale om en udbetaling, der ligner de  

 udbetalinger, som et forsikringsselskab yder.
 Videre har styrelsen bemærket, at selskabet beskriver forholdet  

 sådan, at i det omfang køberen af ejendommen får medhold  

 i, at den byggesagkyndige har lavet en ansvarspådragende fejl, sker der  

 ofte en udbedring, og at denne rekvireres enten af selskabet eller af  

 køberen af ejendommen, at udbedringen foretages af de  

 håndværkere, som man måtte antage hertil, og at  

 udbedringsomkostninger på sædvanligvis er tillagt moms.
 Styrelsen har anført, at det deraf kan udledes, at selskabet ikke  

 har fradrag, jf. momslovens § 37  forudbetaling af erstatninger, der godt nok  

 er en del af den momspligtige del af virksomheden, men som ikke hører  

 under ordlyden i bestemmelsen "...for virksomhedens indkøb mv. af  

 varer og ydelser, der udelukkende anvendes til brug for virksomhedens  

 leverancer...".
 Endelig har styrelsen anført, at med udbetalingen af erstatning til  

 udbedring af ejendommen, er der ikke den fornødne direkte og  

 umiddelbare tilknytning til den afgiftspligtige aktivitet, jf. de  

 nævnte præmisser i BLP-dommen og Abbey National-dommen.
 Landsskatteretten skal udtale:
 Det fremgår af momslovens § 37:
"Registrerede virksomheder kan ved opgørelsen af afgiftstilsvaret  

 som indgående afgift, jf. § 56, stk. 3, fradrage afgiften efter denne  

 lov for virksomhedens indkøb m.v. af varer og ydelser, der udelukkende  

 anvendes til brug for virksomhedens leverancer, som ikke er fritaget for  

 afgift efter § 13, herunder leverancer udført i udlandet." Retten bemærker, at selskabet er momspligtig af de  

 byggekonsulentydelser, der leveres i form af tilstandsrapporter.  

 Erstatningskravene må anses opstået som led i den momspligtige  

 aktivitet, jf. herved TfS 1986.615 H, og er ikke en forsikringsydelse til en  

 forsikringsberettiget.
Landsskatteretten finder, at selskabet herefter  

 må have adgang til at fradrage moms af de omhandlede udgifter til  

 udbedring af fejl og mangler, som selskabet er erstatningspligtig for som  

 "skadevolder" ved fejl i de af selskabet udfærdigede  

 tilstandsrapporter, jf. momslovens § 37, og TfS 1990.35, uanset at selskabet  

 ikke har nogen del i selve fejlen eller manglerne ved den faste ejendom.
 Den påklagede afgørelse ændres i overensstemmelse  

 hermed.
