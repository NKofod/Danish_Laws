Offererstatningsloven § 1  nævnets stillingtagen til, om skaden skyldes en straffelovsovertrædelse, nævnets j.nr. 10-520-18365 Ansøger søgte om erstatning som følge af et røveri begået mod en restaurant.
Ansøger opholdt sig som gæst under røveriet.
Der var ikke under sagens behandling hos politiet foretaget afhøring af ansøger, og hun stod ikke angivet som forurettet i sagen.
Det fremgik af sagen, at de 2 skadevoldere truede personalet i restauranten til at udlevere penge fra kasseapparatet, og at ansøger sad cirka 2 meter fra den ene røver, som stod med en pistol i hånden.
Denne røver fægtede med pistolen og råbte trusler rettet mod gæsterne i restauranten, blandt andet råbte han: I want to kill someone today og: Røveri, hit med pengene, ned på gulvet, jeg skyder.
 Ansøger var således ikke direkte forurettet i forbindelse med røveriet, men henset til omstændighederne omkring røveriet fandt nævnet, at ansøger havde været så tæt på begivenhedernes centrum, at forholdet ansås for omfattet af offererstatningsloven.
