 Skrivelse om, hvorvidt et medlem af en kommunalbestyrelse, der har vedtaget en bøde for overtrædelse af færdselslovens § 118, jf. § 43, er valgbar.
Resumé Valgbarhedsnævnet har fundet, at et kommunalbestyrelsesmedlems vedtagelse af bødeforlæg for overtrædelse af færdselslovens § 118, jf. § 43, på 1.500 kr., ikke medførte fortabelse af valgbarhed.
(Valgbarhedsnævnets skrivelse af 3. marts 2011 til en kommunalbestyrelse) Ved brev af 5. januar 2011 har kommunalbestyrelsen i X Kommune i henhold til § 101, stk. 4, i lov om kommunale og regionale valg, indberettet til Valgbarhedsnævnet, at kommunalbestyrelsesmedlem N.N. har vedtaget et bødeforelæg for overtrædelse af færdselslovens § 118, jf. § 43.
 Det fremgår af sagen, at pågældende den  har ført en traktor med en hastighed på mindst 41 km/t, selv om hastigheden for traktorer ikke må overstige 30 km/t.
 Forseelsen er straffet med en bøde på 1.500 kroner og 1 klip i medfør af færdselslovens § 125, stk. 2, nr. 5.
 I den anledning skal det meddeles, at Valgbarhedsnævnet har fundet, at den begåede handling ikke i almindeligt omdømme gør den pågældende uværdig til at være medlem af kommunale råd, jf. den kommunale og regionale valglovs § 4.
 Den pågældende må derfor anses for valgbar.
