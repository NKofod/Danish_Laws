(kontrolloven) VI MARGRETHE DEN ANDEN, af Guds Nåde Danmarks Dronning,  

 gør vitterligt: Folketinget har vedtaget og Vi ved Vort samtykke stadfæstet  

 følgende lov:
 § 1.  Den bistand, som medlemsstaternes kompetente  

 myndigheder skal yde Kommissionen efter Det europæiske økonomiske Fællesskabs  

 forordninger om monopoler og konkurrencebegrænsninger, ydes her i landet af  

 monopoltilsynets direktorat.
§ 2.  Anmoder Kommissionen monopoltilsynets direktorat  

 om at foretage en kontrolundersøgelse i henhold til artikel 13 i forordning  

 nr. 17/62 eller artikel 20 i forordning nr. 1017/68, kan direktoratet hos  

 virksomheder eller sammenslutninger af virksomheder 1. kontrollere bøger og andre forretningspapirer, 2. tage afskrifter eller lave ekstraktudskrifter af  

 bøger og forretningspapirer, 3. kræve mundtlige forklaringer på stedet, 4. få adgang til virksomhedernes samtlige lokaler,  

 grunde og transportmidler.
Stk. 2.  Ved undersøgelsen skal der forevises en  

 skriftlig fuldmagt fra direktoratet.
Fuldmagten skal indeholde oplysning om  

 Kommissionens anmodning og om kontrolundersøgelsens genstand og formål.
 Stk. 3.  Virksomhederne eller sammenslutningen har pligt  

 til at underkaste sig kontrolundersøgelsen, hvis den foretages på grundlag af  

 en kommissionsbeslutning.
 § 3.  Bestemmelserne i § 2 gælder også, når  

 monopoltilsynets direktorat bistår Kommissionen ved kontrolundersøgelser i  

 henhold til artikel 14 i forordning nr. 17/62 eller artikel 21 i forordning  

 nr. 1017/68.
 § 4.  Loven træder i kraft den 1. januar 1973.
 § 5.  Loven gælder ikke for Færøerne.
 Givet på Christiansborg slot, den 29.  

 november 1972.
 Under Vor Kongelige Hånd og Segl.
 MARGRETHE R.
 /Erling Jensen.
