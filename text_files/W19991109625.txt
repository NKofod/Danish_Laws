Landsskatterettens kompetence til at træffe afgørelser  

 efter registreringsafgiftsloven om spørgsmål om afgiftsberegning  

 omfattede også spørgsmål vedrørende  

 overgangsreglerne i en ændringslov til registreringsafgiftsloven.
Det  

 faldt derimod uden for rettens kompetence at tage stilling til, hvorvidt  

 told- og skatteregionen havde handlet ansvarspådragende.
Registreringsafgift, varebiler Reference:
 Lov om registreringsafgift § 5, stk. 2 og § 29 a.
 A A/S's klage til Landsskatteretten vedrørte told-  

 og skatteregionens afgørelse af 8. juli 1998 vedrørende  

 opgørelsen af registreringsafgift for 3 varevogne i medfør af  

 lov om registreringsafgift af motorkøretøjer m.v. på  

 følgende punkt:
Registreringsafgift opgjort som værdiafgift og ikke stykafgift til i alt 135.926 kr.
 Det var oplyst, at det klagende selskab fik leveret 2  

 varevogne 17.12.1997 og én den 22.12.1997. En af vognene leveret til  

 selskabet den 17.12.1997 blev faktureret til selskabets kunde den 19.1.1998  

 og de to andre til vedkommende kunde den 13.1.1998. Alle tre biler blev  

 anmeldt til indregistrering den 13.1.1998.
Det var videre oplyst, at told- og skatteregionen den  

 2.6.1997 udsendte et nyhedsbrev bl.a. til det klagende selskab  

 vedrørende ændring af registreringsafgiftsloven -  

 omlægning af fradraget for sikkerhedspuder og varebilbeskatningen.
I  

 nyhedsbrevet var bl.a. følgende anført:
"Overgangsbestemmelser Overgangsbestemmelserne retter sig alene mod nye ikke  

 tidligere afgiftsberigtigede køretøjer, som en  

 forhandler/importør har forpligtet sig til at levere til en  

slutbruger ved en bindende forbrugerkontrakt indgået før  

 den 6. maj 1997 med levering senest den 31. december 1997." Det var af selskabet forklaret, at der fra selskabet i  

 slutningen af december måned 1997 blev rettet telefonisk henvendelse  

 til told- og skatteregionen, hvor man forespurgte om de omhandlede vogne  

 kunne afgiftsberigtiges med den tidligere gældende stykafgift i henhold  

 til overgangsbestemmelserne, når disse allerede var solgt og befandt  

 sig på selskabets lager.
Den pågældende medarbejder ved  

 regionen udtalte, at det så hun ingen problemer i.
Dette blev  

 bekræftet ved en efterfølgende telefonsamtale den 13.1.1998 med  

 samme medarbejder.
Told- og skatteregionen havde fundet, at  

 registreringsafgiften af de omhandlede varevogne skulle beregnes som  

 værdiafgift, idet der var henvist til § 3, stk. 3, i Lov nr. 363 af  

 2.6.1997 om ændring af lov om registreringsafgift af  

 motorkøretøjer m.v.
Ifølge denne bestemmelse var der  

 mulighed for, på visse betingelser, at afgiftsberigtige vogne til den  

 hidtil gældende stykafgift, dog kun til udgangen af 1997. Regionen  

 havde i denne forbindelse videre henvist til det udsendte nyhedsbrev og  

 oplyst, at regionen som en følge af lovændringen og nyhedsbrevet  

 modtog utallige henvendelser vedrørende overgangsordningen, og at  

 ingen af de besvarelser, der blev givet på disse henvendelser, havde  

 givet anledning til midforståelser.
Videre havde regionen ikke noteret,  

 at der var modtaget henvendelser vedrørende de omhandlede varevogne  

 tidligere end 13.1.1998, dvs. efter overgangsordningens ophør.
Selskabets advokat havde nedlagt påstand om, at der  

 alene for de tre biler skulle betales en stykafgift på 19.000 kr. eller  

 i alt 57.000 kr.
Han havde til støtte for den nedlagte påstand  

 gjort gældende, at regionens medarbejder havde afgivet et bindende  

 tilsagn om, at de pågældende biler kunne afgiftsberigtiges i  

 overensstemmelse med den nedlagte påstand, og at hun i forbindelse med  

 sit tilsagn havde haft alle tilgængelige oplysninger.
Der var tale om  

 en begunstigende forvaltningsakt, som den overordnede myndighed, som regionen  

 måtte betragtes som, ikke kunne ændre til ugunst for klageren.  

 Det var regionens risiko, hvorvidt reglerne var fortolket korrekt.
Det var  

 videre gjort gældende, at selskabet havde lidt et tab, som kunne have  

 været undgået, såfremt regionens medarbejder senest ved den  

 2. henvendelse inden indregistreringen og inden fakturaudskrivningen, havde  

 afgivet korrekte oplysninger.
Told- og Skattestyrelsen havde afgivet udtalelse i sagen,  

 idet styrelsen bl.a. havde udtalt, at Landsskatteretten burde afvise sagen.  

 Der var herved henvist til, at Landsskatterettens kompetence ifølge  

 registreringsafgiftslovens § 29 a, stk. 1, nr. 3, omfattede  

 spørgsmål om afgiftens beregning efter §§ 4-6. Regionens  

 konkrete afgørelse vedrørte imidlertid overgangsbestemmelsen i  

 § 3, stk. 3, i lov nr. 363 af 2.6.1997 om ændringer af  

 registreringsafgifteloven, som ikke efter styrelsens opfattelse kunne anses  

 for omfattet af Landsskatterettens kompetence.
Styrelsen havde til  

 støtte for påstanden om afvisning videre henvist til, at klagen  

 ikke drejede sig om, hvorvidt bilerne var omfattet af overgangsbestemmelsen  

 eller ej, men om, hvorvidt en telefonisk forkert besvarelse af en mundtlig  

 forespørgsel kunne anses som en begunstigende forvaltningsakt, som  

 selskabet kunne støtte ret på.
Det var styrelsens opfattelse, at  

 klagen i realiteten vedrørte spørgsmålet om, hvorvidt  

 told- og skatteregionen ved den telefoniske vejledning havde pådraget  

 sig et erstatningsretligt ansvar, der indebar, at selskabet kunne friholdes  

 for at betale den højere afgift, som skulle betales efter loven.
 Landsskatteretten udtalte:
Ifølge § 29 a i lov om registreringsafgift af  

 motorkøretøjer m.v. kunne Landsskatteretten påkende  

 klager over afgørelser af spørgsmål om bl.a. afgiftens  

 beregning efter §§ 4-6. Nærværende sag drejede sig om beregning  

 af afgift efter lovens § 5, stk. 2, hvilket bl.a. indebar en stillingtagen  

 til hvilken formulering af denne bestemmelse, der skulle finde anvendelse ved  

 beregningen af afgift for de omhandlede tre biler.
Dette lå inden for  

 Landsskatterettens kompetence efter § 29 a, stk. 1, ligesom det lå  

 indenfor rettens kompetence at tage stilling til, om selskabet i forbindelse  

 med sagens behandling havde opnået en for afgiftsmyndighederne bindende  

 forventning om principperne for denne beregning.
 Ved lov nr. 363 af 2.6.1997 blev bl.a. § 5, stk. 2, i lov  

 om registreringsafgift af motorkøretøjer m.v. ændret, og  

 det fremgik af § 3, stk. 3, i førstnævnte lov, at biler som  

 omfattet af registreringsafgiftslovens § 5, stk. 2, der efter  

 registreringsafgiftslovens hidtil gældende regler blev  

 afgiftsberigtiget med stykafgift og var købt af, eller hvorom der var  

 indgået bindende kontrakt om køb med, slutbrugeren, inden den 6.  

 maj 1997, og som inden udgangen af december måned 1997 blev  

 afgiftsberigtiget efter reglerne i § 15 og § 19, stk. 1, kunne  

 afgiftsberigtiges efter de hidtil gældende regler i  

 registreringsafgiftsloven.
 Det var i nærværende sag ubestridt, at de tre  

 omhandlede biler blev anmeldt til registrering i medfør af  

 registreringsafgiftslovens § 15 den 13.1.1998. Retten fandt derfor, at de  

 omhandlede biler ikke var omfattet af bestemmelsen i lov nr. 363 af 2.6.1997  

 § 3, stk. 3.
 Retten fandt endvidere, at selskabet ikke havde  

 opnået en for afgiftsmyndighederne bindende forventning om, at de tre  

 biler skulle være omfattet af denne overgangsordning, idet der herved  

 bl.a. var henset til, at  selskabet havde modtaget skriftlig  

 underretning om, hvornår overgangsordningen udløb ved told- og  

 skatteregionens nyhedsbrev af 2.6.1997, at der alene var tale om en  

 telefonisk henvendelse samt at det i øvrigt ikke kunne anses  

 for dokumenteret eller sandsynliggjort, at den omhandlede telefoniske  

 meddelelse var af en sådan klar og utvetydig karakter, at den var egnet  

 til at bibringe selskabet en for afgiftsmyndighederne bindende  

 forventning.
 Det bemærkedes i denne forbindelse, at et eventuelt  

 spørgsmål om, hvorvidt told- og skatteregionen måtte have  

 handlet ansvarspådragende lå udenfor Landsskatterettens  

 forretningsområde, jf. § 29 a i lov om registreringsafgift af  

 motorkøretøjer og § 23 og § 24 i skattestyrelsesloven.
 Den påklagede afgørelse blev  

 stadfæstet.
