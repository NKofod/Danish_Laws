Cirkulære om kontrol i henhold til  

 bekendtgørelse om forbud mod omsætning af fødevarer  

 forurenet med dioxin (Til tilsynsmyndigheder ved  

 fødevarevirksomheder) I medfør af § 44, stk. 3, i lov nr. 310 af 6. juni  

 1973 om levnedsmidler m.m, senest ændret ved lov nr. 1228 af 27.  

 december 1996, § 1, stk. 5, i bekendtgørelse nr. 1056 af 17. december  

 1993 om varetagelse af kontrollen med mælk, mælkeprodukter,  

 margarine m.v., § 4, stk. 1, i bekendtgørelse nr. 1057 af 17. december  

 1993 om varetagelse af kontrollen med æg og ægprodukter, samt §  

 1, stk. 4, i bekendtgørelse nr. 1058 af 17. december 1993 om  

 varetagelse af kontrollen med visse kødvirksomheder  

 fastsættes:
 § 1. Dette cirkulære beskriver  

 tilsynsmyndighedernes kontrol i henhold til bekendtgørelse nr. 758 af  

 4. oktober 1999 om forbud mod omsætning af fødevarer forurenet  

 med dioxin.
 § 2. Tilsynsmyndighederne skal i henhold til  

 bekendtgørelsens § 4 modtage kopi af meddelelser fra virksomheder, som  

 har produceret eller foretaget engrossalg af fødevarer, som er  

 omfattet af restriktioner i henhold til bekendtgørelsen, samt i  

 henhold til § 5 i bekendtgørelsen modtage indberetning fra  

 virksomheder, som ligger inde med sådanne fødevarer.
 Stk. 2. Tilsynsmyndighederne skal i forbindelse med det  

 almindelige tilsyn kontrollere om virksomhederne har tilbageholdt  

 fødevarer, som er omfattet af restriktioner i henhold til  

 bekendtgørelsen og hvorom der er modtaget meddelelse eller  

 indberetning.
 § 3. Tilsynsmyndigheder, som i henhold til §§ 4 og  

 5 i bekendtgørelsen har fået meddelelse eller indberetning om,  

 at en virksomhed har produceret, engrosforhandlet eller er i besiddelse af  

 fødevarer, som er omfattet af restriktioner i henhold til  

 bekendtgørelsen, skal videresende kopi af meddelelser eller  

 indberetninger til Fødevaredirektoratet, Afdeling for  

 Fødevarekontrol.
Stk. 2. Fremsendelse af kopi til  

 Fødevaredirektoratet skal ske straks, og skal således ikke  

 afvente at virksomheden eventuelt skaffer den nødvendige dokumentation  

 for at frikende det aktuelle vareparti.
Såfremt tilsynsmyndigheden er  

 kommet i besiddelse af oplysninger om, at der foreligger den  

 nødvendige dokumentation for at frikende et aktuelt parti, skal dette  

 oplyses ved fremsendelsen.
 § 4. Fødevarer som i henhold til § 3 i  

 bekendtgørelsen ikke kan dokumenteres fri for mistanke om forurening  

 med dioxin, og som importøren ikke har fået tilladelse af  

 Fødevaredirektoratet til at returnere til Belgien, skal af  

 tilsynsmyndigheden påbydes tilintetgjort, jf. § 6 i  

 bekendtgørelsen, f.eks. ved forbrænding i  

 forbrændingsanstalt.
Stk. 2. Påbud om tilintetgørelse skal  

 påføres meddelelse om, at eventuel klage har opsættende  

 virkning, også for påbud meddelt for fødevarer omfattet af  

 lov om æg og ægprodukter eller kødloven.
Det i  

 bekendtgørelsen fastsatte omsætningsforbud er gældende  

 indtil klagen er afgjort.
 Stk. 3. Tilsynsmyndigheden skal ved kontrol af  

 dokumentation sikre sig, at tilintetgørelse har fundet sted.
 § 5. Tilsynsmyndigheden skal kontrollere at  

 returnering af fødevarer til Belgien sker i overensstemmelse med  

 kravene i § 6, stk. 3, i bekendtgørelsen og den tilladelse, som  

 meddeles fra Fødevaredirektoratet.
 Stk. 2. Til forsegling af containere m.v. med  

 fødevarer (jf. § 6, stk. 3, nr. 5, i bekendtgørelsen), der skal  

 returneres til Belgien, vil nummererede segl i nødvendigt omfang blive  

 fremsendt herfra.
 Stk. 3. Certifikatet (jf. § 6, stk. 3, nr. 6, i  

 bekendtgørelsen), som skal ledsage forsendelsen til Belgien, vil blive  

 fremsendt herfra.
 § 6. Tilsynsmyndigheder, som i henhold til § 6  

 giver påbud om tilintetgørelse af et fødevareparti, skal  

 omgående meddele dette til Fødevaredirektoratet med de  

 nødvendige oplysninger til sikker identifikation af partiet.
 § 7. I forbindelse med eksport til tredjelande af  

 fødevarer foretager tilsynsmyndigheden efter skriftlig anmodning fra  

 Fødevaredirektoratet den nødvendige undersøgelse til  

 sikring af, at grundlaget for udstedelse af den i bekendtgørelsens § 8  

 anførte attestation er til stede.
Stk. 2. Ved den i stk. 1 nævnte undersøgelse  

 skal tilsynsmyndigheden vurdere den af virksomheden fremlagte dokumentation  

 for varepartiet samt sammenholde dokumentionen med det vareparti, for hvilket  

 virksomheden ønsker udstedt attestation.
Tilsynsmyndigheden skal ikke  

 forsøge at tilvejebringe yderligere dokumentation.
 Stk. 3. Såfremt undersøgelsen er foretaget  

 af en kommunal levnedsmiddelkontrolenhed, skal resultatet meddeles skriftligt  

 til Fødevaredirektoratet, Afdelingen for Fødevarekontrol, 7.  

 kontor.
Stk. 4. Den kommunale levnedsmiddelkontrolenhed skal  

 registrere det faktiske tidsforbrug i forbindelse med sin  

 undersøgelse.
Opgørelse over tidsforbruget fremsendes til  

 Fødevaredirektoratet, Afdelingen for Fødevarekontrol, 7.  

 kontor.
 Stk. 5. De kommunale levnedsmiddelkontrolenheder  

 udfører den i stk. 1 nævnte undersøgelse i henhold til  

 aftale indgået mellem MLK-Sammenslutningen og  

 Fødevaredirektoratet og betales med 550 kr. pr. time opgjort i faktisk  

 anvendt tid.
 § 8. Cirkulæret træder i kraft den 13.  

 oktober 1999.
 Stk. 2. Samtidig ophæves cirkulære af 27. august 1999  

 om kontrol med bekendtgørelse om omsætning af fødevarer  

 forurenet med dioxin.
