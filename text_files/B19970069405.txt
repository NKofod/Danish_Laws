I medfør af § 5, stk. 7 i lov nr. 434 af 10. juni 1997 om pulje til grøn beskæftigelse fastsættes følgende:
 § 1.  Bestyrelsen for Den Grønne Jobpulje træffer  

 afgørelse om anvendelse af de på de årlige finanslove bevilgede beløb til  

 puljen til grøn beskæftigelse i overensstemmelse med loven og de af miljø- og  

 energiministeren fastsatte regler.
 § 2.  Formanden tilrettelægger bestyrelsens arbejde,  

 fastsætter tid og sted for bestyrelsens møder og drager omsorg for udførelsen  

 af dens beslutninger.
§ 3.  Bestyrelsen holder bestyrelsesmøde mindst seks  

 gange om året.
Mødeplan fastlægges for et kalenderår ad gangen.
Stk. 2.  Samtlige ansøgninger, der er modtaget senest 4  

 uger inden et møde, og som er fyldestgørende oplyst, skal så vidt muligt  

 behandles på det pågældende møde og senest på det efterfølgende  

 bestyrelsesmøde.
Ansøgninger, der er modtaget senere, kan medtages til  

 behandling, såfremt der i bestyrelsen er enighed om det.
Stk. 3.  Bestyrelsen får senest en uge før  

 bestyrelsesmødet tilsendt dagsorden, bilagt en liste over ansøgningerne samt  

 indstilling med sagsbeskrivelse for samtlige ansøgninger.
Endelig udsendes  

 inden hvert møde en økonomisk status for puljen med oversigt over allerede  

 afgivne tilsagn samt resterende tilsagnsramme i det pågældende år.
§ 4.  Miljøstyrelsen stiller sekretariat til rådighed  

 for bestyrelsen.
Sekretariatet forelægger ansøgninger for bestyrelsen med en  

 indstilling til afgørelse.
§ 5.  I hastende sager kan der træffes afgørelse ved  

 skriftlig procedure.
Hvis et medlem ønsker det, skal sagen dog udskydes til  

 næste ordinære bestyrelsesmøde.
§ 6.  Beslutning om tildeling af tilskud kan kun  

 træffes af bestyrelsen i enighed.
Beslutningerne indføres i et mødereferat,  

 der udsendes til bestyrelsens medlemmer.
Stk. 2.  Bestyrelsens beslutning om tilskud eller afslag  

 udsendes til ansøgerne senest 2 uger efter bestyrelsesmødet.
Brevene  

 underskrives af sekretariatet på formandens vegne.
 § 7.  Bestyrelsens medlemmer er underlagt reglerne i  

 forvaltningslovens kapitel 2 om inhabilitet og forvaltningslovens kapitel 8  

 om tavshedspligt.
 § 8.  Bekendtgørelsen træder i kraft den 10. september  

 1997.
