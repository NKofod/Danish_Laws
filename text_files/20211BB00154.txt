Fremsat den 1. marts 2022 af Morten Dahlin (V) og Preben Bang Henriksen (V) Forslag til folketingsbeslutning om udarbejdelse af en model for ligestilling mellem politiveteraner og veteraner fra forsvaret Folketinget pålægger regeringen i indeværende folketingsår at udarbejde en model for, at politiveteraner, som har pådraget sig ptsd eller andre skader som følge af politiarbejde, og deres pårørende kan ligestilles med veteraner fra forsvaret.
Målet er, at politiveteraner og deres pårørende tilbydes samme vilkår, behandling og beskæftigelsesrettet rehabilitering m.v. som veteraner fra forsvaret tilbydes i dag.
Bemærkninger til forslaget Polititjenestemænd har på grund af særlige begivenheder i relation til politiarbejdet en øget risiko for at udvikle psykiske belastningsreaktioner som ptsd, depression og angst eller at pådrage sig fysiske skader i tjenesten.
På opdrag fra Justitsministeriet kortlagde VIVE i 2019-2020, hvor udbredt psykiske belastningsreaktioner er blandt polititjenestemænd m.fl.
VIVE-rapporten »Psykiske belastningsreaktioner hos polititjenestemænd og fængselsbetjente«, fra september 2020 konkluderede tydeligt, at de psykiske belastningsreaktioner blandt ansatte polititjenestemænd i 2019 var langt over befolkningsgennemsnittet. 10,6 pct. af de ansatte polititjenestemænd i 2019 havde symptomer på enten ptsd, depression, angst eller stress. 3 pct. havde fået en psykiatrisk diagnose for en belastningsreaktion, 3,7 pct. opfyldte diagnosekriterierne for ptsd, mens 2 pct. var diagnosticeret for reaktion på svær belastning.
Til sammenligning er forekomsten af ptsd i befolkningen i europæiske lande målt i spørgeskemaundersøgelser til omkring 2-3 pct. (VIVE, 2020).
Samtidig konkluderede rapporten, at de psykiske belastningsreaktioner blandt de daværende og tidligere ansatte polititjenestemænd i 2009-2019 var hyppigere end blandt de udsendte soldater i perioden 1992-2009. For gruppen af tidligere ansatte polititjenestemænd havde 8,1 pct. (antal personer: 3.875) fået en psykiatrisk diagnose for en belastningsreaktion, mens 5,8 pct. af de tidligere polititjenestemænd havde fået diagnosen reaktion på svær belastning.
Samlet set tegner det et billede af en faggruppe, der som følge af deres arbejde for Danmark rammes af alvorlige psykiske helbredsudfordringer.
 Som samfund bør vi tage hånd om de mennesker, der har stillet deres tjeneste til rådighed i det danske samfunds interesse, og som er hårdt ramte.
Som reglerne er nu, kan Rigspolitiet ifølge Thin Blue Line kun yde støtte til ansatte ved politiet.
Samtidig afskediges polititjenestemænd ofte, når de nævnte belastninger rammer deres arbejdsevne.
Ved afskedigelsen overlades de til socialforvaltningerne, og Rigspolitiets ansvar for arbejdsskaderne ophører i praksis.
 Derfor er der et behov for at udvide og udvikle støtte, der kan tilbydes tidligere ansatte og sygemeldte polititjenestemænd, som i forbindelse med deres arbejde har pådraget sig helbredsmæssige lidelser, og deres pårørende.
På den baggrund pålægger Folketinget regeringen i indeværende folketingsår at udarbejde en model for, at politiveteraner, som har pådraget sig ptsd eller andre skader som følge af politiarbejde, og deres pårørende kan ligestilles med veteraner fra forsvaret.
Modellen skal danne grundlag for en efterfølgende politisk forhandling blandt alle Folketingets partier.
 Som en del af de konkrete støttetilbud bør regeringen overveje og redegøre for, hvordan politiveteraner, der sidestilles med forsvarets veteraner, og deres pårørende får samme muligheder, og der etableres en ret til bl.a. livslang psykologhjælp til tilskadekomne/sygepensionerede polititjenestemænd, genansættelse af polititjenestemænd i fleks-/skånejob, psykologbehandling til pårørende og familieterapi samt beskæftigelsesrettet rehabilitering, herunder f.eks. behandling, omskoling, efteruddannelse og/eller virksomhedspraktik.
 Udarbejdelsen af en sådan model finansieres inden for Justitsministeriets ramme.
Skriftlig fremsættelse Morten Dahlin (V):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om udarbejdelse af en model for ligestilling mellem politiveteraner og veteraner fra forsvaret.
(Beslutningsforslag nr.
B 154) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
