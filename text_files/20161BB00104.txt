Fremsat den 29. marts 2017 af Rune Lund (EL), Pelle Dragsted (EL) og Lisbeth Bech Poulsen (SF) Forslag til folketingsbeslutning om annullering af planlagte besparelser i SKAT Folketinget pålægger regeringen i forbindelse med finansloven for 2018 at annullere alle planlagte besparelser i SKAT for 2018 og frem.
Bemærkninger til forslaget Beslutningsforslaget er en opdateret genfremsættelse af beslutningsforslag nr.
B 116, folketingsåret 2015-16. Der henvises til www.folketingstidende.dk, Folketingstidende 2015-16, sektion A, B 116 som fremsat, sektion F, møde 100 kl. 14.54, sektion B, betænkning over B 116, og sektion F, møde 104 kl. 14.23.
Det står skidt til i SKAT.
Skandalesagerne har hobet sig op, og pr. september 2016 mangler SKAT ifølge tal fra Skatteministeriet at inddrive ca. 95 mia. kr. (folketingsåret 2016-17, Skatteudvalget, SAU alm. del  bilag 90), hvilket er støt stigende.
Der er tale om penge, som kunne være gået til velfærd, ny infrastruktur eller investeringer i uddannelse og de områder i Danmark, hvor der mangler ressourcer og økonomiske muligheder.
SKATs elendigheder skyldes en farlig cocktail af massive nedskæringer, endeløse organisatoriske ændringer og kuldsejlede it-projekter.
Dette har resulteret i et kaos, der betyder, at færre penge inddrives, svindlere har kronede dage, og kvaliteten af SKATs arbejde er forringet, hvilket går ud over retfærdighedsfølelsen og borgernes retssikkerhed.
Tilliden til velfærdssamfundets fordelingsnøgle  skattesystemet  forsvinder som dug for solen, i takt med at både politiske og ledelsesmæssige skeletter vælter ud af skabet.
Situationen er i dag fuldstændig uholdbar og har været det længe.
Allerede i 2007 påpegede Statsrevisorerne, at SKAT ved sin oprettelse ikke fik tilført de nødvendige ressourcer, samtidig med at restancerne var steget med et milliardbeløb (folketingsåret 2007-08, 1. samling, Statsrevisorerne, beretning nr. 4  »Beretning om fusionen mellem den statslige og kommunale skatte- og inddrivelsesforvaltning«). I 2006 var der ca. 9.200 årsværk i SKAT, mens der i 2015 var ca. 6.200 årsværk (folketingsåret 2014-15, 2. samling, Skatteudvalget, SAU alm. del  spørgsmål 57). Det har ikke været og er ikke muligt at sikre driften, produktudvikle og genopbygge på samme tid, når skiftende regeringer samtidig har skåret massivt ned på ressourcerne.
Massive nedskæringer vil på et tidspunkt gå ud over kvaliteten af arbejdet, og skandalesagerne er da også kommet som perler på en snor:
 Et Fælles Inddrivelsessystem (EFI) skulle løse inddrivelsesopgaver, der tidligere blev varetaget manuelt.
Men systemet har været både stærkt forsinket og fordyret.
Da systemet endelig blev igangsat, var det så fejlbehæftet, at SKAT måtte lukke systemet (folketingsåret 2014-15, 2. samling, Skatteudvalget, SAU alm. del  bilag 48). Imens er beløbet af ikkeinddrivelige restancer vokset til et kolossalt beløb.
 Over 40 pct. af alle ejendomsvurderinger var i 2011 overvurderede i forhold til den faktiske salgspris, og dermed har mange borgere betalt for meget i ejendomsværdiskat.
Statsrevisorerne udtalte i 2013 en meget skarp kritik af ejendomsvurderingssystemet (folketingsåret 2012-13, Statsrevisorerne, beretning nr. 13  »Beretning om den offentlige ejendomsvurdering«). Efterfølgende er det kommet frem, at SKAT bevidst har syltet relaterede klager fra borgerne.
 I april 2015 kom det frem, at SKAT ikke havde reageret på informationer om, at mere end 200 danskere havde ca. 4,8 mia. kr. i skattely i Schweiz.
Et bredt politisk flertal kritiserede efterfølgende SKAT i skarpe vendinger (folketingsåret 2014-15, 1. samling, Skatteudvalgets beretning over beslutningsforslag nr. 153).
 I august 2015 kommer det frem, at der er blevet svindlet med udbetalinger af aktieudbytter.
Ca. 12,3 mia. kr. har statskassen tabt på svindlen (folketingsåret 2014-15, 2. samling, Skatteudvalget, SAU alm. del  bilag 48).
 I januar 2016 kommer det frem, at der har været en omfattende svindel med negativ moms.
Ifølge DRs dokumentarprogram »Sådan svindles Danmark« bragt den 25. januar, den 1. februar og den 9. februar 2016 er der en risiko for, at flere af de svindlede penge er brugt til at finansiere terror.
Helt generelt vurderes det, at Danmark går glip af 10-18 mia. kr. årligt som følge af svindlen med moms (folketingsåret 2015-16, Skatteudvalget, svar på SAU alm. del  spørgsmål 204).
 I december 2016 afgiver Statsrevisorerne en beretning om SKATs kontrol med udbetaling af negativ moms, hvori kontrollen bekrives som »helt utilstrækkelig«.
I beretningen konstateres det, at kun 2 pct. af udbetalinger bliver kontrolleret, og at SKAT ikke kan forklare, hvorfor udbetalingerne af negativ moms er steget med 68 pct. fra 139 mia. kr. i 2009 til 235 mia. kr. i 2015 (folketingsåret 2016-17, Statsrevisorerne, beretning nr. 7 »Beretning om SKATs kontrol med udbetaling af negativ moms«).
 Forslagsstillerne mener, at en helt grundlæggende forudsætning for, at SKAT kan komme på fode igen, er, at alle planlagte besparelser i SKAT bliver annulleret.
 Hvis ikke der gribes ind fra politisk side, vil allerede planlagte besparelser for SKAT betyde, at SKATs budget vil falde drastisk de kommende år og være mere end 600 mio. kr. lavere i 2020 end i 2017, hvilket fremgår af følgende tabel.
Tabel 1: Udviklingen i SKATs nettoudgiftsbevilling 2017-2020 Kilde: Finansloven for 2017 Forslagsstillerne mener, at det vil være umuligt at genrejse SKAT med så drastiske besparelser, og ønsker på den baggrund at annullere alle planlagte besparelser i SKAT.
Finansiering  dygtige skattemedarbejdere tjener sig selv ind Det er forslagsstillernes klare opfattelse, at det er endt med at blive meget dyrt for danskerne, at SKAT er blevet sparet i stykker siden 2005. Samlet set er en investering i et velfungerende SKAT en overskudsforretning for samfundet.
Det er også nødvendigt at investere i SKAT for at genoprette danskernes tillid til SKAT.
De senere år har vist, at Danmark ganske enkelt ikke har råd til, at der ikke er nok ansatte og ressourcer i SKAT.
FTF og Dansk Told & Skatteforbund har tidligere offentliggjort beregninger, der viser, at det vil være økonomisk rentabelt at ansætte flere medarbejdere i SKAT.
FTF konkluderede på baggrund af en undersøgelse fra 2012, at ansatte i SKAT kan tjene deres løn ind op til 35 gange.
Dansk Told & Skatteforbund har ligeledes udtalt, at ansatte i SKAT kan tjene deres løn ind fem gange (»Organisation: Skat-ansat tjener egen løn hjem fem gange«, Jens Nymark, Børsen, den 11. februar 2012).
Regeringen har desuden selv i forhold til flere kontrolprojekter oplyst, at medarbejderne, alt afhængigt af det konkrete kontrolprojekt, kan tjene deres løn ind adskillige gange.
Et eksempel på dette er en opgørelse fra skatteministeren, der viser, at hver medarbejder, der arbejdede i udbetalingskontrollen vedrørende negativ moms i perioden januar til september 2016, i gennemsnit sikrede penge til statskassen på lidt over 42 mio. kr.
Dette skal sammenlignes med, at årsudgiften for en ansat i denne opgørelse anslås til 600.000 kr. (folketingsåret 2016-17, svar på SAU alm. del  spørgsmål 80).
Forslagsstillerne mener på baggrund af ovenstående, at der er akut behov for at tilføre SKAT ekstra ressourcer og annullere de planlagte besparelser.
Medarbejderne, der som beskrevet ovenfor forventes at tjene deres løn hjem og mere til, finansieres via råderummet.
Skriftlig fremsættelse Rune Lund (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om annullering af planlagte besparelser i SKAT.
(Beslutningsforslag nr.
B 104) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
