Nr LSF 208 Forslag til Lov om ret til frihed til uddannelse Fremsat af Holger K.
Nielsen (SF) Aage Frandsen (SF) Birgitte Husmark (SF)  

 Hanne Thanning Jacobsen (SF) Ejner Larsen (SF) Jes Lunde (SF) Rahbæk Møller  

 (SF) Stillinger (SF) Ebba Strange (SF) den 10. februar 1988 Kapitel 1 Formål § 1. Lovens formål er at sikre lønmodtagere og arbejdsløse reelle muligheder for at deltage i voksenundervisning i arbejdstiden med henblik på 1) at øge den enkeltes selvtillid og kvalifikationer, 2) udvide demokratiet, herunder arbejdspladsdemokratiet, 3) at forstærke deltagernes muligheder for i fællesskab at forstå og ændre deres livsvilkår og 4) at udjævne uddannelseskløften.
Kapitel 2 Deltagerkreds § 2. Lønmodtagere med et forudgående tilhørsforhold til arbejdsmarkedet svarende til 5 års ATP-indbetalinger har ret til frihed fra arbejde til deltagelse i voksenundervisning.
Stk. 2. Arbejdsministeren fastsætter efter forhandling med Landsarbejdsnævnet regler for indregning af fuldtidsforsikredes arbejdsløshedsperioder.
Stk. 3. Gennem kollektive aftaler kan friheden til uddannelse gøres betinget af en forudgående tilknytning til arbejdspladsen på højst 6 måneder.
§ 3. Arbejdsløse kan efter et samlet forudgående tilhørsforhold til arbejdsmarkedet på 5 år efter eget ønske deltage i voksenuddannelse.
Stk. 2. Landsarbejdsnævnet fastsætter nærmere regler herfor.
Under deltagelse i uddannelsesforløbet står den pågældende ikke til rådighed for arbejdsmarkedet.
Kapitel 3 Fremgangsmåde for opnåelse af uddannelsesfrihed § 4. Ved ønske om frihed til uddannelse retter den ansatte henvendelse til arbejdsgiveren og angiver perioden, i hvilken friheden ønskes.
Stk. 2. Arbejdsgiveren kan udsætte den ansattes påbegyndelse af frihedsperioden.
Ved frihed af 5 dages varighed eller derunder kan påbegyndelsen af frihedsperioden udsættes med højst 1 måned fra varslingstidspunktet.
Ved frihed af over 5 dages varighed kan påbegyndelsen udsættes højst 2 måneder fra varslingstidspunktet.
Stk. 3. I tilfælde, hvor frihed til uddannelse indebærer særlige vanskeligheder for virksomhedens eller institutionens arbejdsgang, kan påbegyndelsen udsættes yderligere efter aftale mellem arbejdsgiveren og den ansattes faglige organisation.
Stk. 4. I tilfælde, hvor ikke alle anmodninger om frihed til uddannelse kan imødekommes samtidig under henvisning til stk. 3, skal ansatte med kortest uddannelse først have frihed, dernæst ansatte med ubekvemme arbejdstider.
Kapitel 4 Rettigheder og pligter m.v. under uddannelsesfrihed § 5. Ansatte har ret til at vende tilbage til samme arbejde efter uddannelsesfriheden.
Stk. 2. Den ansatte har ret til at vende tilbage til sit arbejde før udløbet af den meddelte orlovsperiode.
Meddelelse herom skal indgives til arbejdsgiveren med mindst 1 måneds varsel.
§ 6. Frihed til uddannelse betragtes som orlov.
De sociale ordninger og andre rettigheder videreføres og opretholdes, som hvis den ansatte ikke havde haft frihed til uddannelse.
§ 7. Gennem kollektive aftaler fastsættes regler for ansættelse af ny arbejdskraft eller undladelse af afskedigelser som følge af ansattes anvendelse af frihed til uddannelse.
§ 8. En arbejdsgiver må ikke afskedige en ansat, fordi denne har fremsat krav om udnyttelse af retten til frihed til uddannelse eller har udnyttet denne frihed.
§ 9. Lovens bestemmelser kan ikke fraviges til ugunst for lønmodtageren.
Kapitel 5 Tvister § 10. Tvister vedrørende bestemmelserne i § 2 og §§ 4-9 afgøres ved normal fagretlig behandling.
Kapitel 6 Ikrafttræden § 11. Loven træder i kraft den 1. april 1988.
Bemærkninger til lovforslaget Almindelige bemærkninger Viden er magt.
Demokratiet må til stadighed læres og prøves.
Forslagene om betalt frihed til uddannelse giver tid og betaling, så især korttidsuddannede får reelle muligheder for at kunne uddanne sig.
Den viden og handlekraft, som følger af deltagelse i undervisning, vil være til gavn for den enkelte deltager, men også for helheden.
Lønmodtagere og arbejdsløse vil gennem nye kundskaber og mere almen viden kunne deltage med større styrke i demokratiet.
Dermed vil demokratiet blive udvidet både når det drejer sig om stærkere brugerindflydelse og borgerdeltagelse i (lokal)politiske forhold, og når det drejer sig om de ansattes muligheder for indflydelse i virksomhederne.
Lovforslagene om betalt frihed til uddannelse og ret til frihed til uddannelse sigter mod at give lønmodtagere og arbejdsløse muligheder for at udvikle uddannelsestilbud, som kan løfte arbejdspladsdemokratiet.
Sammen med lønmodtagerkapital forvaltet af de ansatte i virksomhederne - altså økonomisk demokrati - vil BFU kunne sætte fart i den proces, som fører til, at de ansatte selv kommer til at lede virksomhederne.
Dermed bliver BFU et vigtigt element i opbygningen af selvforvaltning i virksomhederne i samfundet som helhed.
Viden er magt.
Ved, at de korttidsuddannede selv skaffer sig mere almen viden og flere kundskaber, deles magten, og demokratiet udvides.
Betalt frihed til uddannelse vil gøre uddannelseskløften mindre.
Danmarks udfordringer Danmark står over for en stor udfordring, når det gælder om at bevare og udbygge velfærden.
Virksomhederne er tvunget til omstilling og fornyelse, når det gælder om at bevare konkurrenceevnen på verdensmarkedsvilkår.
Og virksomhederne står over for store udfordringer, når det gælder om at tage hensyn til arbejdsmiljø, ydre miljø og ressourceforbrug.
Disse forandringer kræver ny ledelse og organisation, ny teknologi samt udvidede kvalifikationer hos de ansatte.
Hvis danske virksomheder skal kunne leve op til disse udfordringer, er det helt nødvendigt, at de ansatte deltager i gennemførelsen af de nødvendige forandringer.
Forslagene om betalt frihed til uddannelse sigter på at give lønmodtagere og arbejdsløse bedre muligheder for at skaffe sig især almene forudsætninger for at deltage i denne proces.
SF vil følge lovforslagene om betalt frihed til uddannelse op med forslag om en kraftig udvidelse af arbejdsmarkedsuddannelserne, så lønmodtagere og arbejdsløse også får mulighed for at efter- og videreuddanne sig inden for de erhvervskompetencegivende uddannelser.
Uddannelsesskævhederne Det skønnes, at der i dag er omkring 800.000 lønmodtagere og arbejdsløse, som alene har 7 års skolegang, og omkring 1,2 mio.
 med under 12 års kompetencegivende uddannelse.
Uddannelsesressourcerne er skævt fordelt.
F.eks. koster det over 600.000 kr. at uddanne en læge eller en civilingeniør.
En præst koster 300.000 kr. og en folkeskolelærer godt 100.000 kr.
I gennemsnit ofres der omkring 10.000 kr. i kursusudgifter pr.
 deltager på specialarbejderkurserne.
Især de korttidsuddannede har høj arbejdsløshedsprocent, lav løn og ofte de ringeste muligheder for at deltage i udøvelsen af demokrati på alle samfundsområder.
Når både virksomheder og det offentlige afsætter penge til at efter- og videreuddanne medarbejdere, er det typiske, at medarbejdere med en i forvejen lang uddannelse får en uforholdsmæssig stor andel af de afsatte ressourcer.
Når topfunktionæren får 30 timers efteruddannelse, får den ikkefaglærte 1 time.
Der er således ikke i dag indbygget mekanismer i det offentlige eller arbejdspladsfinansierede uddannelsessystem, som mindsker uddannelseskløften.
Tværtimod.
Kun lovgivning kan rette op på den skævhed.
ILO-konventionen Konvention nr. 140 og henstilling nr. 148 om betalt frihed til uddannelse fra ILO - Den Internationale Arbejdsorganisation - har både Dansk Arbejdsgiverforening og Landsorganisationen i Danmark stemt for vedtagelsen af den 24. juni 1974. I konventionen tales bl.a. om, at der skal ydes »betalt frihed til uddannelse med henblik på: a) oplæring på ethvert niveau, b) almen, social eller samfundsrettet uddannelse, c) uddannelse i fagforeningsvirksomhed.« De foreliggende lovforslag kan således ses som en dansk udfyldning af ILO-konvention nr. 140 fra 1974.
Det skal i denne forbindelse anføres, at der er gennemført BFU-ordninger i adskillige andre vesteuropæiske lande, bl.a.
 Frankrig, Italien, Vesttyskland, Sverige og Holland.
Undervisningens tilrettelæggelse Undervisningen skal tilrettelægges ud fra deltagernes forudsætninger, erfaringer og ønsker.
I øvrigt sikrer forslagene om ret til frihed til uddannelse to vigtige ting: For det første, at lønmodtagerne får endnu en frihedsrettighed, nemlig retten til at vælge uddannelse, uden at arbejdsgiveren kan blande sig i dette, idet lovforslaget om ret til frihed til uddannelse samtidig sikrer, at lønmodtageren kan vende tilbage til arbejdspladsen efter endt uddannelse.
For det andet sikrer lovforslagene om betalt frihed til uddannelse, at lønmodtageren frit kan vælge mellem en enorm mængde af vidt forskellige uddannelsestilbud.
Imidlertid vil det være nødvendigt bl.a. inden for enkeltfagskurserne at eksperimentere med undervisningens form og indhold, så førnævnte hensyn bliver taget.
Det vil samtidig være vigtigt at styrke den voksenpædagogiske forskning.
Eksamen må også tilrettelægges således, at den passer til den valgte undervisningstilrettelæggelse.
Oplysningsforbund, daghøjskoler og folkehøjskoler har delvise erfaringer med de voksne korttidsuddannede, som står mest fremmede over for videreuddannelse.
Her vil det være nødvendigt at sætte en udvikling i gang. (Specialarbejderforbundet er så småt begyndt at give tilskud, hvis dets medlemmer ønsker at gå på kursus på de folkehøjskoler, som forbundet har samarbejdsaftale med). Disse udbydere af undervisningen vil have en helt naturlig interesse i lokalt at tage kontakt med brugerne og deres organisationer for at udvikle kurser, der i særlig grad tilgodeser deltagernes behov.
De kollektive kurser har den styrke, at det er arrangøren selv, der fastlægger undervisningens form, indhold og målsætning og tillige ansætter læreren.
Her vil der om ønsket være mulighed for at finde lærere fra egne rækker.
Således ligger de kollektive kurser i forlængelse af de stærkeste traditioner inden for dansk folkeoplysning.
Det må ved følgelovgivning sikres, at der er børnepasningsmuligheder for deltagerne.
Nogle danske erfaringer AOF har i efteråret 1987 udsendt en rapport, »Betalt frihed til uddannelse - hvorfor, hvordan?», hvori en række BFU-forsøg finansieret af LO's forretningsudvalg evalueres.
Af rapporten fremgår bl.a., at »motivationen til at tilmelde sig undervisning ofte er afhængig af, om man kan gå sammen med arbejdskammerater, om man kan tilmelde sig »samlet«, om man har haft personlig kontakt til opsøgerne og/eller tillidsrepræsentanterne . . . Opsøgerne skal være (aner)kendte personer i forhold til målgruppem . . . Opslag eller tilmeldingslister er altså generelt ikke nok . . .
Virksomhedsbesøg og andre ekskursioner fremhæves af flere deltagere som nogle af de mest lærerige og spændende oplevelser .
. . Deltagerne lægger stor vægt på, at de følger undervisningen sammen med arbejdskammeraterne . . . Undervisningen skal baseres på samtalen . . . Ligeværdighed bliver nøgleordet i undervisningsformen . . . Følelser, oplevelser og engagement skal være omdrejningspunkter i undervisningsindholdet.
Undervisningen skal kunne anvendes til at erkende og udvide muligheder i deltagernes hele livssituation'.
Beskæftigelseseffekten Der er i dag omkring 250.000 arbejdsløse.
Det skønnes, at forslaget har en beskæftigelseseffekt på 50 pct.
Således vil 10.000 helårsdeltagere blive erstattet af 5.000 arbejdsløse, som får arbejde.
De to lovforslag om betalt frihed til uddannelse sigter også på at give arbejdsløse bedre uddannelsesmuligheder uden dog at fastholde nogen i arbejdsløshed.
Men indtil nu er der hverken gennemført et systemskifte eller tilrettelagt en økonomisk politik på lønmodtagernes betingelser, som afskaffer arbejdsløsheden.
Derfor må arbejdsløse have mulighed for at foretage sig noget aktivt og meningsfuldt sammen med andre mennesker frem for at blive bundet til isolation.
Tidligere forslag SF har tre gange tidligere fremsat beslutningsforslag om betalt frihed til uddannelse i arbejdstiden (se Folketingstidende 1981-82, forhandlingerne sp. 2324 og 4365 og tillæg A sp. 3153, Folketingstidende 1982-83, forhandlingerne sp. 8946 og 10565 og tillæg A sp. 3769, og Folketingstidende 1983-84 (2. samling), forhandlingerne sp. 2736 og 4524 og tillæg A sp. 3887). Hver gang har der været tale om forslag, som både har rummet retten til frihed og løngodtgørelse.
De foreliggende forslag er todelte.
Denne form er valgt for at skabe klarhed.
Samtidig bygger især forslaget om ret til frihed til uddannelse på Socialdemokratiets lovforslag L 124, fremsat den 18. januar 1985 (se Folketingstidende 1984-85, forhandlingerne sp. 6057 og 7670 og tillæg A sp. 3555). SF finder, at det socialdemokratiske forslag, der giver lønmodtagere flere frihedsrettigheder, var et udmærket forslag, hvorfor store dele uændret er indarbejdet i de foreliggende forslag.
Bemærkninger til lovforslagets enkelte bestemmelser Til § 1 Det er et formål med dette lovforslag, at lønmodtagere skal kunne opnå frihed til uddannelse uafhængigt af arbejdsgiverens syn på nytten af den pågældende uddannelse.
Med loven i hånden kan lønmodtagerne frigøre sig fra det forhold, at arbejdsgiverne i dag kan afgøre, i hvilket omfang og i hvilke uddannelsesforløb lønmodtagerne kan deltage.
Til § 2 Til stk. 1 Det må bl.a. gennem finanslovbevillinger sikres, at der er midler til løngodtgørelse på arbejdsmarkedsuddannelserne og aflønning af voksenlærlinge svarende til det omfang, som ønskes for udbygningen af den erhvervsrettede efter- og videreuddannelse for voksne.
I mange tilfælde yder arbejdsgiveren løn under den ansattes deltagelse i arbejdsmarkedsuddannelserne.
Denne mulighed skal fortsat bestå.
Erhvervsuddannelserne og arbejdsmarkedsuddannelserne skal udbygges, så kapaciteten svarer til behovet for uddannelsespladser.
Ud over ovennævnte uddannelser vil undervisningen bl.a. kunne omfatte følgende: Deltagelse i undervisning tilrettelagt af folkelige organisationer og foreninger samt politiske og faglige organisationer, hvilken ofte vil være af kortere varighed.
Desuden vil BFU (betalt frihed til uddannelse) kunne bruges til deltagelse i undervisning på daghøjskoler, forberedelseskurser, højskoler og kollektive kurser samt til studie- og erhvervskompetencegivende uddannelser, der ofte vil være af længere varighed.
På baggrund af ATP-registreringen afgrænses personkredsen, der kan omfattes af frihed til uddannelse.
Ved at bruge eksisterende ordninger vil administrationen af loven om frihed til uddannelse blive enkel.
De 5 års ATP-indbetalinger og udregning af arbejdsløshedsperioder knyttes til det tidsrum, hvori den enkelte lønmodtager har været på eller til rådighed for arbejdsmarkedet, uafhængigt af den daglige arbejdstid.
Til stk. 2 Arbejdsministeren fastsætter efter drøftelse med Landsarbejdsnævnet regler for indregning af fuldtidsforsikredes arbejdsløshedsperioder, således at arbejdsløshedsperioder indgår med samme vægt med hensyn til ret til frihed til uddannelse som tilsvarende beskæftigelsesprioder.
Til § 3 Arbejdsløses muligheder for deltagelse i undervisning i henhold til BFU-lovgivningen skal fastlægges endeligt i lov om arbejdsformidling og arbejdsløshedsforsikring m.v.
Arbejdsløse skal kunne deltage i samme undervisning som beskæftigede, der benytter deres frihedsret med eller uden lønkompensation, uden at den arbejdsløse skal stå til rådighed for arbejdsmarkedet, og samtidig med, at den arbejdsløse fortsat oppebærer sin understøttelse.
Deltaglse skal fortsat betragtes som en »død« periode i forhold til tidsbestemmelsesregler i arbejdsløshedslovgivningen.
Unge, der tidligt er kommet ud på arbejdsmarkedet, vil have mulighed for at benytte tilbudet om frihed til uddannelse i ungdomsperioden, men for at undgå ulige økonomiske vilkår i forhold til unge, som modtager statens uddannelsesstøtte, skal der fastsættes en maksimal grænse på 3 år for, hvor længe en arbejdsløs kan modtage arbejdsløshedsunderstøttelse, mens vedkommende anvender uddannelsesretten.
Til § 4 Lønmodtageren retter henvendelse til arbejdsgiveren og angiver, i hvilken periode frihed til uddannelse ønskes.
Denne henvendelse skal ved kortere kurser af en varighed på 5 arbejdsdage eller mindre ske senest 1 måned før uddannelsesfrihed ønskes.
For kurser og uddannelser af en varighed på mere end 5 arbejdsdage skal ønske om påbegyndelse af frihed til uddannelse ske senest 2 måneder før uddannelsen påbegyndes.
Til stk. 4 Kun undtagelsesvis kan der foregå prioritering mellem en virksomheds ansatte.
Ansøgninger om uddannelsesfrihed afgøres konkret.
Førsteprioritet har deltagere med den korteste uddannelsesbaggrund.
Står ansøgere lige med hensyn til varigheden af deres uddannelse, vil personer med en ikkekompetencegivende uddannelse have fortrinsret frem for personer med en ajourført studie- og erhvervskompetencegivende uddannelsesbaggrund.
Ved yderligere prioritering skal der tages hensyn til personer med de mest ubekvemme arbejdstider og dem, der ved et samlet skøn har svært ved at deltage i uddannelsesorlov.
Prioriteringen efter ovennævnte retningslinjer foregår i virksomhedens eller institutionens samarbejdsudvalg.
Hvis et sådant ikke eksisterer, da i et samarbejde mellem ledelsen og tillidsrepræsentanten.
Til § 5 Såfremt det arbejde, som uddannelsesdeltagerne tidligere havde, er ændret eller fjernet, skal den pågældende have mulighed for at vende tilbage til samme arbejdsplads og sikres et tilsvarende arbejde.
Til § 6 Med sociale ordninger og andre rettigheder menes anciennitet, opsigelsesvarsler og tidligere erhvervede rettigheder på arbejdspladsen.
Den pågældende må ikke stilles ringere, når vedkommende vender tilbage til sin arbejdsplads, end tilfældet var, da uddannelsesorloven blev påbegyndt.
Til § 8 Lønmodtageren skal have fuld tryghed til at benytte sin uddannelsesfrihed inden for rammerne af denne lov.
Ligeledes må det ikke være forbundet med utryghed at tilkendegive ønske om at benytte retten til frihed til uddannelse.
Afskediges en ansat i strid med denne regel, skal arbejdsgiveren betale en godtgørelse.
Godtgørelsen fastsættes under hensyn til lønmodtagerens ansættelsestid, opsigelsesvarsel, muligheder for at finde nyt arbejde og sagens omstændigheder i øvrigt.
Tvister afgøres af Afskedigelsesnævnet.
Til § 9 Forbedringer for lønmodtageren i forhold til loven kan aftales via overenskomsterne.
