Skriftlig fremsættelse (24. juni 1999) Udenrigsministeren (Poul Nielson, fg.):
 Herved tillader jeg mig for Folketinget at  

 fremsætte:
 Forslag til folketingsbeslutning om udvidelse af  

 operationsområdet for det danske bidrag til den NATO-ledede  

 multinationale styrke i Albanien.
(Beslutningsforslag nr.
B 151).
 Beslutningsforslaget skal skabe grundlaget for, at den  

 danske opklaringsenhed i den NATO-ledede multinationale styrke i Albanien  

 (AFOR) kan indsættes til støtte for eskorte af flygtninge fra  

 Albanien og ind i Kosovo.
NATO s militære myndigheder har anmodet Danmark om  

 tilladelse til, at den danske opklaringsenhed kan deltage i løsningen  

 af denne opgave.
Anmodningen er i lyset af sagens hastende karakter fremsat  

 direkte fra de militære myndigheder, uden at der er truffet endelig  

 politisk beslutning herom i NATO.
Regeringen har på baggrund af den  

 humanitære situation valgt at behandle og imødekomme anmodningen  

 på det foreliggende grundlag.
 Da styrkens indsatsområde i bemærkningerne til  

 Folketingets beslutning B 116 af 13. april 1999 er begrænset til  

 albansk land-, sø- og luftterritorium, har regeringen besluttet at  

 anmode om Folketingets samtykke til, at opklaringsenhedens  

 operationsområde udvides til også at omfatte Kosovo.
Opklaringsenheden vil udføre opgaven i henhold til  

 FN s sikkerhedsrådsresolution 1244 af 10. juni 1999 og  

 tilhørende aftaler og foranstaltninger, der regulerer NATO s ophold i  

 Kosovo, samt i henhold til NATO-rådets beslutninger.
Opklaringsenheden  

 vil operere under de af NATO-rådet godkendte regler for  

 magtanvendelse.
Regeringen finder, at der er tale om en vigtig  

 humanitær opgave af hastende karakter, som den danske opklaringsenhed i  

 Albanien vil være velegnet til at udføre.
Det er derfor  

 regeringens hensigt at meddele NATO, at den danske opklaringsenhed stilles  

 til rådighed for udførelsen af opgaven frem til ultimo juli  

 1999, hvor opklaringsenheden planlægges hjemtaget.
 Idet jeg i øvrigt henviser til de  

 bemærkninger, der ledsager forslaget, skal jeg tillade mig at anbefale  

 det til det Høje Tings velvillige behandling.
