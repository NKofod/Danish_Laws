Sikring af forsvarlige adgangsveje på byggeplads og brug af autoriseret arbejdsmiljørådgiver Sagerne vedrører sikring af forsvarlige adgangsveje på byggeplads og brug af autoriseret arbejdsmiljørådgiver.
Arbejdstilsynet konstaterede ved tilsynsbesøg på byggepladsen, at adgangen for gående fra skurvogne og til de enkelte arbejdssteder foregik via en kørevej som var opkørt af maskiner.
Der var ujævnt på grund af mudder, som var trukket op af det kørende materiel og tørret ud.
Adgangsvejene fra kørepladerne til de enkelte huse, hvor der arbejdedes, var ligeledes opkørt og ujævnt med dybe hjulspor.
 Arbejdstilsynet afgav påbud om straks at sikre forsvarlige adgangsveje for de ansatte og påbud om brug af autoriseret arbejdsmiljørådgiver.
 Arbejdsmiljøklagenævnet fastholdt påbuddet om at sikre forsvarlige adgangsveje.
 Arbejdsmiljøklagenævnet lagde herved vægt på, at Arbejdstilsynet konstaterede, at adgangsvejen fra byggepladsens skurvogne og til de enkelte arbejdssteder foregik via en kørevej, som var opkørt af maskiner, hvorpå der var udlagt køreplader med en niveauforskel mellem pladerne og sporene.
 Arbejdsmiljøklagenævnet lagde desuden vægt på, at adgangsvejene fra kørepladerne til de enkelte huse, hvor der blev arbejdet, ligeledes var opkørt og ujævne med dybe hjulspor, og at adgangen flere steder på arbejdspladsen var besværliggjort af byggeaffald.
 Arbejdsmiljøklagenævnet hjemviste påbuddet om brug af autoriseret arbejdsmiljørådgiver.
 Arbejdsmiljøklagenævnet fandt således, at Arbejdstilsynet ikke i tilstrækkelig grad havde godtgjort, at virksomheden ikke inden for det seneste år havde løst et identisk arbejdsmiljøproblem på samme arbejdssted, og løsningen umiddelbart kunne overføres.
 Arbejdsmiljøklagenævnet lagde herved vægt på, at Arbejdstilsynet i sin begrundelse for påbuddet om brug af autoriseret arbejdsmiljørådgiver i afgørelsen og udtalelsen ikke i tilstrækkelig grad havde forholdt sig til virksomhedens oplysning om, at adgangsforholdene på byggepladsen før tilsynsbesøget var i orden.
[adressat udeladt] Arbejdsmiljøklagenævnet har på møde den 27. august 2013 behandlet [navn udeladt]s klage på vegne af [navn udeladt] over Arbejdstilsynets afgørelse af 12. marts 2012, hvor [navn udeladt] fik påbud om:
 Straks at sikre forsvarlige adgangsveje for de ansatte på byggepladsen, [adresse udeladt], og  At bruge autoriseret arbejdsmiljørådgiver til at bistå med at forebygge, at overtrædelsen gentager sig.
Nævnet traf følgende A F G Ø R E L S E Arbejdsmiljøklagenævnet fastholder Arbejdstilsynets afgørelse af 12. marts 2012, således at [navn udeladt] straks skal sikre forsvarlige adgangsveje for virksomhedens ansatte på byggepladsen, [adresse udeladt], således, at de kan anvendes uden fare for sikkerhed og sundhed for virksomhedens ansatte.
 Arbejdsmiljøklagenævnet hjemviser Arbejdstilsynets afgørelse af 12. marts 2012, om at [navn udeladt] skal bruge autoriseret arbejdsmiljørådgiver til at bistå sig med at efterkomme påbuddet om at sikre forsvarlige adgangsveje.
B E G R U N D E L S E Påbud om at sikre forsvarlige adgangsveje Arbejdsmiljøklagenævnet finder, at arbejdet på byggepladsen [adresse udeladt], ikke er sikkerheds- og sundhedsmæssigt fuldt forsvarligt, og at manglende forsvarlige adgangsveje indebærer risiko for en alvorlig arbejdsulykke.
 Arbejdsmiljøklagenævnet lægger vægt på, at Arbejdstilsynet ved tilsynsbesøget den 7. marts 2012 på det sted, hvor virksomhedens ansatte var beskæftiget, konstaterede, at adgangsvejen fra byggepladsens skurvogne og til de enkelte arbejdssteder foregik via en kørevej, som var opkørt af maskiner, hvorpå der var udlagt køreplader med en niveauforskel på 10  15 cm mellem pladerne og sporene.
 Arbejdsmiljøklagenævnet lægger desuden vægt på, at adgangsvejene fra kørepladerne til de enkelte huse, hvor der blev arbejdet, ligeledes var opkørt og ujævne med op til 20 cm dybe hjulspor, og at adgangen flere steder på arbejdspladsen var besværliggjort af byggeaffald.
 Det fremgår af lov om arbejdsmiljø, at arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
 Det fremgår af reglerne om bygge- og anlægsarbejde, at færdselsveje og -arealer skal holdes jævne og fri for materialer eller genstande, der kan være til fare for færdslen.
 Det skal i den forbindelse sikres, at veje er bæredygtige, når de benyttes, uanset vejrliget, at adgangsveje fra offentlig vej og parkeringsplads til omklædningsrum og veje mellem skure kan befærdes i normalt fodtøj, og at adgangsveje fra omklædningsrum til arbejdspladser kan befærdes i arbejdsfodtøj.
 Arbejdsmiljøklagenævnets afgørelse er truffet af et enigt nævn.
Påbud om brug af autoriseret arbejdsmiljørådgiver Arbejdsmiljøklagenævnet finder, at Arbejdstilsynet ikke i tilstrækkelig grad har godtgjort, at virksomheden ikke inden for det seneste år har løst et identisk arbejdsmiljøproblem på samme arbejdssted, og løsningen umiddelbart kunne overføres.
 Arbejdsmiljøklagenævnet lægger herved vægt på, at Arbejdstilsynet i sin begrundelse for påbuddet om brug af autoriseret arbejdsmiljørådgiver i afgørelsen af 12. marts 2012 og udtalelsen af 3. maj 2013 ikke i tilstrækkelig grad har forholdt sig til virksomhedens oplysning om, at adgangsforholdene på byggepladsen før tilsynsbesøget var i orden, og at ansvaret for adgangsvejen i fællesområdet ikke var virksomhedens, hvilket fremgik af plan for sikkerhed og sundhed.
Arbejdsmiljøklagenævnet lægger herved til grund, at [navn udeladt] i klagen har anført, at der ca. 1 ½ uge før tilsynsbesøget var afholdt byggemøde, og at adgangsforholdene på dette tidspunkt var i orden, ligesom der var betonklodser, som adskilte gående fra kørende trafik.
Ingen af virksomhedens ansatte har viden om, hvornår disse betonklodser er blevet fjernet og af hvem.
Dette kan ifølge virksomheden være sket kort tid forud for Arbejdstilsynets besøg på byggepladsen.
 Det fremgår af reglerne om brug af autoriserede arbejdsmiljørådgivere, at arbejdsgiveren skal efterkomme påbud om brug af autoriseret arbejdsmiljørådgiver, når Arbejdstilsynet afgiver en eller flere afgørelser om overtrædelser af arbejdsmiljølovgivningen om et eller flere komplekse og alvorlige arbejdsmiljøproblemer, der indebærer risiko for sikkerhed og sundhed.
 Det følger endvidere af reglerne om brug af autoriserede arbejdsmiljørådgivere, at adgangs- og transportveje for gående og kørende på en byggeplads, hvor der ikke er truffet foranstaltninger til sikring af, at de er bæredygtige uanset vejrlig og færdsel, eller hvor de ikke er holdt jævne og fri for materialer eller genstande, der kan være til fare for færdslen kan karakteriseres som en kompleks og alvorlig overtrædelse af arbejdsmiljølovgivningen.
 Det fremgår endelig af reglerne om brug af autoriseret arbejdsmiljørådgiver, at der ikke gives påbud, hvis arbejdsgiveren inden for det seneste år har løst et identisk arbejdsmiljøproblem på samme arbejdssted, og løsningen umiddelbart kan overføres.
 Arbejdsmiljøklagenævnets afgørelse er truffet af et enigt nævn.
Bemærkninger til klagen [navn udeladt] har i klagen anført, at formuleringen af påbuddet om at sikre forsvarlige adgangsveje for de ansatte på byggepladsen kan læses på den måde, at virksomheden ikke alene skal sørge for forsvarlige adgangsveje for egne ansatte, men også for andre virksomheders ansatte på byggepladsen.
 Arbejdsmiljøklagenævnet skal hertil bemærke, at det af påbuddets beskrivelse af de faktiske forhold fremgår, at Arbejdstilsynet foretog tilsyn af virksomhedens ansatte, ligesom det fremgår, at Arbejdstilsynet har talt med en arbejdsgiver og to ansatte fra virksomheden.
 Arbejdsmiljøklagenævnet finder på denne baggrund, at det ud fra påbuddets helhed fremstår tilstrækkelig klart, at det er virksomhedens egne ansatte, der er omfattet af påbuddet, og at påbuddet vedrører virksomhedens ansvar for at sikre, at adgangsforholdene for egne ansatte er forsvarlige.
 [navn udeladt] har i klagen desuden anført, at bygherren havde overdraget ansvaret for etablering og vedligeholdelse af fællesarealer til hovedentreprenøren, og at det ville være umuligt for virksomheden at sørge for forsvarlige adgangsveje for egne ansatte, da det ville indebære arbejde og omkostninger, som ville komme samtlige ansatte på pladsen til gode.
Arbejdsmiljøklagenævnet skal i denne forbindelse bemærke, at det fremgår af reglerne i arbejdsmiljøloven, at arbejdsgiveren har ansvaret for, at arbejdsforholdene for egne ansatte på arbejdsstedet er sikkerheds- og sundhedsmæssigt fuldt forsvarlige.
Ifølge reglerne om bygge- og anlægsarbejde påhviler forpligtelserne både arbejdsgivere, virksomhedsledere, arbejdsledere og øvrige ansatte.
 Dette ændres ikke ved, at ansvaret for etablering og vedligeholdelse af fællesarealer overdrages fra bygherren til en anden virksomhed, og heller ikke ved at andre virksomheder har etableret og også benytter de pågældende adgangsveje.
Arbejdsmiljøklagenævnet skal bemærke, at nævnet vurderer de konkrete forhold på arbejdspladsen på tilsynstidspunktet.
Det forhold, at adgangsforholdene inden da skulle have været i orden, ændrer derfor ikke ved, at virksomheden fortsat har pligt til at sikre forsvarlige adgangsveje i forhold til egne ansatte.
R E G L E R Arbejdsmiljøklagenævnet har ved afgørelsen benyttet følgende regler:
 Om Arbejdstilsynets ret til at give påbud:
 § 77, stk. 1, i lov om arbejdsmiljø, jf.
Beskæftigelsesministeriets lovbekendtgørelse nr. 1072 af 7. september 2010.
 Om forsvarlige adgangs- og transportveje:
 § 38, stk. 1, i lov om arbejdsmiljø, jf.
Beskæftigelsesministeriets lovbekendtgørelse nr. 1072 af 7. september 2010  § 46, stk. 2, og stk. 3, i bekendtgørelse om bygge- og anlægsarbejde, jf.
Arbejdstilsynets bekendtgørelse nr. 1516 af 16. december 2010.
 Om brug af autoriserede arbejdsmiljørådgivere:
 § 77 a, stk. 1, i lov om arbejdsmiljø, jf.
Beskæftigelsesministeriets lovbekendtgørelse nr. 1072 af 7. september 2010  § 6, § 21, §§ 37-38, §§ 42-45 og § 49, i bekendtgørelse om brug af autoriserede arbejdsmiljørådgivere, jf.
Arbejdstilsynets bekendtgørelse nr. 259 af 20. marts 2007  § 43, stk. 3, i bekendtgørelse om brug af autoriserede arbejdsmiljørådgivere, jf.
Arbejdstilsynets bekendtgørelse nr. 59 af 15. januar 2013 Om arbejdsgivers pligt og ansvar:
 § 15, i lov om arbejdsmiljø, jf. lovbekendtgørelse nr. 1072 af 7. september 2010  § 4, i bekendtgørelse om bygge- og anlægsarbejde, jf.
Arbejdstilsynets bekendtgørelse nr. 1516 af 16. december 2010.
 Regelgrundlaget kan læses på de følgende sider.
O P L Y S N I N G E R N E   I   S A G E N Sagen er afgjort på grundlag af de akter, som klagenævnet har modtaget fra Arbejdstilsynet.
På klagenævnets vegne [navn udeladt] [titel udeladt] Kopi til [adressater udeladt] Regler Lov om arbejdsmiljø, jf. lovbekendtgørelse nr. 1072 af 7. september 2010.
 . . .
Kapitel 4 Almindelige pligter Arbejdsgiveren § 15. Arbejdsgiveren skal sørge for, at arbejdsforholdene sikkerheds- og sundhedsmæssigt er fuldt forsvarlige.
Der henvises her særligt til  kapitel 5 om arbejdets udførelse,  kapitel 6 om indretning af arbejdsstedet,  kapitel 7 om tekniske hjælpemidler m.v.,  kapitel 8 om stoffer og materialer.
Kapitel 5 Arbejdets udførelse § 38. Arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
 Stk. 2. Anerkendte normer eller standarder, som har sikkerheds- eller sundhedsmæssig betydning, skal følges.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
 Stk. 2.
§ 77 a.
Arbejdstilsynet kan påbyde, at modtageren af et påbud eller andre afgørelser om overtrædelse af arbejdsmiljølovgivningen skal indhente bistand fra en autoriseret arbejdsmiljørådgiver, bl.a. med henblik på, at det forebyggende arbejdsmiljøarbejde i virksomheden styrkes.
Bekendtgørelse nr. 1516 af 16. december 2010 om bygge- og anlægsarbejde . . .
Kapitel 1 Område og definitioner § 4. Forpligtelserne ifølge bekendtgørelsen påhviler arbejdsgivere, virksomhedsledere, arbejdsledere og øvrige ansatte efter arbejdsmiljølovgivningens almindelige regler, jf. lovens kapitel 4.
Kapitel 6 Adgangs- og transportveje § 46.
Stk. 2. Færdselsveje og -arealer skal holdes jævne og fri for materialer eller genstande, der kan være til fare for færdslen.
Skakter, huller o.l. skal overdækkes eller afspærres.
Stk. 3. Det skal sikres, 1) at veje er bæredygtige, når de benyttes, uanset vejrliget, 2) at adgangsveje fra offentlig vej og parkeringsplads til omklædningsrum og veje mellem skure kan befærdes i normalt fodtøj, og 3) at adgangsveje fra omklædningsrum til arbejdspladser kan befærdes i arbejdsfodtøj.
 Bekendtgørelse nr. 259 af 20. marts 2007 om brug af autoriserede arbejdsmiljørådgivere.
Kapitel 2 Påbud om brug af autoriseret arbejdsmiljørådgiver § 6. Arbejdsgiveren skal efterkomme påbud om brug af autoriseret arbejdsmiljørådgiver, når Arbejdstilsynet afgiver en eller flere afgørelser om overtrædelser af arbejdsmiljølovgivningen om et eller flere komplekse og alvorlige arbejdsmiljøproblemer, der indebærer risiko for sikkerhed og sundhed og som angivet i kapitel 3, når overtrædelserne er 1. konstateret ved et enkeltstående tilsyn eller ved et tilsynsforløb bestående af screening og et deraf efterfølgende tilsyn, og 2. konstateret ved tilsyn med arbejde tilknyttet én produktionsenhed.
 Stk. 2. Der afgives ikke påbud efter stk. 1, hvis arbejdsgiveren inden for det seneste år har løst et identisk arbejdsmiljøproblem på samme arbejdssted, og løsningen umiddelbart kan overføres.
Kapitel 3 Komplekse og alvorlige overtrædelser af arbejdsmiljølovgivningen § 21. Adgangs- og transportveje for gående og kørende på en byggeplads, hvor der ikke er truffet foranstaltninger til sikring af, at de er bæredygtige uanset vejrlig og færdsel, eller hvor de ikke er holdt jævne og fri for materialer eller genstande, der kan være til fare for færdslen.
Kapitel 4 Rådgivningspligt § 37. Modtageren af påbud efter kapitel 2 og 3 har pligt til at bruge en arbejdsmiljørådgiver, der er autoriseret til at yde rådgivning i relation til de nævnte arbejdsmiljøforhold.
 Stk. 2. Påbud om brug af en autoriseret arbejdsmiljørådgiver kan ikke efterkommes ved at benytte en autoriseret arbejdsmiljørådgiver, der hører under den juridiske enhed, som har modtaget påbuddet.
 § 38. Ved rådgivningspåbud efter §§ 3 og 6 har arbejdsgiveren pligt til at bruge en autoriseret arbejdsmiljørådgiver til at bistå med rådgivning til henholdsvis løsning af den eller de konkrete overtrædelser, der har udløst rådgivningspåbuddet, og til en revision af produktionsenhedens arbejdspladsvurdering for så vidt angår de konstaterede overtrædelser med henblik på at sikre, at disse overtrædelser fremover forebygges.
 § 42. Modtageren af påbud om rådgivning skal indgå en skriftlig aftale med en autoriseret arbejdsmiljørådgiver om rådgivning.
 Stk. 2. Aftalen skal indeholde angivelser af, hvordan pligter i forbindelse med rådgivningspåbud efterkommes.
 Stk. 3. Aftalen skal forefindes i virksomheden og være til rådighed for virksomhedsledere, arbejdsledere, øvrige ansatte og Arbejdstilsynet.
 § 43. Modtageren af påbud om rådgivning skal give en tilbagemelding til Arbejdstilsynet om indgåelse af en aftale om rådgivning senest 6 uger efter, at påbuddet om rådgivning er modtaget.
 Stk. 2. Tilbagemeldingen påtegnes af sikkerhedsorganisationen eller, i virksomheder, der ikke har pligt til at etablere sikkerhedsorganisation, af en repræsentant for de ansatte.
 Stk. 3. Modtageren af påbud om rådgivning skal sørge for, at tilbagemeldingen påtegnes af den autoriserede arbejdsmiljørådgiver, som herved bekræfter, at der er indgået en aftale i henhold til § 43.
 Stk. 4. Bygherren er undtaget fra pligten i stk. 2.
 § 44. Modtageren af påbud om rådgivning skal indhente en redegørelse fra den autoriserede arbejdsmiljørådgiver, når rådgivningspåbuddet og forhold, der førte til rådgivningspåbuddet, er efterkommet.
 Stk. 2. Redegørelsen skal forefindes i virksomheden og være til rådighed for virksomhedsledere, arbejdsledere, øvrige ansatte og Arbejdstilsynet.
 Stk. 3. Arbejdsgiveren har pligt til at videregive redegørelsen til sikkerhedsorganisationen eller, i virksomheder, der ikke har pligt til at etablere sikkerhedsorganisation, til en repræsentant for de ansatte.
 Stk. 4. Redegørelsen til bygherren skal i hele byggeperioden være tilgængelig for de ansatte og arbejdsgiverne på byggepladsen samt for Arbejdstilsynet.
 § 45. Redegørelsen skal ved rådgivningspåbud efter §§ 3 og 6 indeholde følgende elementer:
 hvordan rådgivningspåbuddet og den eller de afgørelser, der førte til rådgivningspåbuddet, er efterkommet,  hvordan sikkerhedsorganisationen eller de ansatte har været inddraget i rådgivningsprocessen,  hvilke initiativer der er taget for at forebygge, at tilsvarende arbejdsmiljøproblemer opstår i virksomheden, og  resultatet af den revision af arbejdspladsvurderingen for det eller de pågældende problemer, som rådgivningen skal tage udgangspunkt i.
 Stk. 2. Redegørelsen for rådgivningspåbud efter § 3 skal ikke tage stilling til en rapport om psykisk arbejdsmiljø uanset, at en rapport om psykisk arbejdsmiljø kan være en del af grundlaget for afgivelse af et rådgivningspåbud efter § 3.
 § 49. Modtageren af påbud om rådgivning skal give en tilbagemelding til Arbejdstilsynet om, at rådgivningspåbuddet og de dertil knyttede afgørelser er efterkommet.
 Stk. 2. Tilbagemeldingen påtegnes af rådgiveren, der herved bekræfter, at rådgivningspåbuddet og forhold, der udløste rådgivningspåbuddet, jf. de pligter, der fremgår af §§ 37-48, er efterkommet.
 Stk. 3. Overtrædelser, der har udløst et rådgivningspåbud efter § 4, skal ikke selvstændigt påtegnes af den autoriserede arbejdsmiljørådgiver.
 Stk. 4. Tilbagemeldingen skal være påtegnet af sikkerhedsorganisationen eller, i virksomheder, hvor der ikke skal oprettes sikkerhedsorganisation, af en repræsentant for de ansatte.
 Stk. 5. Tilbagemeldingen for påbud efter § 5 skal endvidere indeholde resultatet af undersøgelsen af forholdene i det psykiske arbejdsmiljø, jf. § 47, stk. 1.
 Stk. 6. Bygherren er undtaget for pligten i stk. 4.
 Bekendtgørelse nr. 59 af 15. januar 2013 om brug af autoriserede arbejdsmiljørådgivere.
 § 43. Bekendtgørelsen træder i kraft den 1. februar 2013.
 Stk. 2.
 Stk. 3. Bekendtgørelse nr. 259 af 20. marts 2007 om brug af autoriseret arbejdsmiljørådgiver (Rådgivningspåbud) finder dog fortsat anvendelse for påbud om brug af autoriseret arbejdsmiljørådgiver afgivet inden den 1. februar 2013.
