Ligebehandlingsnævnets afgørelse om køn - forskellige priser - ej medhold J. nr. 2014-6811-32120 Det var ikke i strid med ligestillingsloven, at et motionsløb kostede mere for kvinder end for mænd.
Prisforskellen skyldtes forskellen i de to løbepakker med hensyn til mad og de drikkevarer som deltagerne fik med i prisen.
Der var tale om to forskellige vareydelser.
 Klager fik derfor ikke medhold.
 Klagen drejer sig om påstået forskelsbehandling på grund af køn i forbindelse med at en sportsklub krævede et højere beløb for kvinders deltagelse i et 10 km løb end for mænds deltagelse i et tilsvarende 10 km løb.
Ligebehandlingsnævnets afgørelse Det var ikke i strid med ligestillingsloven, at indklagede havde forskellige priser for kvinders og mænds deltagelse i løb.
Sagsfremstilling Der er klaget over, at kvinder skulle betale 175 kr. for at deltage i et 10 km løb for kvinder, mens mænd skulle betale 150 kr. for et tilsvarende 10 km løb for mænd.
Parternes bemærkninger Klager mener, at der ikke foreligger nogen rimelig eller saglig begrundelse for, at kvinder skal betale mere end mænd for at deltage i løbet.
 Der er tale om samme aktivitet, som indebærer samme distance.
 Det er et aktuelt samfundsproblem, at kvinder ikke opnår samme privilegier udelukkende på baggrund af deres køn.
 Indklagede oplyser, at der er tale om to 10 km løb med forskelligt indhold, der foregår på to forskellige dage.
 "Mænd betaler 150 kr. for 10 km løb med tidtagning og let servering, som består af Burn energidrik, æble, vand, Powerade, 1 pose Pågen Giflar, Läkerol, fredagens avis fra Politiken (løssalgspris 30 kr.), Pågen pølsebrød, 3 små pølser fra Slagteren ved Kultorvet og øl fra Mikkeller i 4 forskellige udgaver.
Kvinderne betaler 175 kr. for 10 km løb med tidtagning og let servering + de får en lækker Nike t-shirt til en værdi af 350 kr.
Det står helt klart i beskrivelsen af løbet, som stod på vores hjemmeside og i annoncer for løbet.
Vi synes det er rimeligt at kvinderne betaler 25 kr. ekstra for så fin en trøje.
Det er ikke muligt at fravælge Nike t-shirten.
Serveringen består af Glasou Vitamindrik, æble, vand, Powerade, 1 pose Pågen Giflar, Läkerol, søndagens avis fra Politiken (løssalgspris 35 kr.), Pågen sandwichbolle med økologisk pålæg fra Slagteren ved Kultorvet, en mini agurk, champagne og helt friske jordbær." Desuden får den hurtigste kvindelige løber tildelt 1000 euro, mens den hurtigste mandlige løber får tildelt 2500 kr.
 Der er således en tydelig forskel på de to løb, hvilket er årsagen til prisforskellen.
 I de fremtidige løb vil deltagelsesprisen for mænd og kvinder være ens, da indholdet og servicen vil være ens.
Ligebehandlingsnævnets bemærkninger og konklusion Det fremgår af ligestillingsloven, at ingen må udsætte en person for direkte eller indirekte forskelsbehandling på grund af køn.
Indklagede har ikke tilbudt ens ydelser til kvinder og mænd, idet deltagerne udover deltagelse i et 10 km løb modtog mad og drikke, der ikke var helt identiske for de to køn, og for kvinders vedkommende endvidere en T-shirt.
Prisforskellen for de to løb er derfor ikke i strid med ligestillingsloven.
 Den omstændighed, at det ene køn ikke har haft mulighed for at vælge den ydelse, der var målrettet det modsatte køn, kan heller ikke i sig selv medføre, at det ene køn er stillet ringere end det andet i ligestillingslovens forstand.
 Der er derfor ikke sket forskelsbehandling på grund af køn, og klagen tages derfor ikke til følge.
