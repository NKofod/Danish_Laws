Nr BTL 117 Betænkning over Forslag til lov om ændring af forskellige skattelove  

 (Beskatning af investeringsforeninger og deres medlemmer, afgrænsning af  

 »tomme« selskaber, underskudsbegrænsning ved skattefri fusion m.v.)  

  

 Nr L 117 1995-96, 1. samling Afgivet af Skatteudvalget Afgivet: 19960417 Udvalget har behandlet lovforslaget i nogle møder og har herunder stillet  

 spørgsmål til skatteministeren, som denne har besvaret skriftligt.
 En henvendelse og skatteministerens kommentar hertil er optrykt som bilag  

 til betænkningen.
 Endvidere har udvalget modtaget skriftlige henvendelser fra:
Danske Investeringsforeningers Fællesrepræsentation, Ernst & Young, Foreningen af Statsautoriserede Revisorer og Price Waterhouse/Seier-Petersen.
 Der er af skatteministeren stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets, Venstres, Det  

 Konservative Folkepartis, Det Radikale Venstres, Fremskridtspartiets,  

 Centrum-Demokraternes og Dansk Folkepartis medlemmer af udvalget)  

 lovforslaget til vedtagelse med de af skatteministeren stillede  

 ændringsforslag.
Et mindretal (Socialistisk Folkepartis medlem af udvalget)  

 indstiller lovforslaget til vedtagelse med de under nr. 1-6 og 8-15  

 nævnte ændringsforslag.
Mindretallet vil stemme imod ændringsforslag nr. 7.
 Lovforslaget og de mange ændringsforslag giver i øvrigt SF anledning til  

 at bemærke, at nærværende lovforslag og dets behandling tydeligt  

 demonstrerer, hvorfor den danske skattelovgivning i dag er så kompliceret.
 Selv om der er tale om et relativt teknisk lovforslag, der først og  

 fremmest skulle rette op på skævheder og ufuldstændigheder i  

 skattelovgivningen som følge af andre love, der er vedtaget inden for de  

 seneste år, er der til andenbehandlingen af lovforslaget stillet 15  

 ændringsforslag af skatteministeren.
Da disse ændringsforslag stort set alle har tilslutning fra alle sider,  

 kunne de politisk lige så godt have været indarbejdet i lovforslaget ved dets  

 fremsættelse, idet der stort set er tale om tekniske justeringer gennemført  

 på baggrund af henvendelser fra offentligheden og interesseorganisationer.  

 Dette forløb giver imidlertid ikke sikkerhed for, at der ikke er andre  

 tekniske fejl i lovforslaget, herunder fejl, der begunstiger visse grupper af  

 skatteydere.
Det er fejl, som deres interesseorganisationer derfor ikke tager  

 op under Folketingets behandling af lovforslaget.
 Forløbet viser desuden, at samtidig med, at alle - herunder  

 interesseorganisationerne - råber på forenklinger og lignende, så er de  

 pågældende interesseret i en række særregler, der komplicerer det samlede  

 billede unødigt, når blot de er til fordel for den pågældende.
Det under nr. 7 foreslåede ændringsforslag udvider muligheden for, at  

 såkaldte aktiebaserede investeringsforeninger kan placere midler i  

 rentebærende aktiver.
Der er formelt tale om mulighederne for at placere i  

 kontanter, men reelt menes der jo hermed rentebærende aktiver, der ikke har  

 karakter af værdipapirer.
Det er SF's opfattelse, at der allerede med det eksisterende regelsæt er  

 mulighed for, at der skabes en betydelig del af et såkaldt aktiebaseret  

 afdelingsafkast i form af renteindtægter, der herefter skattemæssigt og  

 realrenteafgiftsmæssigt bliver behandlet efter de gunstigere regler for  

 aktieafkast.
Der er på denne måde mulighed for at få renteindtægter  

 realrenteafgiftsfritaget gennem investeringer i investeringsforeninger.  

 Ændringsforslaget udvider yderligere denne mulighed, idet  

 investeringsforeningerne nu kan gå lige til grænsen hele tiden, fordi der er  

 indsat diverse sikkerhedsventiler for investeringsforeningen, hvis grænsen  

 bliver overskredet.
 Selv om ændringsforslaget kun udvider denne mulighed marginalt, er der  

 tale om en udvikling, som SF ikke kan tiltræde, og ændringsforslaget  

 indstilles derfor til forkastelse.
Et andet mindretal (Enhedslistens medlem af udvalget) indstiller  

 lovforslaget til forkastelse ved 3. behandling.
Mindretallet vil  

 hverken stemme for eller imod de stillede ændringsforslag.
Det er Enhedslistens opfattelse, at lovforslaget indeholder en blanding af  

 tekniske justeringer, klargøringer og - om end i begrænset målestok -  

 udvidede muligheder for skatteunddragelser.
Ganske vist sker der en enkelt  

 mindre stramning af mulighederne for at handle med skattemæssige underskud,  

 men i andre tilfælde lempes mulighederne, og lovforslaget afspejler alle de  

 komplicerede regler for handel med underskud, der er en følge af, at et  

 flertal i Folketinget fastholder, at virksomheders underskud fortsat i en  

 række tilfælde skal kunne overføres til andre virksomheder.
Efter  

 Enhedslistens opfattelse medfører denne mulighed først og fremmest, at  

 nødlidende selskaber kan sælges til en ekstra pris svarende til skatteværdien  

 af underskuddet.
Uden muligheden for at overføre underskud ville prisen blot  

 være mindre uden at skade muligheden for at videreføre virksomheder med en  

 kommerciel fremtid.
En anden del af lovforslaget og ministerens ændringsforslag om  

 reguleringer af realrenteafgiften indebærer muligheder for at undgå afgift og  

 viser, hvilke problemer der er skabt i skattelovgivningen, fordi der holdes  

 fast i retten til at fradrage indbetalinger på private pensionsordninger.  

 Denne asociale skatteregel er både skyld i statsgældens enorme omfang og  

 årsag til snese af indviklede paragraffer i skattelovgivningen.
En fjernelse  

 af denne fradragsret og en modsvarende skattefrihed for udbetaling fra  

 pensionsopsparing ville muliggøre en meget væsentlig forenkling af  

 skattelovgivningen, herunder at der kunne ske en ophævelse af  

 realrenteafgiften.
Trods enkelte positive elementer mener Enhedslisten, at der er flest  

 negative, og anser det for vigtigere, at lovforslaget er et lapperi på et  

 kompleks af love, der bør saneres grundlæggende.
Enhedslisten kan således  

 ikke støtte lovforslaget.
 ÆndringsforslagAf skatteministeren, tiltrådt af et flertal  

 (udvalget med undtagelse af EL):
 Til § 1 1) Nr. 2 affattes således:
 »2. I § 15, stk. 5, indsættes som 5. og 6.  

 pkt.:
»Den resterende del af nedsættelsesbeløbet formindskes endvidere,  

 såfremt kreditor eller kautionist, jf. stk. 4, på grund af reglerne i  

 kursgevinstlovens § 6 B på tidspunktet for nedbringelsen eller indfrielsen af  

 fordringen ikke ville have haft fradrag for et eventuelt tab på fordringen  

 eller for kautionistens vedkommende den regresfordring, som ville være opnået  

 ved en eventuel kautionsbetaling.
Formindskelsen efter 5. pkt. opgøres som  

 forskellen mellem på den ene side kreditors anskaffelsessum for den  

 pågældende fordring eller den anskaffelsessum for regresfordringen,  

 kautionisten ville have efter en eventuel kautionsbetaling vedrørende den  

 pågældende fordring, og på den anden side fordringens kursværdi på  

 indfrielsestidspunktet, idet der bortses fra det foretagne  

 kapitalindskud.«» 2) I nr. 7 indsættes efter de foreslåede § 15, stk. 10,  

 3.-5. pkt., som 6.-8. pkt.:
»1. pkt. finder tilsvarende anvendelse for ikkebørsnoterede  

 moderselskaber og moderforeninger, der har hjemsted i en stat, med hvilken  

 Danmark har indgået en dobbeltbeskatningsoverenskomst, Grønland eller  

 Færøerne eller i et land inden for Den Europæiske Union.
Det gælder dog kun,  

 såfremt ejerandele i datterselskabet mellem begyndelsen af underskudsåret og  

 afslutningen af det indkomstår, hvori underskuddet ønskes fradraget, er  

 overdraget til enten moderselskabet efter 6. pkt. eller et andet  

 datterselskab, hvori moderselskabet i den nævnte periode ejer mindst 25 pct.  

 af ejerandelene. 6. og 7. pkt. finder tilsvarende anvendelse for  

 foreninger.« Til § 3 3) Nr. 8 affattes således:
 »8. § 4 a, stk. 2, 2. pkt., affattes således:
»Stk. 1 omfatter heller ikke fortjeneste og tab ved afståelse af  

 medlemsbeviser m.v. i foreninger m.v., der er skattepligtige efter  

 selskabsskattelovens § 1, stk. 1, nr. 6, med undtagelse af fortjeneste eller  

 tab som omhandlet i aktieavancebeskatningslovens § 4 ved afståelse 3 år eller  

 mere efter erhvervelsen af omsættelige investeringsbeviser i  

 investeringsforeninger.«» 4) Nr. 9 udgår.
 Til § 4 5) Efter nr. 2 indsættes som nyt nummer:
»01. I § 3, stk. 1, nr. 16, ændres »§ 15 X«  

 til: »§ 31«.' Til § 6 6) Nr. 1 affattes således:
 »1. § 3 e, stk. 1, 1. pkt., affattes således:
»Hvis en investeringsforening ifølge sine vedtægter højst må foretage  

 anbringelser i kontanter samt anbringelser på sikret basis i aktiver som  

 nævnt i § 3, stk. 1, nr. 2 a, og kontanter i tilknytning hertil inden for en  

 samlet ramme på 25 pct. af foreningens øvrige aktivmasse og i øvrigt ikke må  

 anbringe dele af aktivmassen i andre aktiver som nævnt i § 3, stk. 1, eller §  

 3 a bortset fra foreningens administrationsbygning, er kursværdiændringer og  

 realiserede kursgevinster og -tab afgiftsfri.«» Af skatteministeren, tiltrådt af et flertal (udvalget med  

 undtagelse af SF og EL):
 7) Nr. 2 affattes således:
 »2. I § 3 e, stk. 2, ophæves 1. pkt., og i  

 stedet indsættes som nye punktummer:
»Hvis en investeringsforenings anbringelse af aktivmassen overskrider  

 eller ifølge vedtægterne må overskride en af de i stk. 1 anførte grænser og  

 det ved overskridelse af den i stk. 1, 1. pkt., nævnte grænse på 25 pct. sker  

 i mere end fem på hinanden følgende bankdage, er udbytter, kursværdiændringer  

 og realiserede kursgevinster og -tab omfattet af § 3, stk. 1, nr. 3. Der ses  

 dog bort fra overskridelser af den i stk. 1, 1. pkt., nævnte grænse på 25  

 pct. inden for en periode på en måned efter tegningsperiodens udløb i henhold  

 til prospektet i forbindelse med nyetablering af investeringsforeningen, og  

 der ses bort fra overskridelser af den i stk. 1, 1. pkt., nævnte grænse på 25  

 pct., hvis det godtgøres, at overskridelsen ikke kan tilregnes  

 investeringsforeningen som forsætlig eller uagtsom.«» Af skatteministeren, tiltrådt af et flertal (udvalget med  

 undtagelse af EL):
 8) Efter nr. 5 indsættes som nyt nummer:
 »01. I § 3 e indsættes efter stk. 3 som nyt stykke:
»Stk. 4. Ved anbringelser på sikret basis i aktiver som nævnt  

 i § 3, stk. 1, nr. 2 a, og kontanter i tilknytning hertil forstås  

 anbringelser i de pågældende aktiver, der overholder reglerne i  

 Finanstilsynets bekendtgørelse om investeringsforeningers adgang til at  

 anbringe midler i finansielle instrumenter samt at indgå  

 terminsforretninger.«» Til § 7 9) Nr. 2 affattes således:
 »2. § 2 d, stk. 1, affattes således:
»Fortjeneste ved afståelse af omsættelige beviser for indskud i  

 udloddende investeringsforeninger, jf. ligningslovens § 16 C, stk. 1,  

 medregnes ved opgørelsen af den skattepligtige indkomst. 1. pkt. finder ikke  

 anvendelse, hvis investeringsforeningen ifølge sine vedtægter er forpligtet  

 til udelukkende at anbringe aktivmassen i foreningens administrationsbygning  

 og i aktier m.v. som omhandlet i denne lov, dog ikke aktier som omhandlet i §  

 2 a og konvertible obligationer og retten til at tegne sådanne, og til højst  

 at foretage anbringelser i kontanter samt anbringelser på sikret basis i  

 aktiver som nævnt i kursgevinstlovens §§ 8 C-8 G og kontanter i tilknytning  

 hertil inden for en samlet ramme på 25 pct. af foreningens øvrige aktivmasse.  

 Ved anbringelse på sikret basis i aktiver som nævnt i kursgevinstlovens §§ 8  

 C-8 G og kontanter i tilknytning hertil forstås anbringelser i de pågældende  

 aktiver, der overholder reglerne i Finanstilsynets bekendtgørelse om  

 investeringsforeningers adgang til at anbringe midler i finansielle  

 instrumenter samt at indgå terminsforretninger.
Anbringelse på  

 anfordringskonto sidestilles med kontanter.
Hvis investeringsforeningens  

 anbringelser i aktiver overskrider eller ifølge vedtægterne må overskride de  

 i 2. pkt. anførte grænser og det ved overskridelse af den i 2. pkt. nævnte  

 grænse på 25 pct. sker i mere end fem på hinanden følgende bankdage, finder  

 1. pkt. anvendelse.
Der ses dog bort fra overskridelser af den i 2. pkt.  

 nævnte grænse på 25 pct. inden for en periode på en måned efter  

 tegningsperiodens udløb i henhold til prospektet i forbindelse med  

 nyetablering af investeringsforeningen, og der ses bort fra overskridelser af  

 den i 2. pkt. nævnte grænse på 25 pct., hvis det godtgøres, at overskridelsen  

 ikke kan tilregnes investeringsforeningen som forsætlig eller uagtsom.
Ved  

 opgørelserne i relation til den i 2. pkt. nævnte grænse på 25 pct. medregnes  

 aktiver som omhandlet i kursgevinstlovens §§ 8 C-8 G med værdien af det  

 underliggende aktiv.«» Til § 8 10) I den under nr. 3 foreslåede affattelse af §  

 8, stk. 7, affattes 3.-5. pkt., således:
»Endvidere kan et underskud for samme periode i et af de fusionerende  

 selskaber ikke nedbringe den skattepligtige indkomst i det modtagende  

 selskab, såfremt det eller de pågældende selskaber på tidspunktet for  

 vedtagelsen af fusionen i det væsentlige er uden økonomisk risiko ved  

 erhvervsmæssig aktivitet eller ved erhvervsmæssig aktivitet i et eller flere  

 datterselskaber, hvori selskabet ejer mindst 25 pct. af aktiekapitalen. 1.-3.  

 pkt. finder ikke anvendelse, såfremt de i fusionen deltagende selskaber, der  

 har underskud som nævnt i 1.-3. pkt., er koncernforbundne fra fusionsdatoen  

 og til den dag, hvor fusionen er vedtaget i de nævnte fusionerende selskaber.  

 Som koncernforbundne selskaber anses selskaber, hvor samme aktionærkreds  

 direkte eller indirekte ejer mere end 50 pct. af aktiekapitalen i hvert  

 selskab eller direkte eller indirekte råder over mere end 50 pct. af  

 stemmerne i hvert selskab.« 11) Efter nr. 3 indsættes som nyt nummer:
 »01. § 14, stk. 1, affattes således:
 »Bestemmelserne i kapitel 1 finder tilsvarende anvendelse:
 1) Ved fusion af sparekasser som omhandlet i selskabsskattelovens § 1,  

 stk. 1, nr. 2 a.
 2) Når en af de i nr. 1 nævnte sparekasser fusionerer med et aktieselskab  

 omfattet af selskabsskattelovens § 1, stk. 1, nr. 1, der har tilladelse til  

 at drive pengeinstitutvirksomhed, og den modtagende sparekasse besidder  

 samtlige aktier i det indskydende selskab.
 3) Ved fusion af andelskasser og sammenslutninger af andelskasser efter  

 kapitel 4 D i lov om banker og sparekasser m.v. som omhandlet i  

 selskabsskattelovens § 1, stk. 1, nr. 2 a.
4) Ved fusion af de i henhold til selskabsskattelovens § 1, stk. 1, nr. 5  

 og 6, beskattede gensidige forsikringsforeninger.«» Til § 11 12) I stk. 4 indsættes som 2.-4. pkt.:
»Et negativt beløb, som efter selskabsskattelovens § 1, stk. 4, 2. og  

 3. pkt., jf. lovbekendtgørelse nr. 769 af 19. september 1995, ville kunne  

 fremføres til fradrag efter den 1. januar 1996, kan fradrages efter  

 ligningslovens § 16 C, stk. 6, som affattet ved denne lovs § 1, nr. 10, i  

 indtil det femte indkomstår efter det indkomstår, hvori det negative beløb er  

 opstået.
Dette gælder dog kun, i det omfang det negative beløb udgøres af tab  

 som omhandlet i kursgevinstlovens § 6. I perioden fra og med den 1. januar  

 1996 til og med den 31. december 1996 kan investeringsforeningen som  

 alternativ til de i aktieavancebeskatningslovens § 2 d, stk. 1, 2.-7. pkt.,  

 som affattet ved denne lovs § 7, nr. 2, omhandlede vedtægtskrav og  

 placeringsregler i tilknytning til kontanter samt aktiver som nævnt i  

 kursgevinstlovens §§ 8 C-8 G og kontanter i tilknytning hertil anvende de  

 tilsvarende regler i realrenteafgiftslovens § 3 e som ændret ved denne lovs §  

 6, nr. 1-5 og 01, som har virkning for den nævnte periode, jf. stk. 8.« 13) Stk. 8 affattes således:
»Stk. 8. § 6, nr. 1 og 01, har virkning for  

 investeringsforeningernes anskaffelser efter 1. januar 1997. § 6, nr. 4, og  

 opregningen i realrenteafgiftslovens § 3 e, stk. 1, 1. pkt., af aktier som  

 nævnt i realrenteafgiftslovens § 3 a blandt de aktiver, der medfører  

 afgiftspligt af kursgevinster, har virkning for investeringsforeningens  

 anskaffelser efter 1. januar 1996. § 6, nr. 2 og 5, og opregningen af  

 foreningens administrationsbygning i realrenteafgiftslovens § 3 e, stk. 1, 1.  

 pkt., blandt aktiver, der ikke medfører afgiftspligt af kursgevinster, har  

 virkning for afgiftsåret 1995 og senere afgiftsår. § 6, nr. 3 og 6-9, har  

 virkning for afgiftsåret 1996 og senere afgiftsår.
Realrenteafgiftslovens § 3  

 e, stk. 3, som affattet ved lovbekendtgørelse nr. 726 af 4. september 1995,  

 gælder også for afgiftsåret 1995.« 14) Stk. 9 affattes således:
»Stk. 9. § 8, nr. 1, 2 og 4, har virkning for fusioner, der  

 vedtages den 6. december 1995 eller senere.« 15) Efter stk. 9 indsættes som nye stykker:
 »Stk. 10. § 8, nr. 3, har virkning for fusioner, når  

 fusionsdatoen er den 6. december 1995 eller senere.
Stk. 11. § 8, nr. 01, har virkning for fusioner, der vedtages  

 dagen efter bekendtgørelsen i Lovtidende eller senere.« Stk. 10 bliver herefter stk. 12.
Bemærkninger Til nr. 1-15 Lovforslaget foreslås ændret på følgende hovedpunkter:
 - Den foreslåede 25 pct.s regel for placering af midler i kontanter og  

 kurssikringsinstrumenter i investeringsforeninger af typen rene  

 aktieafdelinger samt den tilhørende regel om overskridelse af grænsen i fem  

 dage foreslås justeret.
 - Der foreslås en overgangsregel om, at der ved beregningen af  

 minimumsudlodningen efter de foreslåede regler gives adgang til fremførsel af  

 visse tab lidt af udloddende investeringsforeninger forud for lovforslagets  

 virkningstidspunkt, som ikke har kunnet indeholdes i indtægterne fra  

 tidligere indkomstår.
 - Reglerne om virkningstidspunkterne for ændringerne af  

 realrenteafgiftsloven foreslås ændret således, at en del af de foreslåede  

 ændringer først får virkning fra og med den 1. januar 1997. Som konsekvens  

 heraf foreslås det endvidere, at de rene aktieafdelinger i 1996 i relation  

 til aktieavancebeskatningslovens § 2 d har valget mellem enten at opfylde  

 vedtægtskravene og placeringsreglerne i aktieavancebeskatningslovens § 2 d  

 eller de tilsvarende regler i realrenteafgiftslovens § 3 e.
 - Det foreslås, at underskudsbegrænsningen i forbindelse med  

 kapitalindskud efterfulgt af indfrielser af gæld formindskes med det tab, et  

 kautionerende selskab, som er koncernforbundet med debitor, ville have lidt,  

 hvis kautionen blev gjort gældende og regresfordringen blev indfriet til  

 fordringens kursværdi, idet der ses bort fra indskuddet.
- Det foreslås at udvide »transparensreglen« i ligningslovens §  

 15, stk. 10, til også at gælde for udenlandske moderselskaber.
Dette skal dog  

kun gælde, såfremt aktiekapitalen er overdraget til et selskab inden  

 for samme koncern.
Formålet er at sidestille visse koncerninterne  

 overdragelser i en udenlandsk ejet koncern med en dansk koncern, for så vidt  

 angår rækkevidden af underskudsbegrænsningen ved et ejerskifte.
- Det foreslås at indskrænke anvendelsesområdet for den foreslåede  

 underskudsbegrænsning ved en skattefri fusion.
Der skal efter  

 ændringsforslaget ikke indtræde underskudsbegrænsning, såfremt de selskaber,  

 der fusionerer, og som har underskud, er koncernforbundne.
 - Det foreslås, at fusionsskattelovens kapitel 1 skal finde tilsvarende  

 anvendelse ved fusion mellem en sparekasse, der er en selvejende institution,  

 og et aktieselskab, der driver pengeinstitutvirksomhed.
 - Ikrafttræden for den foreslåede regel om underskudsbegrænsning ved en  

 skattefri fusion ændres således, at den skal finde anvendelse, når  

 fusionsdatoen er den 6. december 1995 eller senere.
 Provenumæssige konsekvenser:
Den foreslåede overgangsregel for fremførsel af visse tab ved opgørelse af  

 minimumsudlodningerne vil reducere de skattepligtige udlodninger.
Der gives  

 herved afkald på et merprovenu, som ikke er inkluderet i lovforslagets  

 provenuopgørelse.
 Den foreslåede indskrænkning af anvendelsesområdet for  

 underskudsbegrænsning i forbindelse med kaution medfører, at det utilsigtede  

 merprovenu, som bortfalder med lovforslaget, er større.
 Med forslaget om udvidelse af »transparensreglen« i  

 ligningslovens § 15, stk. 10, til også at gælde udenlandske moderselskaber  

 gives der afkald på et utilsigtet merprovenu.
 Ændringsforslagets indskrænkning af anvendelsesområdet for den foreslåede  

 underskudsbegrænsning ved en skattefri fusion reducerer merprovenuet ved  

 lovforslaget.
 Forslaget om, at fusionsskattelovens kapitel 1 skal finde tilsvarende  

 anvendelse ved fusion mellem en sparekasse, der er en selvejende institution,  

 og et aktieselskab, der driver pengeinstitutvirksomhed, er en forudsætning  

 for, at de nævnte fusioner finder sted, og har således ikke provenumæssige  

 konsekvenser.
Ad nr. 1 Efter lovforslaget nedsættes underskudsbegrænsningen ved kapitalindskud  

 efterfulgt af indfrielser af gæld, i det omfang kreditor ikke ville have haft  

 fradrag for et eventuelt tab på den indfriede fordring efter  

 kursgevinstlovens § 6 B.
Efter ligningslovens § 15, stk. 4, sker der også underskudsbegrænsning i  

 visse tilfælde, når en kautionist eller en person eller et selskab, der er  

 nært forbundet med kautionisten, foretager et indskud, hvorpå den fordring,  

 der er kautioneret for, indfries.
Dette skyldes, at denne situation svarer  

 til den situation, hvor kautionisten betaler til kreditor og herefter  

 foretager et indskud i debitorselskabet, hvorefter regresfordringen indfries.
Det foreslås, at denne sidestilling overføres til reglerne om nedsættelse  

 af underskudsbegrænsningen således, at underskudsbegrænsningen nedsættes med  

 det tab, kautionisten ville have lidt, hvis der var foretaget  

 kautionsbetaling, hvorefter regresfordringen var blevet indfriet til den  

 værdi, fordringen (den fordring, der var kautioneret for) havde på  

 tidspunktet for indfrielsen, idet der dog ved opgørelsen af værdien ses bort  

 fra det foretagne indskud.
Det er dog en forudsætning, at kautionisten ikke  

 ville have fradrag for et eventuelt tab på regresfordringen efter reglen i  

 kursgevinstlovens § 6 B.
Det skal dog bemærkes, at der ved anvendelsen af de foreslåede regler i  

 ligningslovens § 15, stk. 5, vil gælde følgende: Når det er kautionistens  

 forhold, der er afgørende for, at forholdet bliver omfattet af  

 underskudsbegrænsningen efter ligningslovens § 15, stk. 4, er det alene  

 afgørende, om kautionistens eventuelle tab på regresfordringen ville være  

 omfattet af kursgevinstlovens § 6 B.
Når det derimod er kreditors forhold,  

 der er afgørende for, at forholdet falder ind under ligningslovens § 15, stk.  

 4, er det alene afgørende, om kreditors tab på fordringen er omfattet af  

 kursgevinstlovens § 6 B.
Ad nr. 2 Reglerne om begrænsning af underskud i ligningslovens § 15, stk. 7, gælder  

 for selskaber m.v., der er omfattet af selskabsskattelovens § 1, stk. 1, nr.  

 1, 2 eller 4. Efter ligningslovens § 15, stk. 9, nr. 1, finder  

 underskudsbegrænsningsreglerne i § 15, stk. 7 og 8, ikke anvendelse på  

 selskaber, hvis aktier er børsnoterede.
Efter ligningslovens § 15, stk. 10, gælder, at såfremt et selskab omfattet  

 af selskabsskattelovens § 1, stk. 1, nr. 1, 2 eller 4, ejer 25 pct. eller  

 derover af aktiekapitalen i et andet selskab, anses ikke moderselskabet, men  

 aktionærerne m.v. i moderselskabet for at eje aktierne m.v. i datterselskabet  

 efter deres forholdsmæssige andel af moderselskabets aktiekapital.  

 Tilsvarende anses aktionærerne i moderselskabet for at råde over  

 stemmeværdien i datterselskabet efter deres forholdsmæssige andel af  

 stemmeværdien i moderselskabet.
Hvis moderselskabet igen ejes af et andet  

 moderselskab, er det aktionærforholdene i dette selskab, der er afgørende.  

 Reglen gælder ikke for moderselskaber, hvis aktier er børsnoterede.
 Det er efter ligningslovens § 15, stk. 10, således kun her i landet  

 hjemmehørende og indregistrerede moderselskaber, for hvilke der »ses  

 igennem« til aktionærerne i moderselskabet ved afgørelsen af, hvem der  

 efter ligningslovens § 15, stk. 7, skal anses for at være aktionærer i det  

 danske selskab.
 Der ses dermed ikke igennem til aktionærer i udenlandske  

 ikkebørsnoterede moderselskaber og i øvrigt heller ikke til aktionærer i  

 udenlandske børsnoterede moderselskaber.
Dette indebærer, at der i en udenlandsk ejet koncern i visse tilfælde skal  

 ske underskudsbegrænsning i et dansk datterselskab, medens der i det  

 tilfælde, hvor der er tale om en danskejet koncern, ikke skal ske  

 underskudsbegrænsning.
Der vil ske underskudsbegrænsning i følgende tilfælde:  

 Et dansk datterselskab har et udenlandsk moderselskab som ejer, der igen ejes  

 af et andet moderselskab (»topmoderselskab«). Hvis aktiekapitalen i  

 det danske datterselskab overdrages til topmoderselskabet eller til et andet  

 datterselskab ejet af topmoderselskabet, skal underskudsbegrænsningsreglerne  

 finde anvendelse for det danske datterselskab.
Datterselskabet anses i  

 relation til underskudsbegrænsningsreglerne i ligningslovens § 15, stk. 7,  

 for at have fået ændret ejerkredsen med mere end 50 pct. (her 100 pct.).
Hvis moderselskaberne i stedet er danske, ses der efter ligningslovens §  

 15, stk. 10, igennem til aktionærerne i disse.
I den konkrete situation ville  

 der kun ske underskudsbegrænsning i datterselskabet, hvis aktionærkredsen i  

 det danske topmoderselskab er ændret med mere end 50 pct. i den relevante  

 periode.
Som altovervejende hovedregel indeholder Danmarks  

 dobbeltbeskatningsoverenskomster en bestemmelse, der medfører, at et dansk  

 selskab, der helt eller delvist er ejet af et udenlandsk selskab, ikke må  

 behandles skattemæssigt mere byrdefuldt, end et andet dansk ejet selskab  

 ville blive behandlet i samme situation.
Nugældende regler er næppe heller  

 forenelige med EU-retten.
 Det foreslås at fjerne det diskriminerende element på dette punkt i  

 bestemmelsen.
Det foreslås derfor, at reglerne i ligningslovens § 15, stk. 10, 1. pkt.,  

 - som udgangspunkt - skal finde tilsvarende anvendelse, når et  

 ikke-børsnoteret selskab har hjemsted i en stat, med hvilken Danmark har  

 indgået en dobbeltbeskatningsoverenskomst, Grønland eller Færøerne, eller i  

 et land inden for Den Europæiske Union.
Det vil sige, at når et udenlandsk  

 ikke-børsnoteret selskab ejer mere end 25 pct. af aktiekapitalen i et dansk  

 selskab, skal det udenlandske selskabs aktionærer anses for at være ejere af  

 det danske datterselskab ved afgørelsen, om der i denne forbindelse er sket  

 et ejerskifte i selskabet på mere end 50 pct.
 Efter ændringsforslaget skal dette dog kun gælde, såfremt ejerandelene i  

 det danske datterselskab mellem begyndelsen af underskudsåret og afslutningen  

 af det indkomstår, hvori datterselskabet ønsker at fratrække et fremført  

 underskud, er overdraget til enten det moderselskab, hvis aktionærer der ses  

 igennem til, eller et andet datterselskab, hvori moderselskabet direkte eller  

 indirekte ejer mindst 25 pct. af ejerandelene.
 De foreslåede regler skal finde tilsvarende anvendelse ved overdragelse af  

 andele i foreninger.
 Afgørende for, om der efter ændringsforslaget, i det tilfælde, hvor der  

 ses igennem til aktionærer i det udenlandske moderselskab, skal ske  

 underskudsbegrænsning i det danske datterselskab, er således, om aktionærerne  

 i det udenlandske selskab, der skal anses for at være ejere af  

 datterselskabet efter ligningslovens § 15, stk. 7, er ændret med mere end 50  

 pct. mellem begyndelsen af datterselskabets underskudsår og det indkomstår,  

 hvori datterselskabet ønsker at fratrække et fremført underskud.
Ad nr. 3 og 4 Der er tale om en formuleringsmæssig forenkling af reglerne i  

 personskattelovens § 4 a, stk. 2, i forhold til lovforslaget.
Efter såvel lovforslaget som ændringsforslaget beskattes fortjenester og  

 tab på medlemsbeviser i foreninger m.v. omfattet af foreningsbeskatningen  

 efter selskabsskattelovens § 1, stk. 1, nr. 6, som kapitalindkomst.
Dette  

 gælder dog efter såvel lovforslaget som ændringsforslaget ikke for gevinster  

 og tab ved afståelse efter en ejertid på tre år eller mere af medlemsbeviser  

 i udloddende investeringsforeninger af typen rene aktieafdelinger.
Sådanne  

 fortjenester og tab medregnes ved opgørelsen af aktieindkomsten.
I aktieavancebeskatningslovens § 2 d, stk. 1, er de rene aktieafdelinger  

 defineret.
Der henvises i denne forbindelse til lovforslagets § 7, nr. 2, og  

 ændringsforslag nr. 9 til denne bestemmelse.
Efter  

 aktieavancebeskatningslovens § 2 d, stk. 1, beskattes fortjenester på  

 medlemsbeviser i rene aktieafdelinger efter de almindelige regler i  

 aktieavancebeskatningsloven.
For medlemsbeviser, som sælges efter en ejertid  

 på tre år eller mere, betyder dette, at aktieavancebeskatningslovens § 4  

 finder anvendelse.
Dermed er det fundet tilstrækkeligt at anføre, at  

 gevinster og tab på investeringsbeviser, som beskattes efter  

 aktieavancebeskatningslovens § 4, beskattes som aktieindkomst i  

 personskattelovens § 4 a, stk. 2.
Som følge af, at 25 pct.s grænsen for rene aktieafdelingers placering af  

 aktivmassen i kontanter og finansielle instrumenter ikke efter  

 ændringsforslaget fremgår direkte af § 4 a, stk. 2, er det ikke nødvendigt  

 med en regel om, at skatteministeren kan fastsætte nærmere regler om  

 administration af 25 pct.s grænsen i § 4 a.
Efter lovforslagets § 7, nr. 6,  

 gives der en hjemmel til udstedelse af sådanne regler i relation til  

 aktieavancebeskatningslovens § 2 d, stk. 1. Denne hjemmel må anses for  

 tilstrækkelig.
Ad nr. 5 Der er alene tale om en redaktionel ændring.
Ændringen skyldes, at § 15 X i lov om radio- og fjernsynsvirksomhed ved  

 lov nr. 1065 af 23. december 1992 er ændret til § 31 i samme lov.
Som følge  

 heraf skal henvisningen i selskabsskattelovens § 3, stk. 1, nr. 16, hvorefter  

 det aktieselskab, der er nævnt i § 15 X i lov om radio- og  

 fjernsynsvirksomhed, er ubetinget skattefritaget, ændres til den nye  

 bestemmelse i lov om radio- og fjernsynsvirksomhed.
Ad nr. 6-9 Det foreslås, at placeringsreglerne for rene aktieafdelinger i  

 aktieavancebeskatningsloven og realrenteafgiftsloven justeres i forhold til  

 lovforslaget.
 For det første foreslås to justeringer af 25 pct.s grænsen for rene  

 aktieafdelingers placering af midler i kontanter og finansielle kontrakter.
Efter hidtil gældende regler i realrenteafgiftsloven må en  

 investeringsforening, der skal bevare afgiftsfriheden for kursgevinster,  

 anbringe op til 25 pct. af sin aktivmasse i kurssikringsinstrumenter.  

 Hensigten med denne bestemmelse er at gennemføre en regel om, at  

 sikringsinstrumenterne (hvis afkast ved direkte eje er  

 realrenteafgiftspligtigt), kun må udgøre 25 pct. af den afgiftsfri  

 beholdning.
Da sikringsinstrumenterne i henhold til lovforslaget (§ 6, nr. 5)  

 medregnes i investeringsforeningens aktivmasse med de underliggende aktivers  

 værdi, er grænsen med den gældende formulering 33 1/3 pct.
 Har en investeringsforening eksempelvis en aktiebeholdning til en værdi af  

 1.000.000 kr., som er afdækket med kurssikringsinstrumenter, hvis  

 underliggende aktiver har en værdi af 333.333 kr., vil 25 pct.s grænsen ikke  

 være overskredet, idet de 25 pct. beregnes af den samlede aktivmasse på  

 1.333.333 kr. = 333.333 kr.
 Dette foreslås rettet op, således at kurssikringsinstrumenterne ikke  

 medregnes til den aktivmasse, hvoraf de 25 pct. beregnes.
 I relation til ovennævnte eksempel betyder det, at 25 pct.s grænsen er  

 overskredet, idet de 25 pct. beregnes af 1.000.000 kr., således at værdien af  

 sikringsinstrumenterne (værdien af de underliggende aktiver) højst må udgøre  

 250.000 kr.
 Samme justering foreslås gennemført i relation til reglerne for rene  

 aktieafdelinger i aktieavancebeskatningsloven, som i lovforslaget foreslås  

 harmoniseret med reglerne i realrenteafgiftsloven.
Samtidig har investeringsforeningerne anført, at det kan forekomme, at der  

 samtidig med kurssikringsinstrumenter skal være kontanter til stede i  

 foreningen i et omfang, der gør det muligt at købe de underliggende aktiver.  

 Det er et krav, der følger af Finanstilsynets bekendtgørelse nr. 455 af 19.  

 juni 1990. Hvis man regner med de underliggende aktivers værdi, bør man  

 derfor holde kontantbeløb udenfor for at undgå, at det samme beløb medregnes  

 flere gange.
Dette ønske foreslås imødekommet, men for at undgå at de  

 kontantbeløb, som skattereglerne tillader investeringsforeningen at ligge  

 inde med, sprænger alle rammer, foreslås det samtidig, at 25 pct.s grænsen  

 også i relation til foreningens beholdning af kontanter sættes i relation til  

 øvrige aktiver.
Det bemærkes i øvrigt, at skattereglerne ikke udvider de  

 grundlæggende investeringsregler i investeringsforeningsloven, hvorefter  

 kontantbeløb kun bør forekomme i accessorisk omfang.
Det forekommer, at en  

 forening afdækker såvel valutakurs som markedskurs på f.eks. en udenlandsk  

 aktie ved separate kurssikringsinstrumenter.
I disse tilfælde opgøres der  

 dels et underliggende aktiv svarende til værdien af valutaen og dels et  

 underliggende aktiv svarende til værdien af aktien (eller, hvis det er  

 baseret på aktieindeks, til værdien af et tilsvarende antal aktier, der  

 indgår i indekset), og disse medregnes begge i opgørelsen.
Efter den foreslåede ændring i realrenteafgiftslovens § 3 e, stk. 1, 1.  

 pkt., er det kun anbringelser i kurssikringsinstrumenter »på sikret  

 basis«, der må ske indenfor 25 pct.s grænsen.
I stedet for på sikret  

 basis taler den hidtil gældende formulering om anbringelser »til  

 afdækning af kursrisiko«.
Meningen er den samme.
Den ændrede formulering  

 søger igennem en mere nøjagtig henvisning til Finanstilsynets regler at give  

 begrebet et præcist indhold. Ændringen er redaktionel.
Den foreslåede ændring  

 af aktieavancebeskatningslovens § 2 d, stk. 1, indeholder en lignende  

 præcisering.
For det andet foreslås det, at 25 pct.s grænsen kan overskrides i mere end  

 5 dage i træk i den første måned efter nyetableringen af en ren  

 aktieafdeling. Ændringen er begrundet i behovet for, at foreningen kan nå at  

 placere de indskudte midler på forsvarlig vis.
Fristen på en måned regnes fra  

 den dag, tegningsperioden udløber i henhold til prospektet.
Den foreslåede  

 regel gælder såvel i forbindelse med stiftelse af nye investeringsforeninger  

 som nye afdelinger.
 For det tredje foreslås ordet »børsdage« erstattet med ordet  

 »bankdage«, da begrebet børsdage ikke længere er aktuelt.
 Endelig foreslås det for det fjerde, at der ses bort fra overskridelser af  

 25 pct.s grænsen, som ikke kan tilregnes foreningen som uagtsomme eller  

 forsætlige.
 Som eksempler på tilfælde, hvor der kan ses bort fra en overskridelse af  

 25 pct.s grænsen, kan nævnes, at det ved en senere revisionskontrol  

 konstateres, at grænsen har været overskredet, idet der i en periode har  

 været en fejl i kursen på en udenlandsk aktie indhentet fra en ekstern  

 dataleverandør, eller at foreningens edb-system i en periode har været ramt  

 af en ikke iøjnefaldende systemfejl, der har resulteret i, at foreningen ikke  

 inden en efterfølgende rettelse af fejlen har kunnet konstatere  

 overskridelsen.
Efter den foreslåede ændring vil foreningen, når fejlen konstateres eller  

 burde være konstateret, have 5 bankdage til at bringe overskridelsen af 25  

 pct.s grænsen til ophør.
De almindelige regler begynder således at gælde fra  

 det øjeblik, hvor foreningen kender eller burde kende til overskridelsen af  

 25 pct.s grænsen.
 Kan den fejl, der resulterer i overskridelsen, tilregnes det  

 administrationsselskab, som forestår investeringsforeningens administration,  

 eller andre, som handler på vegne af foreningen, som uagtsom eller forsætlig,  

 kan der ikke ses bort fra overskridelsen.
 Det er foreningen eller det medlem, som vil gøre gældende, at  

 overskridelsen ikke kan tilregnes foreningen som forsætlig eller uagtsom, der  

 har bevisbyrden for, at overtrædelsen af placeringsreglerne ikke kan  

 tilregnes foreningen som forsætlig eller uagtsom, og der stilles høje krav  

 til investeringsforeningens agtpågivenhed.
Ad nr. 10 De foreslåede ændringer af fusionsskattelovens § 8, stk. 7, vedrører 2  

 punkter.
 For det første sker der en præcisering af den foreslåede bestemmelse i  

 fusionsskattelovens § 8, stk. 7, 3. pkt.
Efter den foreslåede bestemmelse kan et underskud i et af de fusionerende  

 selskaber for perioden fra fusionsdatoen og indtil det tidspunkt, hvor  

 fusionen er vedtaget i alle de fusionerende selskaber, ikke nedbringe den  

 skattepligtige indkomst i det modtagende selskab.
Dette gælder dog kun, hvis  

 et af de fusionerende selskaber i det væsentlige er uden økonomisk risiko ved  

 erhvervsmæssig aktivitet eller ved erhvervsmæssig aktivitet i et eller flere  

 datterselskaber, hvori selskabet ejer mindst 25 pct. af aktiekapitalen.
 Der kan opstå tvivl om, hvorledes bestemmelsen skal forstås i det  

 tilfælde, hvor der i en skattefri fusion indgår et »tomt« selskab,  

 der ikke har et skattemæssigt underskud, og det selskab, der har et  

 skattemæssigt underskud, til gengæld ikke er »tomt« på det  

 tidspunkt, hvor fusionen vedtages.
Formålet med den foreslåede bestemmelse er at hindre, at et underskud i de  

 fusionerende selskaber, der på tidspunktet for vedtagelse af fusionen måtte  

 være »tomt«, kan fratrækkes ved opgørelsen af den skattepligtige  

 indkomst i det modtagende selskab i samme omfang som ved et ejerskifte.
I det  

 tilfælde, hvor der i fusionen indgår et »tomt« selskab uden et  

 skattemæssigt underskud, skal et eventuelt underskud i et eller flere af de  

 øvrige fusionerende selskaber ikke begrænses, når disse ikke er  

 »tomme«.
Det er kun underskud i de selskaber, der er  

 »tomme« på tidspunktet for vedtagelsen af fusionen, der skal  

 begrænses efter bestemmelsen.
 Det foreslås derfor at præcisere bestemmelsens rækkevidde som anført  

 ovenfor således, at det kun er underskud hidrørende fra de fusionerende  

 »tomme« selskaber, der begrænses hos det modtagende selskab.
 For det andet foreslås det at udvide området for de undtagelser, hvor der  

 efter lovforslaget ikke skal ske underskudsbegrænsning.
 Efter lovforslaget skal der ikke ske underskudsbegrænsning ved en  

 skattefri fusion, når og kun når de fusionerende selskaber i den relevante  

 periode er datterselskaber af samme moderselskab, og betingelsen for  

 sambeskatning er opfyldt, jf. selskabsskattelovens § 31. Der skal efter  

 lovforslaget heller ikke ske underskudsbegrænsning, når et moderselskab  

 fusionerer med et eller flere datterselskaber, og betingelsen for  

 sambeskatning er opfyldt.
Reglerne indebærer dermed, at der altid skal ske underskudsbegrænsning i  

 de tilfælde, hvor et moderselskab ikke ejer det datterselskab, som der  

 fusioneres med, fuldt ud, jf. at betingelserne for sambeskatning skal være  

 opfyldt.
Der skal endvidere altid ske underskudsbegrænsning i de tilfælde,  

 hvor de fusionerende selskaber ikke ejes fuldt ud af moderselskabet.
Det forekommer ikke rimeligt, at der skal ske underskudsbegrænsning i det  

 modtagende selskab i det tilfælde, hvor eksempelvis et moderselskab  

 fusionerer med et datterselskab, hvori det ejer f. eks. 75 pct. af  

 aktiekapitalen.
Hvis de 25 pct. af aktiekapitalen i datterselskabet, som  

 moderselskabet ikke ejer, skiftede ejerkreds, ville der ikke kunne indtræde  

 underskudsbegrænsning efter reglerne i ligningslovens § 15, stk. 7.
Derimod findes det rimeligt, at der skal ske underskudsbegrænsning,  

 såfremt moderselskabet eksempelvis kun ejer 30 pct. af aktiekapitalen i det  

 datterselskab, som der fusioneres med.
Ved et ejerskifte på 70 pct. i  

 datterselskabet ville der således indtræde underskudsbegrænsning.
 Det foreslås at begrænse underskudsbegrænsningen til de tilfælde, hvor der  

 mellem de fusionerende selskaber ikke direkte eller indirekte foreligger  

 ejerskabsforhold på mere end 50 pct.
Det foreslås herefter, at der ikke skal indtræde underskudsbegrænsning hos  

 det modtagende selskab, såfremt de i fusionen deltagende selskaber, der har  

 underskud fra fusionsdatoen og frem til det tidspunkt, hvor fusionen  

 vedtages, er koncernforbundne fra fusionsdatoen og til den dag, hvor fusionen  

 er vedtaget i de nævnte fusionerende selskaber.
Hvis et eller flere af de  

 selskaber med et skattemæssigt underskud, der indgår i fusionen, ikke er  

 koncernforbundne, skal de foreslåede regler derimod finde anvendelse for  

 dette underskud.
Ved koncernforbundne selskaber forstås selskaber, hvor samme aktionærkreds  

 direkte eller indirekte ejer mere end 50 pct. af aktiekapitalen i hvert  

 selskab eller direkte eller indirekte råder over mere end 50 pct. af  

 stemmerne i hvert selskab, jf. i øvrigt afgrænsningen i kursgevinstlovens § 6  

 B.
Et moderselskab og et datterselskab, hvoraf moderselskabet ejer mere end  

 50 pct. af aktiekapitalen, anses for at være koncernforbundne.
Ændringsforslaget kan belyses ved følgende eksempel: Et moderselskab ejer  

 80 pct. af aktiekapitalen i selskab A og 30 pct. i selskab B.
Både A og B har  

 et skattemæssigt underskud i perioden fra fusionsdatoen og indtil fusionens  

 vedtagelse, og A - men ikke B - er »tomt« på det tidspunkt, hvor  

 fusionen vedtages.
Efter ændringsforslaget skal der ikke indtræde begrænsning  

 hos det modtagende selskab af underskuddet i hverken A eller B.
Hvis B  

 derimod - ligesom A - er »tomt«, begrænses underskuddet i B - men  

 fortsat ikke i A - hos det modtagende selskab.
Ad nr. 11 Efter de gældende regler i fusionsskattelovens § 14, stk. 1, finder  

 reglerne i lovens kapitel 1 om fusion af aktieselskaber, anpartsselskaber og  

 selskaber som nævnt i selskabsskattelovens § 1, stk. 1, nr. 2, tilsvarende  

 anvendelse ved fusion af sparekasser som omhandlet i selskabsskattelovens §  

 1, stk. 1, nr. 2 a.
De nævnte sparekasser er selvejende institutioner.  

 Sparekasser, der er omdannet til aktieselskaber og dermed skattepligtige  

 efter selskabsskattelovens § 1, stk. 1, nr. 1, er direkte omfattet af  

 fusionsskattelovens kapitel 1.
 Der har vist sig behov for regler, der muliggør fusion mellem sparekasser,  

 der er selvejende institutioner, og aktieselskaber, hvori sparekassen ejer  

 alle aktier, med sparekassen som den modtagende enhed.
 Erhvervsministeren vil derfor som ændringsforslag til forslag til lov om  

 ændring af lov om banker og sparekasser m.v. (L 166) foreslå, at der i lov om  

 banker og sparekasser m.v. i § 48 som nyt stk. 3 indsættes en bemyndigelse  

 til erhvervsministeren til at fastsætte regler, hvorefter aktieselskabslovens  

 kapitel 15 med de fornødne tilpasninger finder anvendelse på fusion, hvorved  

 en sparekasse overtager et aktieselskab, der har tilladelse til at drive  

 pengeinstitutvirksomhed.
Den foreslåede ændring af fusionsskattelovens § 14, stk. 1, indebærer, at  

 reglerne i fusionsskattelovens kapitel 1 skal finde tilsvarende anvendelse  

 ved fusion mellem en sparekasse, der er en selvejende institution, og et  

 aktieselskab, der driver pengeinstitutvirksomhed.
Det er en forudsætning, at  

 den modtagende sparekasse ejer alle aktier i det indskydende selskab.
 Ændringen af fusionsskattelovens § 14, stk. 1, er i øvrigt af redaktionel  

 karakter.
Ad nr. 12 Det foreslås, at der i § 11, stk. 4, 2. og 3. pkt., indsættes en særlig  

 overgangsregel for tab, som efter den hidtil gældende regel i  

 selskabsskattelovens § 1, stk. 4, ville kunne fremføres til fradrag ved  

 beregningen af minimumsudlodningerne efter den 1. januar 1996, hvis denne  

 bestemmelse var blevet opretholdt.
Lovforslaget indeholder uden ændringsforslaget ingen regel for  

 behandlingen af tab, som efter de hidtil gældende regler har kunnet fremføres  

 til fradrag i minimumsudlodningen vedrørende senere indkomstår.
Dette  

 betyder, at såfremt sådanne tab ikke har kunnet rummes i de  

 udlodningspligtige indtægter optjent forud for 1. januar 1996, ville de gå  

 tabt.
Den foreslåede regel går ud på, at tabene kan fremføres til fradrag efter  

 den foreslåede bestemmelse i ligningslovens § 16 C, stk. 6, ved beregningen  

 af minimumsudlodningerne på grundlag af indtægterne efter 1. januar 1996.  

 Dette gælder dog kun i det omfang, de fremførte tab ville kunne fremføres  

 efter den foreslåede regel i ligningslovens § 16 C, stk. 6, hvis tabet var  

 lidt efter den 1. januar 1996. Efter ligningslovens § 16 C, stk. 6, jf. stk.  

 3 og 4, er det alene tab på fremmedmøntede fordringer og på  

 investeringsbeviser i udloddende investeringsforeninger, der alene investerer  

 i sådanne fordringer, der kan fremføres til fradrag i minimumsudlodningerne  

 for senere indkomstår.
Da tabene på investeringsbeviser ikke kan fremføres  

 efter de hidtil gældende regler, er det således alene den del af tabene fra  

 før 1. januar 1996, der hidrører fra tab på fremmedmøntede fordringer, der  

 efter ændringsforslaget kan fremføres til fradrag i indtægter optjent efter  

 den 1. januar 1996. Fremførslen kan i overensstemmelse med såvel de hidtil  

 gældende regler som den foreslåede bestemmelse i ligningslovens § 16 C, stk.  

 6, kun fremføres til det femte indkomstår efter det år, hvori tabet er lidt.
 De tab, som fremføres efter den foreslåede overgangsregel, behandles i  

 øvrigt på samme måde som andre tab, der fremføres efter den foreslåede  

 bestemmelse i ligningslovens § 16 C, stk. 6.
 Herudover foreslås indsat en overgangsregel i tilknytning til  

 vedtægtskravet og placeringsreglerne for rene aktieafdelinger i  

 aktieavancebeskatningslovens § 2 d, stk. 1, jf. ændringsforslag nr. 9.
Som anført nedenfor ad ændringsforslag nr. 13 indeholder forslaget til  

 ændringer af realrenteafgiftslovens § 3 e visse skærpelser, som først kan  

 tillægges virkning fra og med den 1. januar 1997. Den foreslåede ændring af  

 aktieavancebeskatningslovens § 2 d, stk. 1, indeholder derimod alene  

 lempelser.
Der er således intet til hinder for, at ændringen af  

 aktieavancebeskatningslovens § 2 d, stk. 1, kan have virkning fra og med den  

 1. januar 1996. De to regelsæt indeholder forskellige regler for placering i  

 kontanter og kurssikringsinstrumenter, og det kan forekomme uhensigtsmæssigt,  

 at de rene aktieafdelinger skal opfylde to forskellige vedtægtskrav og to  

 forskellige sæt placeringsregler i 1996. Der gives derfor mulighed for, at de  

 rene aktieafdelinger i henhold til aktieavancebeskatningslovens § 2 d, stk.  

 1, som alternativ til de regler, der følger af denne bestemmelse, kan vælge  

 at følge placeringsreglerne og vedtægtskravet vedrørende kontanter og  

 kurssikringsinstrumenter i realrenteafgiftsloven.
Det er herudover en  

 betingelse for at blive anset for en ren aktieafdeling i relation til  

 aktieavancebeskatningslovens § 2 d, stk. 1, i 1996, at de øvrige  

 placeringsregler og vedtægtskrav i denne bestemmelse opfyldes.
Vælger foreningen at anvende placeringsreglerne i  

 aktieavancebeskatningsloven, betyder dette, at foreningens placeringer af  

 midler i kontanter og kurssikringsinstrumenter må udgøre højst 25 pct. af de  

 øvrige aktiver i foreningen.
Derimod medregnes kontanter knyttet til  

 kurssikringsinstrumenter efter Finanstilsynets regler herom ikke ved  

 opgørelsen af kontantbeholdningen.
Vælger foreningen at anvende placeringsreglerne i realrenteafgiftsloven,  

 betyder dette, at foreningens placeringer af midler i kontanter og  

 kurssikringsinstrumenter højst må udgøre 25 pct. af den samlede aktivmasse i  

 foreningen.
Kontanter knyttet til kurssikringsinstrumenter efter  

 Finanstilsynets regler herom medregnes derimod ved opgørelsen af  

 kontantbeholdningen.
De øvrige placeringsregler vil ikke være påvirket af valget.
Således skal  

 Finanstilsynets regler for placering i kontanter og kurssikringsinstrumenter  

 i begge tilfælde overholdes, og foreningen må uanset valget - ud over  

 placeringerne i kontanter og kurssikringsinstrumenter - alene investere i  

 foreningens administrationsbygning samt i aktier m.v. omfattet af  

 aktieavancebeskatningsloven, dog ikke aktier omfattet af § 2 a og konvertible  

 obligationer og retten til at tegne sådanne.
Ad nr. 13 Den foreslåede udbygning af § 6, nr. 1, ændrer, hvad 25 pct.s grænsen skal  

 beregnes i forhold til.
Endvidere foreslås, at kontanter, der skal dække en  

 risiko på sikringsinstrumenter, ikke skal medregnes i kontantbeholdningen.  

 Der henvises nærmere til bemærkningerne til nr. 6. Ændringerne er både  

 skærpende og lempende.
Det foreslås derfor, at ændringerne først får virkning  

 for foreningens anskaffelser efter 1. januar 1997. Ikrafttræden er valgt at  

 skulle ske pr. en 1. januar, fordi man herved følger investeringsforeningens  

 regnskabsår.
Det betyder, at hvis den ændrede grænse overskrides f.eks. i  

 februar 1997, indtræder der afgiftspligt af kursgevinster på  

 investeringsbeviserne i foreningen i afgiftsåret 1997 og følgende år.
§ 6, nr. 01, indeholder en anderledes formulering af en regel, der hele  

 tiden har været gældende.
Formuleringsmæssigt knytter den sig til den ændrede  

 formulering af § 6, nr. 1, og det foreslås derfor, at den træder i kraft på  

 det samme tidspunkt.
En del af § 6, nr. 1, indeholder fortsat forslag om, at  

 investeringsforeningens besiddelse af § 3 a-aktier medfører afgiftspligt af  

 kursgevinster.
Denne del foreslås fortsat at træde i kraft i 1996. Den  

 nøjagtige ikrafttrædelse er anskaffelser efter 1. januar 1996. Herved følges  

 investeringsforeningens regnskabsår.
Reglen i § 6, nr. 4, hvorefter der sker  

 beskatning af den del af udlodningen af investeringsforeningens indtjening,  

 der stammer fra § 3 a-aktier, træder i kraft ved udlodningen af indtjeningen  

 fra 1996, det vil sige ved udlodningen i 1997.
I § 6, nr. 2, foreslås, at 25 pct.s grænsen, der efter gældende regler  

 slet ikke må overskrides, må overskrides i op til 5 dage, og at der ved  

 nyetablering må ske overskridelser i en måned.
Forslaget er lempende, og også  

 dette foreslås fortsat at have virkning fra reglernes ikrafttræden i  

 afgiftsåret 1995.
Til forståelse af § 6, nr. 5, og dens ikrafttræden bemærkes, at efter  

 gældende regler medregnes finansielle instrumenter til de  

 realrenteafgiftspligtige aktiver, som foreningen må investere i inden for en  

 grænse på 25 pct. af aktivmassen, uden at foreningen herved mister sin  

 afgiftsfrihed.
Endvidere må de finansielle instrumenter kun anvendes til at  

 afdække risiko på andre af foreningens aktiver.
Sikringsinstrumenterne er i  

 sig selv uendelig lidt værd i forhold til de aktiver, der afdækkes.
Som  

 grænse savner de 25 pct. derfor mening, medmindre værdien af de finansielle  

 instrumenter medregnes med de underliggende aktivers værdi.
Det præciseres  

 altså i § 6, nr. 5, at det er således, de gældende regler skal forstås. § 6,  

 nr. 5, foreslås derfor fortsat at træde i kraft fra og med afgiftsåret 1995,  

 hvor de eksisterende regler trådte i kraft.
 I en del af § 6, nr. 1, foreslås fortsat, at realrenteafgiftsfriheden af  

 kursgevinster ikke bortfalder, selv om investeringsforeningen undtagelsesvis  

 skulle eje sin administrationsbygning og denne er et afgiftspligtigt aktiv.  

 Forslaget er lempende, og det foreslås fortsat at have virkning fra reglernes  

 ikrafttræden i afgiftsåret 1995.
 Ikrafttræden af § 6, nr. 3, og nr. 6-9 er uændret.
 Sidste punktum i ikrafttrædelsesbestemmelsen er også uændret fra det  

 fremsatte forslag til nærværende ændringsforslag.
 For så vidt angår realrenteafgiftslovens § 3 e, kan de foreslåede  

 virkningstidspunkter for ændringerne af placeringsreglerne for afgiftsfri  

 afdelinger beskrives som følger:
Fra og med afgiftsåret 1995 til og med den 31. december 1996: Foreningen  

 kan placere højst 25 pct. af den samlede aktivmasse i kontanter og  

 sikringsinstrumenter.
Kontanter knyttet til kurssikringsinstrumenter efter  

 Finanstilsynets regler herom medregnes ved opgørelsen af kontantbeholdningen.
 Fra og med afgiftsåret 1995: 25 pct.s grænsen kan overskrides i 5 bankdage  

 i træk, og der ses i visse tilfælde bort fra overskridelser af 25 pct.s  

 grænsen.
 Værdien af kurssikringsinstrumenterne opgøres som værdien af de  

 underliggende aktiver.
 Foreningen kan eje sin administrationsbygning.
 Fra og med 1. januar 1996: Placering i § 3 a-aktier medfører afgiftspligt.
Fra og med 1. januar 1997: Foreningen må højst foretage placeringer i  

 kontanter og kurssikringsinstrumenter inden for en ramme af 25 pct. af øvrige  

 aktiver.
Kontanter knyttet til kurssikringsinstrumenter efter Finanstilsynets  

 regler herom medregnes ikke ved opgørelsen af kontantbeholdningen.
Ad nr. 14 og 15 Efter stk. 9 skal lovforslagets § 8, herunder den foreslåede bestemmelse i  

 fusionsskattelovens § 8, stk. 7, have virkning for fusioner, der vedtages den  

 6. december 1995 eller senere.
Det er for den foreslåede ikrafttrædelsesregel  

 uden betydning, at fusionsdatoen er før d. 6. december 1995. Det er  

 imidlertid ikke tilsigtet, at fusioner, hvor fusionsdatoen også ligger før  

 den nævnte dato, skal kunne udløse underskudsbegrænsning.
 Det foreslås derfor i et nyt stk. 10, at ikrafttræden af den foreslåede  

 bestemmelse i fusionsskattelovens § 8, stk. 7, ændres således, at den alene  

 har virkning for fusioner, når fusionsdatoen er den 6. december 1995 eller  

 senere.
 Den foreslåede ændring af fusionsskattelovens § 14, stk. 1, foreslås i et  

 nyt stk. 11 at skulle have virkning for fusioner, der vedtages dagen efter  

 bekendtgørelsen af loven i Lovtidende eller senere.
Jacob Buksti (S) nfmd.
Pia Gjellerup (S) Klaus Hækkerup (S) Anna-Marie  

 Hansen (S) Per Kaalund (S) Jes Lunde (SF) Elisabeth Arnold (RV) Frank Aaen  

 (EL) Sonja Albrink (CD) Peter Brixtofte (V) Svend Aage Jensby (V) Charlotte  

 Antonsen (V) Kim Behnke (FP) Flemming Hansen (KF) fmd.
Gitte Seeberg  

 (KF) Brian Mikkelsen (KF) Kristian Thulesen Dahl (DF) Bilag En henvendelse og skatteministerens kommentar hertil Price Waterhouse/Seier-Petersen Statsautoriseret Revisionsaktieselskab L 117 - Forslag til lov om ændring af forskellige skattelove.  

 (Beskatning af investeringsforeninger og deres medlemmer, afgrænsning af  

 »tomme« selskaber, underskudsbegrænsning ved skattefri fusion  

 m.v.) Vor henvendelse drejer sig om forslagets § 6, nr. 1 og nr. 2, der foreslår  

 ændringer i realrenteafgiftslovens § 3 e om investeringsbeviser.
Vi vil foreslå, at Skatteudvalget anmoder skatteministeren om at  

 tydeliggøre de realrenteafgiftsmæssige konsekvenser, hvis en  

 investeringsforening placerer midler i konvertible obligationer.
Der synes  

 således at være opstået en betydelig forskel på, om en investering i sådanne  

 værdipapirer foretages direkte eller indirekte via en investeringsforening.  

 Det er uhensigtmæssigt af såvel lovmæssige som af mere  

 investeringsstrategiske årsager.
 Fastholdes forskellen, synes udenlandske investeringsforeninger i de  

 øvrige EU-lande, som er underlagt samme EU-lovgivning som danske  

 investeringsforeninger, i øvrigt at kunne anføre, at der vil være tale om  

 såkaldt skjult diskriminering og en tilsidesættelse af EU-forpligtelser.
Problemet Kort beskrevet går realrenteafgiftslovens § 3 e ud på, at en  

 investeringsforening - dansk som udenlandsk - skal opfylde nogle bestemte  

 vedtægtsmæssige krav, hvis et medlem skal være fritaget for at betale  

 realrenteafgift af kursværdiændringer og realiserede kursgevinster på  

 investeringsbeviset.
Disse krav går ud på, investeringsforeningen - bortset  

 fra to udtrykkelige undtagelser - ikke må placere midler i afgiftspligtige  

 aktiver.
 Der synes at være opstået en betydelig forskel på den  

 realrenteafgiftsmæssige behandling afhængig af, om et medlem investerer  

 direkte i konvertible obligationer eller indirekte via en  

 investeringsforening.
 Realrenteafgiftslovens § 3 e bestemmer bl.a. følgende:
». . . og i øvrigt ikke må anbringe dele af aktivmassen i andre  

 aktiver som nævnt i § 3, stk. 1, (vor fremhævelse) er kursværdiændringer  

 og realiserede kursgevinster og -tab afgiftsfri.« Begrebet »andre aktiver som nævnt i § 3, stk. 1,» er ikke  

 entydigt, når der er tale om konvertible obligationer.
I det citerede sigtes  

 der til aktiver, der i sig selv er afgiftspligtige efter opregningen i  

 realrenteafgiftslovens § 3, stk. 1. Det er konvertible obligationer  

 imidlertid ikke.
De konvertible obligationer indtager en såkaldt blandet  

 afgiftsmæssig stilling, hvor kun renteafkastet som nævnt er  

 afgiftspligtigt.
Dette fremgår af realrenteafgiftslovens § 3, stk. 1, nr. 1  

 og nr. 2.
 Realrenteafgiftslovens § 3, stk. 1, nr. 1 og nr. 2, bestemmer følgende:
 »Afgiftsgrundlaget omfatter alle former for formueafkast, der  

 ikke er undtaget efter stk. 3, jf. dog §§ 3 a og 3 f, herunder:
1) renteindtægt af obligationer, konvertible obligationer  

 (vore fremhævelser), pantebreve og andre fordringer, 2) urealiserede ændringer i kursværdien som følge af forkortelse af  

 restløbetiden samt realiserede kursgevinster og -tab på de i nr. 1 nævnte  

 værdipapirer i danske kroner bortset fra konvertible obligationer (vor  

 fremhævelse)».
 Selve aktivet, den konvertible obligation, er således omfattet af den  

 udtømmende opregning i § 3, stk. 3, af aktiver og formueafkast herfra, der er  

 undtaget fra afgiftspligt.
 Set ud fra en sproglig fortolkning af realrenteafgiftslovens § 3 e samt de  

 konvertible obligationers indplacering og behandling i øvrigt efter reglerne  

 i realrenteafgiftsloven nås kun det resultat, at den realrenteafgiftsmæssige  

 behandling skal være den samme, hvad enten den sker direkte af medlemmet selv  

 eller via en investeringsforening.
Fortolkningen af realrenteafgiftslovens § 3 e Der synes at kunne indtræde afgiftspligt af kursværdiændringer og  

 realiserede kursgevinster på investeringsbeviset, hvis investeringen sker via  

 en investeringsforening.
 Det er imidlertid ikke noget, der på nogen måde eller med nogen tydelighed  

 fremgår af selve lovteksten i § 3 e, hverken i den nuværende affattelse eller  

 sådan, som bestemmelsen er foreslået formuleret i forslagets § 6, nr. 2.
Opfattelsen nås kun ved en læsning af bemærkningerne i betænkningen til L  

 241 (Folketinget 1994-95), hvori realrenteafgiftslovens § 3 e blev  

 introduceret.
Her anføres følgende:
»Investeringsforeninger, der investerer i konvertible  

 obligationer, og som efter de før 1995 gældende regler ville være fuldt  

 afgiftsfrie, vil efter de foreslåede regler blive omfattet af bestemmelsen i  

 § 3 e, stk. 2, således at der vil indtræde afgiftspligt af kursgevinster samt  

 den del af udlodningen, der hidrører fra renter af de konvertible  

 obligationer.
For akkumulerende investeringsforeninger vil der dog indtræde  

 fuld afgiftspligt også af udlodningen.« Investerer investeringsforeningen i blot en konvertibel obligation, synes  

 dette således at medføre, at kursgevinster på investeringsbeviset bliver  

 afgiftspligtigt.
Det er imidlertid vanskeligt at få dette til at harmonere  

 med de konvertible obligationers indplacering i realrenteafgiftsloven i  

 øvrigt.
 Sammenholdes de fremhævede passager fra realrenteafgiftslovens § 3, stk.  

 1, nr. 1 og nr. 2 med § 3 e, er det vanskeligt at se, hvor lovtekstens ordlyd  

 skulle give belæg for, at en investeringsforenings placering i konvertible  

 obligationer skulle have den betydning for den realrenteafgiftsmæssige  

 behandling, der er beskrevet i betænkningen.
Det er ikke anført nogetsteds, at konvertible obligationer skal behandles  

 på nogen anden måde end den, hvorpå en direkte investering i konvertible  

 obligationer har skullet behandles siden realrenteafgiftslovens fremkomst i  

 1983. Siden lovens fremkomst i 1983 har konvertible obligationer indtaget en  

 blandet afgiftsmæssig stilling, hvor kun renteafkastet har været  

 afgiftspligtigt.
Begrundelsen herfor har været, at den afgiftsmæssige  

 behandling af fortjenester/tab på konvertible obligationer skulle være den  

 samme som for aktier.
Der henvises til svar på spørgsmål 32 til L 183,  

 Folketinget 1983-84 (L 1983, bil. 49).
Der er endvidere efter vor opfattelse ikke nogen saglig begrundelse for,  

 hvorfor der skulle være forskel på en indirekte og direkte investering i  

 konvertible obligationer.
Det ville snarere være mere logisk og naturligt at  

 behandle de konvertible obligationer på samme måde.
Herfor taler jo også den  

 måde, hvorpå renteafkastet af kontanter inden for 25 pct.s grænsen i øvrigt  

 behandles.
Her accepteres, at renteafkastet er afgiftsfrit, selv om  

 renteafkastet sædvanligvis er afgiftspligtigt efter § 3, stk. 1, nr. 1.
Skjult diskriminering Udenlandske investeringsforeninger placerer typisk midler i konvertible  

 obligationer, der investeringsmæssigt betragtes som en hensigtsmæssig indgang  

 til en egentlig aktieinvestering i et selskab.
De udenlandske investeringsforeninger kan være oprettet i EU-lande under  

 tilsvarende lovgivning som i Danmark.
Inden for EU har medlemsstaterne  

 gennemført fælles regler, der netop muliggør, at en udenlandsk  

 investeringsforening oprettet og godkendt i et andet EU-land kan markedsføre  

 og sælge deres investeringsbeviser i et andet EU-land end hjemlandet  

 eksempelvis Danmark.
Fastholdes den beskrevne afgiftsmæssige behandling af konvertible  

 obligationer, synes der at foreligge en såkaldt skjult diskriminering og en  

 tilsidesættelse af EU-forpligtelser.
På papiret ville en udenlandsk  

 investeringsforening nok være stillet på ganske samme måde som en dansk  

 investeringsforening.
Den kunne jo blot - ligesom den danske - tilpasse  

 vedtægterne til de danske regler.
 Ses der imidlertid på størrelsesforholdet (antallet af medlemmer) for en  

 udenlandsk investeringsforening, synes situationen at være noget anderledes.
 Medlemsskaren i en udenlandsk investeringsforening er som oftest noget  

 større end den tilsvarende medlemsskare i en dansk investeringsforening.  

 F.eks. kan der være ca. 150.000 medlemmer i en udenlandsk  

 investeringsforening, mens medlemsantallet i en dansk investeringsforening  

 næppe er mere end ca. 10.000. Reelt kan det næsten være umuligt at ændre  

 vedtægterne, idet det kræver kvalificeret flertal og i øvrigt kan forekomme  

 vanskeligt at begrunde ud fra en investeringsmæssig tankegang.
Afsluttende kommentarer Idet der ikke er anført nogen hensigt eller begrundelse for at ændre den  

 status, som konvertible obligationer hidtil har indtaget, bør Skatteudvalget  

 anmode skatteministeren om at tydeliggøre den realrenteafgiftsmæssige  

 behandling ved en direkte eller indirekte investering i konvertible  

 obligationer.
Det bør præciseres, at der er identitet i den  

 realrenteafgiftsmæssige behandling.
 En forskelligartet behandling er uhensigtsmæssig af såvel lovmæssige som  

 af investeringsmæssige årsager.
Price Waterhouse/Seier-Petersen Otto Johnsen Birgitte Tabbert SKATTEMINISTERIET I sin henvendelse til Skatteudvalget ønsker revisionsfirmaet Price  

 Waterhouse, at selv om en investeringsforening investerer i konvertible  

 obligationer, bortfalder realrenteafgiftsfriheden af kursgevinster på beviset  

 ikke.
Revisionsfirmaet giver samtidig udtryk for tvivl om, hvorvidt reglerne  

 skal forstås således.
 Jeg kan bekræfte, at reglerne skal forstås således, at kursgevinsterne på  

 investeringsforeningsbeviser er realrenteafgiftspligtige, hvis foreningen  

 investerer eller må investere i konvertible obligationer.
Udgangspunktet for de gældende regler er, at kursgevinster på  

 investeringsforeningsbeviser kun er afgiftsfrie, hvis foreningen alene  

 investerer i aktiver, der ved direkte eje er fuldstændig afgiftsfrie, dvs.  

 hvis investeringerne kun foretages i aktier og i indeksobligationer.
Dette  

 synspunkt kan af praktiske grunde ikke gennemføres fuldstændig.  

 Investeringsforeningerne kan således ikke gennemføre handler uden besiddelse  

 af kontanter.
Investeringsforeningslovgivningen forudsætter således, at der  

 kan være kontanter til stede, dog kun i accessorisk omfang.  

 Investeringsforeningerne har også behov for at afdække risikoen på deres  

 aktieinvesteringer.
Det gælder ikke mindst, når disse sker i udenlandsk  

 valuta.
Investeringsforeningslovgivningen forudsætter, at foreningerne alene  

 må bruge sikringsinstrumenter til at afdække en risiko med og ikke som  

 selvstændige spekulationsinvesteringer.
 En investeringsforenings investeringer i konvertible obligationer har ikke  

 på tilsvarende måde karakter af at være nødvendige subsidiære investeringer,  

 og der kan derfor ikke anføres argumenter til støtte for, at disse skulle  

 kunne ske afgiftsfrit af samme karakter som for kontanter og  

 sikringsinstrumenter.
Det er rigtigt som anført af revisionsfirmaet, at kursgevinster på  

 konvertible obligationer er afgiftsfri.
Det gælder imidlertid ikke renterne.  

 De er afgiftspligtige.
Hvis kursgevinsterne på investeringsforeningsbeviser  

 fik lov at være afgiftsfri, selv om foreningen investerer i konvertible  

 obligationer, kunne man tænke sig følgende skattespekulation.
I en forening,  

 hvis eneste aktiver er konvertible obligationer, kunne medlemmerne hvert år,  

 inden udlodning af udbyttet finder sted, afhænde deres investeringsbeviser  

 til markedsprisen til en skattepligtig (f.eks. en bank), fra hvem de køber  

 det tilbage efter udlodning ligeledes til markedsprisen.
Herved bliver såvel  

 kursgevinster som de udloddede renter unddraget beskatning.
Der er ingen  

 realrenteafgift.
Selv om banken principielt er skattepligtig, bliver der  

 heller ingen beskatning hos denne, fordi den opgør sin indkomst efter  

 lagerprincippet.
Ved opgørelsen af sin indkomst fra udlodningen kan banken  

 således fratrække det kurstab, der skyldes, at kursen (markedsværdien) i  

 forbindelse med udlodningen falder med værdien af det udloddede.
Det bemærkes  

 i denne forbindelse, at reglerne også finder anvendelse på små foreninger.
 Price Waterhouse mener, at det er i strid med vores EU-forpligtelser ikke  

 at åbne op for afgiftsfri investeringer i konvertible obligationer.
 Det er uklart, hvilken hjemmel Price Waterhouse påberåber sig.
 Det er rigtigt, at erhvervslovgivningen om investeringsforeninger er  

 foretaget i overensstemmelse med et EU-direktiv.
 Det pågældende direktiv vedrører imidlertid ikke medlemslandenes regler om  

 beskatning af investeringsforeninger.
 Price Waterhouse anfører endvidere, at udenlandske investeringsforeninger  

 diskrimineres i forhold til danske, fordi de på grund af deres størrelse er  

 ude af stand til igennem vedtægtsændringer at opnå afgiftsfritagelse for de  

 konvertible obligationer, som de investerer i.
Det basale problem kan imidlertid ikke klares igennem vedtægtsændringer.  

 Som reglerne er nu, kan hverken danske eller udenlandske  

 investeringsforeninger investere i konvertible obligationer uden at miste  

 deres afgiftsfrihed.
Det gælder, uanset hvordan vedtægterne er skruet sammen.
Endvidere gælder, at hvis det er diskrimination, at udenlandske  

 investeringsforeninger i deres vedtægter skal tage hensyn til danske  

 skatteregler for at opnå skattefrihed, så løses problemet ikke ved at ændre  

 behandlingen af konvertible obligationer.
De udenlandske vedtægter skal jo  

 fortsat tage hensyn til de øvrige begrænsninger, herunder navnlig at der ikke  

 må investeres i almindelige obligationer, at der er grænser for  

 kontantbeholdningen, at investeringsforeningerne ikke må anvende  

 kurssikringsinstrumenter i mere end et begrænset omfang osv.
De udenlandske foreninger kan løses deres problem ved at oprette  

 afdelinger med egne vedtægter, der henvender sig til et dansk publikum.
Disse  

 afdelinger behandles i skattelovgivningen på enhver måde som en selvstændig  

 forening.
Udenlandske foreninger er ikke lige så lette at kontrollere som  

 danske, og der er derfor ikke mindst ved udenlandske foreninger et reelt  

 behov for, at begrænsningerne i investeringspolitikken fremgår af  

 vedtægterne, som man må formode, at navnlig store foreningers ledelse  

 overholder af sig selv.
Jeg forstår derfor ikke revisionsfirmaets argumentation.
Der er ingen  

 saglig grund til at behandle udenlandske foreninger bedre end danske, og jeg  

 mener ikke, at reglen om konvertible obligationer er i strid med vores  

 EU-forpligtelser.
