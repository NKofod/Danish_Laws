Beretning afgivet af Social- og Indenrigsudvalget den 3. marts 2016 Beretning over Forslag til folketingsbeslutning om oprettelse af en it-portal for alle statslige puljer [af Pelle Dragsted (EL) m.fl.]:
1. Udvalgsarbejdet Beslutningsforslaget blev fremsat den 7. oktober 2015 og var til 1. behandling den 20. november 2015. Beslutningsforslaget blev efter 1. behandling henvist til behandling i Social- og Indenrigsudvalget.
Møder Udvalget har behandlet beslutningsforslaget i 3 møder.
2. Politiske bemærkninger Udvalget har med tilfredshed noteret sig, at finansministeren er i færd med at få gennemført relevante analyser og initiativer, der gør, at Folketinget og regeringen kan leve op til de forventninger, der ligger bag Rigsrevisionens analyse og Statsrevisorernes  beretning nr. 21/2014 om ansøgningspuljer med en afgrænset ansøgerkreds, hvori Rigsrevisionen anbefaler, at der tages initativ til »at sikre et samlet overblik over statens ansøgningspuljer, fx ved at etablere en fællesstatslig puljeportal i samarbejde med ministerierne.
En puljeportal kan bidrage til, at ansøgerne får lettere adgang til at søge om tilskudsmidlerne.« Udvalget vil afvente resultatet af analysen om en fællesoffentlig puljeportal, som ifølge kommissoriet forventes at foreligge inden udgangen af april 2016, jf. »Kommissorium, analyse af en fællesstatslig puljeportal«, Moderniseringsstyrelsen, den 2. december 2015, omdelt som bilag 1.
 Denne proces vil udvalget følge nøje, og udvalget vil forpligte ministeren på, at analysen kommer til at danne udgangspunkt for etableringen af en fællestatslig puljeportal, der imødekommer den kritik, som er fremkommet bl.a. i Statsrevisorernes beretning.
 Udvalget forventer, at en ny, fællesstatslig puljeportal vil være færdig i løbet af 2017.
 P.u.v.
