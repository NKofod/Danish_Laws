Nr BSF 50 Forslag til folketingsbeslutning om omdannelse af Statens Konfektion A/S  

 til en statsvirksomhed Fremsat af Frank Aaen (EL) Søren Søndergaard (EL) den 21. november 1995 Folketinget opfordrer regeringen til at omdanne Statens Konfektion A/S til en statsvirksomhed og sikre beskæftigelsen på virksomheden ved at lade statsinstitutioner og -virksomheder placere indkøb hos Statens Konfektion A/S.
Bemærkninger til forslaget Nedturen for Statens Konfektion A/S er brolagt af en stribe fejl og  

 misforståelser af EU-regler.
Første fejl blev gjort, da man omdannede virksomheden til et aktieselskab  

 med den forudsætning, at staten i en femårig periode kunne lave kontrakter  

 med selskabet uden licitation.
Det har i årevis været klart, at  

 EU-direktiverne om indkøb forhindrer, at indkøb af konfektion kan placeres  

 hos et aktieselskab uden udbud - uanset om staten ejer alle aktier i  

 selskabet.
 Det er efter forslagsstillernes opfattelse en skør regel, men en sådan  

 EU-regel har staten skrevet under på, og derfor burde man naturligvis have  

 vidst, at omdannelsen af Statens Konfektion til et aktieselskab skete under  

 falske forudsætninger.
Næste grove fejl kom, da man afviste at redde Statens Konfektion A/S ud af  

 den knibe, man selv havde bragt virksomheden i.
Enhedslisten foreslog  

 allerede i foråret, at man opløste aktieselskabet, så Statens Konfektion A/S  

 igen blev en statsvirksomhed og dermed kunne procedure og levere til staten  

 uden EU-udbud.
Med en ny fejlvurdering af EU's regler blev dette forslag  

 afvist med, at staten og Statens Konfektion A/S ikke kan betragtes som en  

 juridisk enhed, således som det kræves i henhold til EU-reglerne.
Tolkningen er forkert.
Det er en af grundpillerne i EU-direktiverne, at  

 offentlige myndigheder kan producere til eget brug (inhouse-produktion), og  

 det vil i øvrigt være en katastrofe for den offentlige sektor, hvis den  

 tolkning var rigtig.
Her skal blot nævnes to andre statsvirksomheder, der  

 måtte opløses, hvis denne tolkning skulle efterleves: Kort- og  

 Matrikelstyrelsen og Slots- og Ejendomsstyrelsen.
Begge virksomheder leverer  

 ydelser, der er omfatet af EU's udbudsregler, til flere ministerier, og de  

 kan kun levere til statens brug uden udbud, hvis man opfatter produktionen af  

 disse ydelser som in-house.
 Også hvis man bøjer sig for den vurdering, at leverancer mellem  

 ministerier ikke kan betragtes som in-house, har regeringen misbrugt en  

 mulighed for at redde Statens Konfektion A/S: Leverancerne til forsvaret, der  

 uden nogen diskussion er in-house, stod alene for ca. 80 pct. af  

 produktionen.
 Selv med den mest stramme tolkning af EU's regler kan beskæftigelsen  

 således sikres på Statens Konfektion A/S, hvis der er vilje til at gøre det.
