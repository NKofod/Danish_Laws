Afgørelse i sag 04.2010 af 7. oktober 2010 fra Ankenævnet vedrørende Praktikvirksomheder De har ved brev af 23. april 2010 klaget over en afgørelse truffet af Det faglige Uddannelsesudvalg for Jordbrugets uddannelser af 16. april 2010, hvori A har fået afslag på godkendelse som praktikvirksomhed for erhvervsuddannelseselever inden for specialerne landmand, husdyr og landmand, planter i landbrugsuddannelsen.
 Ankenævnet har behandlet klagen på skriftligt grundlag.
Sagsfremstilling Det fremgår af sagen, at virksomheden tidligere har haft en betinget godkendelse til at uddanne elever.
Godkendelsen var betinget af, at A ikke kom i stalden, og at personaleledelsen blev varetaget af en anden person.
Dette var begrundet i As temperament.
Den 4. september 2008 fik virksomheden afslag på dens ansøgning om godkendelse med den begrundelse, at virksomheden ikke formår at skabe trygge og rolige rammer for gennemførelse af et uddannelsesforhold.
Denne fratagelse af godkendelsen fandt sted efter en besigtigelse på virksomheden den 16. juni 2008. Det fremgår af afslaget, at virksomheden ikke vil kunne godkendes som praktiksted, før der er skabt sikkerhed for en stabil medarbejderstab, der kan bidrage til at skabe rammer for en god og stabil uddannelse af elever.
Det fremgår, at der forud for besigtigelsen og afslaget gennem flere år har været et forløb med virksomheden.
Virksomheden ansøgte den 2. marts 2010 på ny om godkendelse som praktiksted for erhvervsuddannelseselever inden for specialerne landmand, husdyr og landmand, planter i landbrugsuddannelsen.
Virksomheden har ikke tidligere være godkendt til specialet landmand, planter.
Det faglige udvalg sendte ansøgningen til det regionale praktikpladsudvalg med henblik på en udtalelse.
Udvalget indstillede, at virksomheden ikke godkendes som praktikplads.
Det regionale praktikpladsudvalg vurderede, at der ikke er sket ændringer på stedet, som kan bevirke, at de atter får en godkendelse som praktikplads.
B (ægtefælle) er selv driftsleder efter august 2009, hvor tidligere driftsleder C rejste fra arbejdspladsen.
Udvalget vurderede, at arbejdspladsen ikke har det nødvendige overskud til at uddanne elever, da det menneskelige og faglige overblik ikke er til stede.
 Det faglige udvalg udbad sig herefter en liste over ansatte i virksomheden siden afslaget i september 2008. Virksomheden efterkom anmodningen, hvorefter det faglige udvalg konstaterede, at de ledende medarbejdere kun er i virksomheden i kort tid, og at den væsentligste arbejdskraft består af udenlandske praktikanter/medarbejdere, der kun kan være i virksomheden i kortere perioder.
Ved brev af 16. april 2010 gav det faglige udvalg afslag på ansøgningen om godkendelse som praktiksted for erhvervsuddannelseselever inden for specialerne landmand, husdyr og landmand, planter i landbrugsuddannelsen.
Afgørelsen er begrundet med, at der fortsat ikke er skabt sikkerhed for en stabil medarbejderstab.
Det fremgår af afgørelsen, at virksomheden ikke vil kunne godkendes som praktiksted, før der er skabt sikkerhed for en stabil medarbejderstab, der kan bidrage til at skabe rammer for en god og stabil uddannelse for elever.
Virksomheden klagede ved brev af 23. april 2010 over afgørelsen til Ankenævnet.
I klagen anføres bl.a., at der ikke har været foretaget en ny besigtigelse, hvilket virksomheden har ønske om.
 Ved brev af 4. maj 2010 har Ankenævnet indhentet en udtalelse fra det faglige udvalg.
Det fremgår af udvalgets brev af 26. maj 2010 til Ankenævnet, at udvalget fastholder afgørelsen af 16. april 2010, idet klagen ikke har givet anledning til at ændre afgørelsen.
Udvalget har dog indhentet en kommentar fra Høng Landbrugsskole i forhold til den i klagen anførte bemærkning om besøg fra denne skole.
Kommentaren fra X Landbrugsskole har heller ikke givet udvalget anledning til at ændre afgørelsen.
Ankenævnet har truffet følgende A F G Ø R E L S E Ankenævnet har ikke fundet grundlag for at ændre det faglige udvalgs afgørelse.
 Ankenævnet har i sin afgørelse lagt til grund, at der ikke er skabt sikkerhed for en stabil medarbejderstab, der kan bidrage til at skabe rammer for en god og stabil uddannelse af elever.
 Denne afgørelse kan ikke indbringes for anden administrativ myndighed.
Som retsgrundlag for Ankenævnets afgørelse henvises til  §§ 46 og 47 i lov om erhvervsuddannelser, jf. lovbekendtgørelse nr. 510 af 19. maj 2010.
  § 1 og § 5 i bekendtgørelse nr. 26 af 15. januar 1991 om de faglige udvalgs behandling af sager om godkendelse af virksomheder som praktiksteder for elever i erhvervsuddannelser.
  Bekendtgørelse nr. 884 af 7. juli 2010 om uddannelserne i den erhvervsfaglige fællesindgang dyr, planter og natur.
  Bekendtgørelse nr. 1517 af 13. december 2007 om Ankenævnet vedrørende Praktikvirksomheder.
