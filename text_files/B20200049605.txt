Bekendtgørelse om erhvervsuddannelsen til stukkatør I medfør af § 4, stk. 2, og § 38, stk. 2, i lov om erhvervsuddannelser, jf. lovbekendtgørelse nr. 51 af 22. janaur 2020, og efter bestemmelse fra Det Faglige Fællesudvalg for Murer-, Stenhugger- og Stukkaturfaget, fastsættes efter bemyndigelse:
Formål og opdeling § 1. Erhvervsuddannelsen til stukkatør har som overordnet formål, at eleverne gennem skoleundervisning og praktikuddannelse opnår viden og færdigheder inden for følgende overordnede kompetenceområder:
 1) Selvstændig, kreativ, innovativ og rutineret planlægning og udførelse af stukkatørarbejdet under hensyn til kvalitetsmæssige, produktivitetsmæssige og æstetiske forhold.
 2) Kommunikation og samarbejde om projekter med kollegaer inden for eget fag og andre involverede fag, herunder forståelse og udfærdigelse af arbejdstegninger og anvendelse af it til planlægning og information.
 Stk. 2. Uddannelsen afsluttes med specialet stukkatør, niveau 4 i den danske kvalifikationsramme for livslang læring.
Varighed § 2. Uddannelsen varer fra 4 år til 4 år og 6 måneder, inklusive grundforløbet.
 Stk. 2. For elever, der skal gennemføre uddannelsen som erhvervsuddannelse for unge, varer uddannelsens speciale  fra 3 år til 3 år og 6 måneder, hvoraf skoleundervisningen udgør 25 uger fordelt på mindst tre skoleperioder.
 Stk. 3. For elever, der skal gennemføre uddannelsen som erhvervsuddannelse for voksne (euv-forløb), varer uddannelsens speciale mellem 2 år og 11 måneder og 3 år og 5 måneder, hvoraf skoleundervisningen udgør 21 uger.
 Stk. 4. Den i stk. 3 nævnte skoleundervisning tilrettelægges med mindst en skoleperiode for euv-forløb efter § 66 y, stk. 1, nr. 2, i lov om erhvervsuddannelser.
Kompetencer forud for optagelse til skoleundervisning i hovedforløbet § 3. For at kunne blive optaget til skoleundervisningen i hovedforløbet skal eleven, medmindre andet fremgår af stk.7, opfylde betingelserne i stk. 2-6.
 Stk. 2. Eleven skal have grundlæggende viden på følgende områder:
 1) Stuk-, renoverings- og restaureringsarbejde.
 2) Fagligt relaterede tegninger, diagrammer og beskrivelser.
 3) Planlægning og kvalitetssikring.
 4) Tegningens og tegningsformens betydning for stukarbejde.
 5) Tegninger udført af byggeriets rådgivere.
 6) Arbejdstilrettelæggelsens betydning for udførelsen og kvaliteten af produktet.
 7) Konstruktiv og kreativ sans samt evne til kritisk at vurdere og videregive visuelle indtryk.
 Stk. 3. Eleven skal have færdigheder i at anvende følgende grundlæggende metoder og redskaber til løsning af enkle opgaver under overholdelsen af relevante forskrifter:
 1) Skitsering af arkitektoniske og skulpturelle bygnings- og anlægsdele og udførelse af perspektivisk afbildning og skyggelægning.
 2) Udførelse af tegninger og kommunikation via tegning og skitser.
 3) Tildannelse af materialer, der indgår i stukfremstilling.
 4) Opsætning og sammensætning af enkle stukkonstruktioner.
 5) Fremstilling af skabeloner og modeller.
 6) Formarbejde og trækning på bord og drejning af ring.
 7) Modelleringsteknik.
 8) Tal og symboler, der repræsenterer kendte forhold, samt enkle formeludtryk i deres grundform.
 9) Produktudviklingsforløb bestående af faserne produktprincip, produktudformning og evaluering.
 10) Støbeteknik, gips, beton og mørtel.
 11) Fagets materialer og værktøj.
 12) Stil- og bygningshistorie.
 Stk. 4. Eleven skal have kompetence til på grundlæggende niveau at kunne:
1) arbejde med skitsering af arkitektoniske og skulpturelle bygnings- og anlægsdele og udføre perspektivisk afbildning, skyggelægning og croquistegning, 2) gøre rede for tegningens og tegningsformens betydning for stukarbejde, 3) anvende konstruktiv og kreativ sans samt  kritisk vurdere og videregive visuelle indtryk, 4) udføre tegninger og kommunikere via tegning og skitser, 5) læse tegninger udført af byggeriets rådgivere, 6) gøre rede for arbejdstilrettelæggelsens betydning for udførelsen og kvaliteten af produktet, 7) tildanne de materialer, der indgår i stukfremstillingen, 8) opsætte og sammensætte enkle stukkonstruktioner, 9) fremstille skabeloner og modeller samt udføre trækning på bord og drejning af ring, 10) udarbejde fagligt relaterede tegninger, diagrammer og beskrivelser ved hjælp af it, 11) foretage matematisk modellering til løsning af praktiske opgaver fra erhverv, hverdag eller samfund, 12) anvende tal og symboler, der repræsenterer kendte forhold, samt enkle formeludtryk i deres grundform, og 13) gennemføre et produktudviklingsforløb bestående af faserne produktprincip, produktudformning og evaluering.
 Stk. 5. Eleven skal have gennemført følgende grundfag på følgende niveau og med følgende karakter:
 1) Matematik på F-niveau, bestået.
 2) Teknologi på F-niveau, bestået.
 Stk. 6. Eleven skal have opnået følgende certifikater eller lignende:
 1) Rulle- og bukkestillads  opstilling mv., jf Arbejdstilsynets uddannelseskrav.
2) Personlig sikkerhed ved arbejde med epoxy og isocyanater, jf.
Arbejdstilsynets uddannelseskrav.
 3) Kompetencer svarende til "Førstehjælp på erhvervsuddannelserne" efter Dansk Førstehjælpsråds uddannelsesplaner pr. 1. august 2016.
 4) Kompetencer svarende til elementær brandbekæmpelse efter Dansk Brand- og sikringsteknisk Instituts retningslinjer pr. 1. september 2014.
 5) Det uddannelsesspecifikke fag i grundforløbet med mindst 02 som standpunktskarakter.
 Stk. 7. Elever, der skal gennemføre uddannelsen som erhvervsuddannelse for voksne, jf. lovens § 66 y, stk. 1, nr. 2, er undtaget fra det i stk. 6, nr. 5 nævnte krav.
Kompetencer i hovedforløbet § 4. Kompetencemålene for hovedforløbet er følgende:
 1) Eleven kan skabe det bedst mulige arbejdsmiljø og forebygge arbejdsbetingede belastningslidelser og ulykker.
 2) Eleven kan gøre rede for innovations-, iværksætter- og selvstændighedsbegrebet.
 3) Eleven kan udføre matematiske beregninger.
 4) Eleven kan overholde regler og sikkerhedsforskrifter ved anvendelse og bearbejdning af materialer og søge information om materialers tekniske, miljømæssige samt økonomiske specifikationer i skriftlige og elektroniske medier.
 5) Eleven kan bearbejde og forstå tegninger og rekonstruktioner (både håndtegnet og digitalt) efter tegnet, skulpturelt og naturelt forlæg.
 6) Eleven kan selvstændigt, kreativt og rutineret tilrettelægge og udføre alle former for stukarbejde under hensyn til tilrettelæggelsens betydning for udførelse og kvalitet af det færdige arbejde.
 7) Eleven kan identificere hovedlinjerne i dansk arkitektur samt stilarter i forskellige bygnings- og skulpturværker.
 8) Eleven kan foretage fotografisk registrering under anvendelse af forskellige kameratyper og udføre elektronisk billedbehandling.
 9) Eleven kan foretage modellering, afformning og rekonstruktion efter tegnet, skulpturelt eller naturligt forlæg.
 10) Eleven kan udføre tegninger i CAD og programmere i CAM samt fremstille formparter på CNC-maskine.
 11) Eleven kan 3D-scanne emner og bearbejde og sikre filerne til digital sikring.
 12) Eleven kan overføre 3D-scannede filer til CAD-program, og programmere CAD  Scan til CAM.
 13) Eleven kan på baggrund af kendskab til forskellige betonkonstruktionstyper tilrettelægge reparation af beton ved hjælp af egnet værktøj og egnede reparationsmetoder.
 14) Eleven kan udføre hugning, udføre reparation ved hjælp af håndudsætning og gennemføre betonbeskyttelse og overfladebehandling.
 15) Eleven kan udføre kvalitetssikring af alt for faget forekommende arbejde.
 16) Eleven kan vurdere bæredygtigheden og fugtmåling af et givent underlag for efterfølgende overfladebehandling.
 17) Eleven kan udføre trækning på stedet og genskabe ornamentik med mørtel og med traditionel opbygning af udkast, grov- og finpuds ved renovering og restaureringsopgaver.
18) Eleven kan blande og anvende indfarvede mørtler.
Eleven kan udvælge og blande mørtler til brug for restaurering eller renovering.
 Stk. 2. Samspillet mellem skole og praktikvirksomhed beskrives i uddannelsesordningen, jf. bekendtgørelse om erhvervsuddannelser.
Godskrivning § 5. Kriterier for skolens vurdering af, om der er grundlag for obligatorisk godskrivning på baggrund af elevens erhvervserfaring og tidligere uddannelse er fastsat i bilag 1. Godskrivning skal i øvrigt ske efter reglerne i bekendtgørelse om erhvervsuddannelser.
Svendeprøve § 6. Skolen afholder en afsluttende prøve som afslutning på sidste skoleperiode.
Prøven er en projektprøve, som omfatter en teoretisk og en praktisk del, hvis udførelse og besvarelse danner grundlag for bedømmelsen.
Prøven udgør en svendeprøve.
Prøven skal afdække elevens opnåede kompetencer.
Opgaven udleveres til eleven den første dag på sidste skoleophold.
Stk. 2. Svendeprøvens teoretiske del består af en mundtlig fremlæggelse på baggrund af den praktiske udførelse af prøven og en dokumentation udarbejdet af eleven under den sidste skoleperiode.
Arbejdet med dokumentationen varer 37 timer.
Den mundtlige prøve varer 30 minutter inklusive votering.
Der gives én karakter for den teoretiske del.
Stk. 3. Den praktiske del af svendeprøven består af en fremstillingsopgave, der løses inden for en varighed af 74 timer.
Censorerne er til stede under bedømmelsen af fremstillingsopgaven.
Der gives én karakter for den praktiske prøve.
 Stk. 4. For at der kan udstedes skolebevis, skal alle fag i hovedforløbet være bestået, og hver af delprøverne i den afsluttende svendeprøve skal være bestået.
 Stk. 5. Hvis eleven ikke har opnået bestået i samtlige grundfag, men i øvrigt opfylder betingelserne i stk. 4, udstedes skolebevis, når skolen med tilslutning fra det faglige udvalg ud fra en samlet bedømmelse vurderer, at eleven opfylder målene for skoleundervisningen, eventuelt efter supplerende undervisning.
Stk. 6. Det samlede resultat af svendeprøven er et vægtet gennemsnit af den samlede projektopgave.
I det vægtede gennemsnit indgår den teoretiske prøve med 1/3 og den praktiske prøve med 2/3.
 Stk. 7. Ved uddannelsens afslutning udsteder det faglige udvalg et uddannelsesbevis (svendebrev) til eleven som dokumentation for, at eleven har opnået kompetence inden for uddannelsen.
 Stk. 8. Det faglige udvalg kan påtegne uddannelsesbeviset (svendebrevet) udmærkelse for veludført svendeprøve med betegnelserne ros, bronzemedalje eller sølvmedalje.
Ikrafttrædelse og overgangsbestemmelser § 7. Bekendtgørelsen træder i kraft den 1. august 2020.
Stk. 2. Bekendtgørelse nr. 408 af 10. april 2019 om erhvervsuddannelsen til stukkatør ophæves.
Bekendtgørelsen finder fortsat anvendelse for elever, som er påbegyndt eller overgået til uddannelsen efter bekendtgørelsen.
 Stk. 3. Elever, som nævnt i stk. 2, kan i overensstemmelse med overgangsordninger fastsat af skolen i den lokale undervisningsplan og efter aftale med den eventuelle praktikvirksomhed overgå til uddannelsen efter denne bekendtgørelse.
