 Efter at folketinget den 29. november 1968 havde meddelt sit samtykke til  

 Danmarks ratifikation af den under 1. juli 1968 i London, Moskva og  

 Washington undertegnede traktat om ikke-spredning af kernevåben, har Hans  

 Majestæt Kongen ved resolution af 16. december 1968 ratificeret nævnte  

 traktat, der har følgende ordlyd (den kinesiske, russiske og spanske tekst er  

 udeladt her):
TRAKTAT om ikke-spredning af kernevåben De stater, som afslutter denne traktat - i det følgende betegnet  

 »deltagerne i traktaten« - og som tager i betragtning den  

 ødelæggelse, som en kernevåbenkrig ville påføre hele menneskeheden, og den  

 deraf følgende nødvendighed af at udfolde enhver mulig anstrengelse for at  

 afvende faren for en sådan krig og for at tage forholdsregler til beskyttelse  

 af folkenes sikkerhed, mener, at en spredning af kernevåben alvorligt ville  

 øge faren for en kernevåbenkrig, handler i overensstemmelse med De forenede Nationers generalforsamlings  

 resolutioner, som opfordrer til indgåelse af en overenskomst om forebyggelse  

 af en yderligere spredning af kernevåben, forpligter sig til at samarbejde med henblik på at lette anvendelsen af  

 Den Internationale Atomenergiorganisations kontrolforanstaltninger på  

 fredelig nuklear virksomhed, giver udtryk for deres støtte til forskning, udvikling og andre  

 bestræbelser på inden for rammerne af Den Internationale  

 Atomenergikontrolforanstaltninger at fremme anvendelsen af princippet om en  

 effektiv kontrol med forsyningen af udgangsmaterialer og særlige spaltelige  

 materialer ved hjælp af instrumenter og andre tekniske hjælpemidler på visse  

 strategiske punkter, bekræfter princippet om, at fordelene ved fredelig anvendelse af nuklear  

 teknologi, herunder alle teknologiske biprodukter, som kernevåbenstater måtte  

 skaffe sig ved udvikling af nukleare sprænglegemer, bør stå til rådighed til  

 fredelige formål for alle deltagere i traktaten, uanset om disse besidder  

 kernevåben eller ej, er overbevist om, at alle deltagere i traktaten til fremme af dette  

 princip er berettiget til at deltage i den størst mulige udveksling af  

 videnskabelige oplysninger om og - hver for sig eller i samarbejde med andre  

 stater - at bidrage til den videre udvikling af atomenergiens anvendelse til  

 fredelige formål, erklærer, at de har til hensigt på det tidligst mulige tidspunkt at nå  

 frem til en standsning af kernevåbenkapløbet og at tage effektive  

 forholdsregler i retning af kernevåbennedrustning, indtrængende opfordrer alle stater til at samarbejde om at nå dette mål, erindrer om den beslutning, som deltagerne i traktaten af 1963 om forbud  

 mod kernevåbenforsøg i atmosfæren, det ydre rum og under vandet gav udtryk  

 for i dennes præambel, om at søge at nå frem til en standsning af alle  

 forsøgseksplosioner med kernevåben for bestandig og at videreføre  

 forhandlinger i dette øjemed, ønsker at fremme den internationale afspænding og at styrke tilliden  

 mellem staterne for derigennem at lette muligheden for en standsning af  

 kernevåbenfremstillingen, afvikling af alle bestående lagre af disse og en  

 fjernelse fra nationale våbenarsenaler af kernevåben og deres  

 fremføringsmidler i henhold til en traktat om almindelig og fuldstændig  

 nedrustning under streng og effektiv international kontrol, erindrer om, at staterne i henhold til De forenede Nationers Pagt skal  

 afstå fra i deres internationale forbindelser at true med eller at anvende  

 magt imod nogen stats territoriale integritet eller politiske uafhængighed  

 eller på nogen anden måde, som er uforenelig med De forenede Nationers  

 målsætning, samt at tilvejebringelse og opretholdelse af international fred  

 og sikkerhed bør fremmes med mindst mulig anvendelse af verdens menneskelige  

 og økonomiske ressourcer til rustninger, er blevet enige om følgende:
Artikel I Enhver i denne traktat deltagende kernevåbenstat forpligter sig til  

 hverken direkte eller indirekte til nogen som helst modtager at overføre  

 kernevåben eller andre nukleare sprænglegemer eller kontrol over sådanne  

 våben eller sprænglegemer og ikke på nogen måde at bistå, opmuntre eller  

 bevæge nogen stat, som ikke besidder kernevåben, til at fremstille eller på  

 anden måde erhverve sådanne kernevåben eller andre nukleare sprænglegemer  

 eller kontrol over sådanne våben eller sprænglegemer.
Artikel II Enhver i denne traktat deltagende stat, som ikke besidder kernevåben,  

 forpligter sig til hverken direkte eller indirekte fra nogen som helst  

 leverandør at modtage overførsel af kernevåben eller andre nukleare  

 sprænglegemer eller at modtage kontrol over sådanne våben eller sprænglegemer  

 og ejheller at fremstille eller på anden måde erhverve kernevåben eller andre  

 nukleare sprænglegemer eller at søge eller modtage nogen bistand til  

 fremstilling af kernevåben eller andre nukleare sprænglegemer.
Artikel III 1. Enhver i denne traktat deltagende stat, som ikke  

 besidder kernevåben, forpligter sig til at godtage sådanne  

 kontrolforanstaltninger, som måtte blive foreskrevet i en overenskomst, som  

 skal forhandles og afsluttes med Den Internationale Atomenergiorganisation i  

 overensstemmelse med Den Internationale Atomenergiorganisations statutter og  

 Organisationens kontrolsystem med det ene formål at kontrollere opfyldelsen  

 af de forpligtelser, den har påtaget sig i medfør af denne traktat med  

 henblik på at forhindre, at kerneenergi til fredelige formål anvendes til  

 kernevåben eller andre nukleare sprænglegemer.
Fremgangsmåden ved anvendelsen  

 af de kontrolforanstaltninger, som kræves i medfør af denne artikel, skal  

 følges for så vidt angår udgangsmateriale og særligt spalteligt materiale,  

 uanset om dette fremstilles, forarbejdes eller anvendes i et egentligt  

 nukleart anlæg eller befinder sig uden for et sådant anlæg.
De  

 kontrolforanstaltninger, som kræves i medfør af denne artikel skal anvendes  

 på alle udgangsmaterialer eller særlige spaltelige materialer ved al fredelig  

 kernefysisk virksomhed, som udøves inden for den pågældende stats  

 territorium, under dens jurisdiktion eller på et hvilket som helst sted under  

 dens kontrol.
 2. Enhver i denne traktat deltagende stat forpligter  

 sig til ikke at forsyne nogen ikke-kernevåbenstat med a) udgangsmateriale  

 eller særligt spalteligt materiale eller b) udstyr eller materiale, som er  

 særligt beregnet eller behandlet til forarbejdning, anvendelse eller  

 fremstilling af særligt spalteligt materiale til fredelige formål, medmindre  

 udgangsmaterialet eller det særligt spaltelige materiale underkastes de  

 kontrolforanstaltninger, som kræves i medfør af denne artikel.
 3. De kontrolforanstaltninger, som kræves i medfør af  

 denne artikel, skal iværksættes på en måde, som er i overensstemmelse med  

 denne traktats artikel IV, og som ikke hæmmer deltagernes økonomiske eller  

 tekniske udvikling eller det internationale samarbejde om fredelig nuklear  

 virksomhed, herunder den internationale udveksling af nukleart materiale og  

 udstyr til forarbejdning, anvendelse eller fremstilling af nukleart materiale  

 til fredelige formål i overensstemmelse med bestemmelserne i denne artikel og  

 med de i præamblen anførte kontrolprincipper.
4. De i denne traktat deltagende stater, som ikke  

 besidder kernevåben, skal til opfyldelse af kravene i denne artikel indgå  

 overenskomster med Den Internationale Atomenergiorganisation enten hver for  

 sig eller sammen med andre stater i overensstemmelse med Den Internationale  

 Atomenergiorganisations statutter.
Forhandlinger om sådanne overenskomster  

 skal påbegyndes inden 180 dage fra denne traktats oprindelige ikrafttræden.  

 Stater, som deponerer deres ratifikations- eller tiltrædelsesinstrumenter  

 efter udløbet af 180-dages perioden, skal senest på deponeringsdatoen  

 påbegynde forhandlinger om sådanne overenskomster.
Sådanne overenskomster  

 skal træde i kraft senest 18 måneder efter den dato, da forhandlingerne  

 påbegyndtes.
Artikel IV 1. Intet i denne traktat skal fortolkes som noget  

 indgreb i den umistelige ret, som tilkommer alle i traktaten deltagende  

 stater, til uden forskelsbehandling og i overensstemmelse med artikel I og II  

 i denne traktat at udvikle forskning, fremstilling og anvendelse af  

 kerneenergi til fredelige formål.
2. Alle deltagere i denne traktat forpligter sig til  

 at lette og har ret til at deltage i den størst mulige udveksling af udstyr,  

 materialer til samt videnskabelige og teknologiske oplysninger vedrørende  

 fredelig anvendelse af kerneenergi.
De deltagere i traktaten, som er i stand  

 dertil, skal også samarbejde om at bidrage, enkeltvis eller sammen med andre  

 stater eller internationale organisationer, til den videre udvikling af  

 kerneenergiens anvendelse til fredelige formål, særlig på territorier  

 tilhørende deltagere, som er ikke-kernevåbenstater, med tilbørlig hensyntagen  

 til behovene i de områder af verden, som er under udvikling.
Artikel V Enhver deltager i denne traktat forpligter sig til at tage passende skridt  

 til sikring af, at det mulige udbytte af en hvilken som helst fredelig  

 anvendelse af nukleare eksplosioner i overensstemmelse med denne traktat,  

 under passende internationalt opsyn og gennem egnede internationale  

 fremgangsmåder, uden forskelsbehandling gøres tilgængeligt for de i traktaten  

 deltagende stater, som ikke besidder kernevåben, og at den betaling, som  

 afkræves sådanne deltagere for de anvendte sprænglegemer, bliver så lav som  

 muligt og ikke omfatter nogen betaling for forskning og udvikling.
De i  

 traktaten deltagende stater, som ikke besidder kernevåben, skal i medfør af  

 særlig international overenskomst eller overenskomster kunne opnå et sådant  

 udbytte gennem et egnet internationalt organ med rimelig repræsentation af  

 stater, som ikke besidder kernevåben.
Forhandlinger herom skal påbegyndes  

 snarest muligt efter traktatens ikrafttræden.
De i traktaten deltagende  

 stater, som ikke besidder kernevåben, skal, såfremt de måtte ønske det, også  

 kunne opnå et sådant udbytte i medfør af tosidede aftaler.
Artikel VI Enhver deltager i denne traktat forpligter sig til i god tro at fortsætte  

 forhandlingerne om effektive foranstaltninger til en snarlig standsning af  

 kernevåbenkapløbet og til kernevåbennedrustning samt om en traktat om  

 almindelig og fuldstændig nedrustning under streng og effektiv international  

 kontrol.
Artikel VII Intet i denne traktat berører nogen gruppe af staters ret til at afslutte  

 regionale traktater med henblik på at skabe fuld sikkerhed for, at der ikke  

 findes kernevåben på deres respektive territorier.
Artikel VIII 1. Enhver deltager i denne traktat kan foreslå  

 ændringer i denne.
Teksten til ethvert ændringsforslag skal forelægges  

 depositarmagternes regeringer, som skal rundsende den til alle deltagere i  

 traktaten.
Derpå skal depositarmagternes regeringer på begæring af mindst en  

 tredjedel af deltagerne i traktaten sammenkalde en konference til behandling  

 af ændringsforslaget, hvortil alle deltagere i traktaten skal indbydes.
2. Enhver ændring i denne traktat skal godkendes af et  

 flertal af samtlige deltageres stemmer, herunder af alle de i traktaten  

 deltagende kernevåbenstater, og af alle andre deltagere, som er medlemmer af  

 styrelsesrådet for Den Internationale Atomenergiorganisation på den dato, da  

 ændringsforslaget rundsendes. Ændringen skal træde i kraft for enhver  

 deltager, som deponerer sit ratifikationsinstrument vedrørende ændringen, når  

 et flertal af deltagerne, herunder alle de i traktaten deltagende  

 kernevåbenstater og alle andre deltagere, som på datoen for  

 ændringsforslagets rundsendelse er medlemmer af styrelsesrådet for Den  

 Internationale Atomenergiorganisation, har deponeret deres  

 ratifikationsinstrumenter.
Derefter træder den i kraft for enhver anden  

 deltager ved deponeringen af dennes ratifikationsinstrument vedrørende  

 ændringen.
3. Fem år efter denne traktats ikrafttræden skal  

 deltagerne i traktaten afholde en konference i Geneeve, Schweiz, for at  

 gennemgå hvordan traktaten virker med henblik på at sikre, at præamblens  

 målsætning og traktatens bestemmelser virkeliggøres.
Derefter kan et flertal  

 af deltagerne i traktaten med fem års mellemrum ved at fremsætte forslag  

 herom til depositarmagternes regeringer opnå indkaldelse til yderligere  

 konferencer med det tilsvarende formål at gennemgå. hvordan traktaten virker.
Artikel IX 1. Denne traktat skal stå åben for undertegnelse af  

 alle stater.
Enhver stat, som ikke undertegner traktaten før dens  

 ikrafttræden i medfør af denne artikels stk. 3, kan tiltræde den på et  

 hvilket som helst tidspunkt.
 2. Denne traktat skal ratificeres af signatarmagterne.  

 Ratifikationsinstrumenter og tiltrædelsesinstrumenter skal deponeres hos  

 regeringerne i Amerikas forenede Stater, De socialistiske Sovjetrepublikkers  

 Union og Det forenede Kongerige Storbritannien og Nordirland, som herved  

 udpeges som depositarmagter.
3. Denne traktat træder i kraft, når depositarmagterne  

 og 40 andre af traktatens signatarmagter har ratificeret den og deponeret  

 deres ratifikationsinstrumenter.
I denne traktat skal en kernevåbenstat  

 forstås som en stat, som inden 1. januar 1967 har fremstillet og bragt et  

 kernevåben eller et andet nukleart sprænglegeme til eksplosion.
 4. For stater, hvis ratifikations- eller  

 tiltrædelsesinstrumenter deponeres efter denne traktats ikrafttræden, træder  

 den i kraft på datoen for deponeringen af deres ratifikations- eller  

 tiltrædelsesinstrumenter.
 5. Depositarmagterne skal omgående underrette alle  

 undertegnende og tiltrædende stater om datoen for hver undertegnelse, datoen  

 for deponering af hvert ratifikations- eller tiltrædelsesinstrument, datoen  

 for denne traktats ikrafttræden og datoen for modtagelsen af enhver begæring  

 om indkaldelse af en konference eller af andre meddelelser.
 6. Denne traktat skal af depositarmagterne registreres  

 i henhold til artikel 102 i De forenede Nationers Pagt.
Artikel X 1. Enhver deltager skal under udøvelsen af sin  

 nationale suverænitet have ret til at opsige traktaten, hvis den fastslår, at  

 ekstraordinære begivenheder, der står i forbindelse med denne traktats  

 indhold, har bragt dens eget lands højeste interesser i fare.
Den pågældende  

 deltager skal med tre måneders varsel give alle de øvrige deltagere i  

 traktaten samt De forenede Nationers Sikkerhedsråd meddelelse om en sådan  

 opsigelse.
Meddelelsen skal indeholde en redegørelse for de ekstraordinære  

 begivenheder, som den anser for at have bragt dens højeste interesser i fare.
2. 25 år efter traktatens ikrafttræden skal der  

 indkaldes til en konference, der skal afgøre, om traktaten skal forblive i  

 kraft på ubestemt tid, eller om den skal forlænges for yderligere en bestemt  

 periode eller bestemte perioder.
Denne afgørelse skal træffes af et flertal  

 af deltaerne i traktaten.
Artikel XI Denne traktat, hvis engelske, russiske, franske, spanske og kinesiske  

 tekster har samme gyldighed, skal deponeres depositarmagternes arkiver.  

 Behørigt bekræftede kopier af denne traktat skal af depositarmagternes  

 regeringer tilstilles de undertegnende og tiltrædende staters regeringer.
 Til bekræftelse heraf har undertegnede behørigt befuldmægtigede  

 undertegnet denne traktat.
 Udfærdiget i tre eksemplarer i London, Moskva og Washington den første  

 juli nitten hundrede og otteogtreds.
 Traktaten var pr. 15. januar 1969 undertegnet af:
 Amerikas forenede Stater - De socialistiske Sovjetrepublikkers Union - De  

 forenede Kongerige Storbritannien og Nordirland - Afghanistan - Den forenede  

 arabiske Republik - Barbados - Belgien -Bolivia - Botswana - Bulgarien -  

 Cameroun - Canada - Ceylon - Costa Rica - Colombia - Congo (Kinshasa) -  

 Cypern - Dahomey - Danmark - Den dominikanske Republik - Ecuador -  

 Elfenbenskysten - El Salvador - Finland - Gambia - Ghana - Grækenland -  

 Guatemala - Haiti - Honduras - Irak - Iran - Irland -Island - Jordan -  

 Jugoslavien - Kenya - Republikken Kina (Formosa) (* 2) - Republikken Korea -  

 Kuwait - Laos - Lesotho - Libanon - Liberia - Libyen - Luxembourg -  

 Madagascar - Malaysia - Maldiverne - Marokko - Mauritanien - Mexico - Den  

 mongolske Folkerepublik - Nederlandene - Nepal - New Zealand - Nicaragua -  

 Nigeria - Norge - Panama - Paraguay - Peru - Philippinerne - Polen - Rumænien  

 - San Marino - Senegal - Somalia - Sudan - Syd-Yemen - Syrien - Sverige -  

 Tchad - Tjekkoslovakiet - Togo Trinidad/Tobago - Tunesien - Den tyske  

 demokratiske Republik (Østtyskland) (* 2) - Ungarn - Uruguay - Venezuela -  

 Vietnam - Yemen - Æthiopien - Østrig - Øvre Volta.
Mexico erklærede ved undertegnelsen 1. at henset til traktatens artikel VII skal ingen af  

 traktatens bestemmelser fortolkes som på nogen måde berørende Mexicos  

 rettigheder og forpligtelser som deltager i traktaten om forbud mod  

 kernevåben i Latinamerika af 14. februar 1967 samt 2. at for nærværende kan et hvilket som helst nukleart  

 sprænglegeme anvendes som kernevåben, og at intet tyder på, at det i nær  

 fremtid vil blive muligt at fremstille nukleare sprænglegemer, som ikke er  

 potentielle kernevåben.
Hvis de teknologiske fremskridt skulle ændre dette  

 forhold, ville det være nødvendigt at ændre traktatens herhenhørende  

 bestemmelser i overensstemmelse med den i traktaten fastlagte procedure.
 Danmarks ratifikationsinstrumenter blev den 3. januar 1969 deponeret hos  

 regeringerne i de tre depositarlande, Amerikas forenede Stater, De  

 socialistiske Sovjetrepublikkers Union og Det forenede Kongerige  

 Storbritannien og Nordirland.
 Foruden Danmark havde pr. 15. januar 1969 følgende lande deponeret deres  

 ratifikationsinstrumenter:
 Cameroun - Canada - Irland - Nigeria - Storbritannien.
 Ifølge det britiske ratifikationsinstrument omfatter ratifikationen Det  

 forenede Kongerige Storbritannien og Nordirland, De associerede Stater  

 (Antigua, Dominica, Grenada, Saint Christopher- Nevis- Anguilla og Saint  

 Lucia) samt territorier under Det forenede Kongeriges territoriale  

 suverænitet såvel som Staten Brunei, Kongeriget Tonga og Protektoratet for de  

 britiske Salomonøer.
 Endvidere afgav Storbritannien ved deponeringen erklæring om, at  

 traktatens bestemmelser ikke finder anvendelse på Syd-Rhodesia, medmindre og  

 før Storbritanniens regering underretter de andre depositarlande om, at den  

 er i stand til at sikre fuld gennemførelse af forpligtelserne i henhold til  

 traktaten for dette område.
 Ifølge artikel IX, stk. 3 træder traktaten først i kraft, når de tre  

 depositarlande samt 40 andre signatarlande har ratificeret den og deponeret  

 deres ratifikationsinstrumenter.
 Udenrigsministeriet, den 25. februar  

 1969.
 Poul Hartling.
