Erstatningsansvarslovens § 7  fastsættelse af årsløn i forbindelse med erhvervsevnetab, nævnets j. nr. 06-520-05351 N. j.nr. 06-520-05351 Ansøger var på skadestidspunktet 16 år gammel og gik i 10. klasse.
Efter tilskadekomsten påbegyndte han den 2½ år lange uddannelse til IT-supporter, men opgav uddannelsen efter 2 måneder.
Arbejdsskadestyrelsen vurderede ansøgers méngrad til 25 pct. og hans erhvervsevnetab til 15 pct., hvorefter ansøgers advokat anførte, at nævnet ved beregningen af erstatning for erhvervsevnetab burde benytte den årsløn, en færdiguddannet IT-supporter ville kunne oppebære.
Nævnet besluttede efter erstatningsansvarslovens § 7, stk. 2, at fastsætte en skønsmæssig årsløn på 336.500 kr. med udgangspunkt i erstatningsansvarslovens § 8 og gangede herefter beløbet med 10 og med erhvervsevnetabsprocenten.
Nævnet lagde ved den skønsmæssige fastsættelse af årslønnen vægt på, at det var yderst usikkert, om ansøger ville have færdiggjort uddannelsen til IT-supporter, såfremt han ikke var kommet til skade.
