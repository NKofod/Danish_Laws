Et herværende aktieselskab havde deltaget i en aktieudvidelse i et  

 amerikansk søsterselskab.
Der var hertil anvendt likvide midler, henlagt til  

 byggeri her i landet.
Selskabets schweiziske moderselskab havde kontraktligt  

 ret og pligt til at overtage de amerikanske aktier til købsprisen, og dette  

 var sket.
Forholdet blev skattemæssigt anset for et rentefrit lån til  

 moderselskabet, og herværende selskab blev anset for skattepligtigt af en  

 beregnet rente heraf, men uden tillæg af rentes rente.
 Aktieselskabet A klagede for skatteårene 1986/87, 1987/88 og 1988/89 over,  

 at amtsligningsrådet havde forhøjet selskabets selvangivne indkomst med  

 henholdsvis 431.000 kr., 578.000 kr. og 50.000 kr. i beregnet rente af  

 finansiering af aktieerhvervelse i søsterselskab.
 Selskabet havde i februar 1985 erhvervet nominelt 400.000 dollar aktier i  

 et søsterselskab i USA for 4.901.579 kr.
 Aktieerhvervelsen var sket i forbindelse med en udvidelse af  

 søsterselskabets aktiekapital med nominelt 700.000 dollar ved nytegning til  

 kurs 100. Søsterselskabet havde herefter en aktiekapital på nominelt  

 3.150.000 dollar, som var fordelt med nominelt 400.000 dollar aktier til A/S  

 A og nominelt 2.750.000 dollar aktier til dets moderselskab, B i Schweiz.
I forbindelse med aktieerhvervelsen var der samme dato indgået en kontrakt  

 mellem A/S A og dets moderselskab, hvorefter moderselskabet med et varsel på  

 6 måneder kunne forlange at købe de nominelt 400.000 dollar aktier i  

 selskabet i USA for A/S A's anskaffelsessum på 4.901.579 kr., ligesom  

 sidstnævnte selskab med 6 måneders varsel kunne forlange, at moderselskabet  

 skulle købe aktierne for samme beløb.
Som administrationsvederlag til A/S A  

 skulle moderselskabet betale 2.000 sfr. årligt, men dette vederlag var ikke  

 blevet betalt.
A/S A havde ultimo 1986 overdraget sine aktier i søsterselskabet i USA til  

 moderselskabet i Schweiz for den aftalte sum på 4.901.579 kr.
Aktiernes værdi  

 var på daværende tidspunkt faldet til 1-2 mio. kr.
Selskabet i USA, som var stiftet af koncernen for ca. 20 år siden, havde i  

 de sidste ca. 15 år givet underskud, og egenkapitalen i selskabet var omtrent  

 tabt, da A/S A deltog i aktiekapitaludvidelsen i 1985. Baggrunden for  

 aktiekapitaludvidelsen var, at selskabet i USA havde optaget et lån i dets  

 ejendom, som omgående skulle indfries, hvis selskabets egenkapital faldt til  

 under 1 dollar, hvilket der var udsigt til.
A/S A havde på tidspunktet for  

 aktiekapitaludvidelsen likvide midler, som var bestemt til et byggeri, men  

 disse planer blev udskudt som følge af selskabets deltagelse i  

 aktiekapitaludvidelsen.
 Amtsligningsrådet havde fundet, at der reelt havde været tale om et  

 uforrentet maskeret lån på 4.901.579 kr. til det schweiziske moderselskab, og  

 at låneforholdet havde løbet fra den 8. marts 1985 til den 28. januar 1987,  

 som var datoerne for den faktiske betaling for henholdsvis erhvervelsen og  

 afståelsen af aktierne.
Amtsligningsrådet havde endvidere fundet, at A/S A var skattepligtig af  

 den manglende forrentning, der var anset som udlodning til moderselskabet i  

 Schweiz.
Amtsligningsrådet havde beregnet de nævnte rentebeløb efter rentes  

 rente princippet og ved anvendelse af Nationalbankens diskonto plus 4%, eller  

 11% p.a.
Selskabets revisor påstod, at A/S A alene kunne anses for skattepligtig af  

 det aftalte administrationsvederlag på 2.000 sfr. årligt.
Han anførte herved,  

 at købet af aktierne ikke kunne betragtes som et uforrentet lån, men måtte  

 betragtes som et aktiekøb uden kursrisiko.
Kontrakten med moderselskabet i  

 Schweiz blev primært indgået for at den danske minoritetsaktionær ikke skulle  

 løbe nogen risiko.
Ifølge kontrakten med moderselskabet var der taget hensyn  

 til en forrentning på 2.000 sfr. årligt, ligesom eventuelt udbytte skulle  

 tilgå A/S A, så længe kontraktforholdet bestod.
Revisoren anførte endvidere, at A/S A ved indgåelse af kontrakten havde  

 håbet på en positiv udvikling i søsterselskabet i USA.
At dette ikke var  

 lykkedes, var en forretningsmæssig risiko, som dog efter revisorens  

 opfattelse ikke kunne medføre, at aktiekøbet skulle betragtes som et  

 uforrentet lån.
 Landsskatteretten bemærkede, at det klagende selskab i forbindelse med  

 aktieerhvervelsen i søsterselskabet havde fået såvel ret som pligt til at  

 sælge aktierne til dets moderselskab for dets anskaffelsessum, at aktierne  

 faktisk senere var blevet afstået til moderselskabet for dette beløb, samt at  

 det klagende selskabs aktieerhvervelse var blevet finansieret af likvide  

 midler bestemt for et byggeri, som midlertidigt var udskudt ved  

 aktieerhvervelsen.
 Retten fandt på det således foreliggende grundlag, at der var tale om en  

 midlertidig udnyttelse af det klagende selskabs likvide midler til fordel for  

 det kriseramte søsterselskab, samt at dette var sket som følge af  

 moderselskabets indflydelse.
Retten kunne herefter tiltræde, at aktieerhvervelsen i skattemæssig  

 henseende reelt måtte anses som et udlån til moderselskabet, samt at det  

 klagende selskab måtte anses for skattepligtigt af en beregnet rente i  

 henhold til statsskattelovens § 4 e.
Retten fandt imidlertid, at renten  

 skulle beregnes som 11% p.a. af indskudsbeløbet ved selskabets aktietegning  

 uden tillæg af rentes rente, således at renteindtægten for skatteårene  

 1986/87, 1987/88 og 1988/89 ville udgøre henholdsvis 431.000 kr., 539.000 kr.  

 og 41.922 kr.
 Den påklagede ansættelse for skatteåret 1986/87 blev herefter stadfæstet,  

 medens ansættelserne for skatteårene 1987/88 og 1988/89 blev nedsat med  

 henholdsvis 39.000 kr. og 8.078 kr.
