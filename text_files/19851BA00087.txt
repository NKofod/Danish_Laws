Nr BSF 87 Forslag til folketingsbeslutning om indsamlingog kildesortering Fremsat af Anne Grethe Holmsgård (VS) Lenger (VS) Elisabeth Bruun Olesen  

 (VS) Margrete Auken (SF) Leif Hermann (SF) Ebba Strange (SF) Folketinget opfordrer regeringen til at sikre, at genanvendelse fremmes ved, at der etableres indsamlingsordninger og kildesortering efter følgende retningslinier:
A.
Indsamlingsordninger.
Kommunerne opretter et dækkende net af indsamlingsordninger og/ eller afleveringspladser for:
a. aviser, ugeblade m.v. fra private husstande b. papir og pap fra kontorarbejdspladser, institutioner og erhvervsvirksomheder c. glas d. haveaffald e. bygningsaffald f. plast g. madaffald B.
Kildesortering.
1. Alle kontorarbejdspladser med mere end 20 ansatte skal frasortere brugt papir til genanvendelse.
2. Ved alle større nedrivningsarbejder skal der foretages sortering af materialerne i fraktioner, der kan indgå i genanvendelse/ genindvinding.
3. Storkøkkener og kantiner, der betjener mere end 50 personer, pålægges at frasortere madaffald, således at dette kan oparbejdes.
4. Senest den 1. januar 1989 gennemføres en landsdækkende ordning med kildesortering i de enkelte husstande.
5. Alle storskraldsordninger skal gennemføres med mindst tre fraktioner: bygningsaffald, haveaffald og »andet«.
BEMÆRKNINGER TIL FORSLAGET Almindelige bemærkninger Ud af den samlede årlige affaldsmængde er der i dag kun ca. 8 pct., der genanvendes, når der ses bort fra øl- og sodavandsflasker, der ikke er medtaget i ovennævnte tal.
De registrerede 4,6 mill. tons affald kan opdeles i følgende kategorier:
Husholdningsaffald 2,2 mill. tons Erhvervsaffald (kontor/ handel og produktion) 1,2 mill. tons Bygningsaffald 1,2 mill. tons Husholdningsaffaldet kan desuden opdeles på:
- Dagrenovation 1,2 mill. tons - Storskrald 0,8 mill. tons - Haveaffald 0,2 mill. tons Forholdene omkring dagrenovationen er godt belyst.
Den kan deles op i 3 næsten lige store fraktioner:
- madrester - papir og pap samt - en blandet del (herunder glasemballage).
Det er sandsynligvis vanskeligt at afgøre præcis, hvor stor en del af dagrenovationen der kan genanvendes.
Forudsætningen for, at mest muligt genanvendes, er, at der gennemføres et effektivt kildesorteringssystem (dvs. sortering i husstandene) og et effektivt indsamlingssystem.
Hvad angår det sidste, vil det være oplagt at lade indsamlingen følge den normale afhentning af dagrenovation.
Storskraldet og haveaffaldet går i dag hovedsagelig til lossepladserne uden nogen sortering og uden genanvendelse.
Erhvervsaffaldet består skønsmæssigt af en fraktion på 0,4 mill. ton pr. år fra kontor og handel og en fraktion på 0,8 mill. ton fra fremstillingsvirksomhed.
 Den største del (omkring 60 pct.) deponeres i dag på lossepladser.
Erhvervsaffaldet er ikke - som dagrenovationen - undergivet den kommunale anvisningspligt, og det er derfor vanskeligt at sige præcis, hvor det afleveres.
Det er dog klart, at der indgår meget store fraktioner af genanvendeligt materiale i erhvervsaffaldet, især pap/ papir, madaffald og plastaffald.
Nedenfor er der foretaget en skønsmæssig vurdering af sammensætningen af erhvervsaffaldet:
Pap og papir (især fra kontor og handel) 340.000 tons pr. år Madaffald (storkøkkener og kantiner især) 135.000 tons pr. år Plast 65.000 tons pr. år Andet (glas, metal m.v.) 650.000 tons pr. år Andet er en temmelig stor gruppe, fordi industriaffaldets sammensætning er dårligt belyst.
Af samme årsag er det næsten umuligt at sige noget om, hvor store dele af erhvervsaffaldet der kan genanvendes.
De ovenfor nævnte fraktioner kan imidlertid alle - efter en sortering - genanvendes.
Hvad angår madaffald, er der et projekt i gang i Vejle amt, hvor madaffald fra storkøkkener oparbejdes til dyrefoder (ca. 6.000 tons pr. år). Det har også i anden sammenhæng vist sig, at oparbejdning til dyrefoder er hygiejnisk forsvarligt.
Plastaffald kan især genanvendes, hvis der sker en sortering, der deler plasten op i plasttyper.
Dette kan i mange tilfælde være vanskeligt, men vil naturligvis blive lettere, hvis antallet af plasttyper på markedet indskrænkes.
Der er for nylig etableret en virksomhed i Vojens, der kan genanvende polyethylen.
Bygningsaffaldet består for størstepartens vedkommende af stenmaterialer (ca. 80 pct.). Denne del af affaldet kan genanvendes ved knusning, hvor det omdannes til kunstigt grus.
Det første mobile knusningsanlæg herhjemme er netop sat i gang, og flere steder planlægges stationære anlæg.
I en nylig rapport (oktober 1985) om bygningsaffald fra Cowiconsult skønnes det, at genanvendelse af affaldet fra bygningsnedrivninger vil kunne spare Københavnsområdet for deponering af 260.000 tons affald om året.
Det svarer til 1/3 af det årlige deponeringsbehov.
Det skulle være fremgået af ovenstående, at der i affaldsforbrændingsanlæg og på lossepladser går endog meget betydelige ressourcer tabt i form af materialer, hvoraf en meget betydelig del kunne genindvindes eller genanvendes med positiv effekt for miljøet, betalingsbalancen og beskæftigelsen.
Genindvinding og genanvendelse forudsætter imidlertid, at der sættes ind med en overordnet planlægning, der sætter genbrug i centrum.
Bemærkninger til forslagets enkelte punkter Ad A En af forudsætningerne for at sikre det størst mulige genbrug er, at der eksisterer et velfungerende net af indsamlingsordninger for materialer, der er egnede til genanvendelse.
Da det i forvejen er kommunerne, der står for dagrenovationen, er det mest hensigtsmæssigt, at det også er kommunerne, der skal sørge for, at der etableres indsamlingsordninger for papir, glas, plast m.v.
F.eks. er det oplagt nødvendigt at sikre indsamlingen af glas og papir fra husstandene gennem en udbygning af dagrenovationen, således at forbrugerne ved, at de kan stille deres glas- (konservesglas, engangsflasker etc.) og papiraffald (aviser, ugeblade etc.) ud foran hoveddøren til afhentning på bestemte dage i måneden.
Indsamling af glasaffald kan naturligvis også ske gennem de specielle glascontainere, som der opstilles flere og flere af i Københavns gader.
Dog er denne metode næppe hensigtsmæssig i andre områder end de tættest befolkede.
Og selv her kan man frygte, at »vejen omkring containeren« synes for  

 lang for mange.
 Heroverfor står f.eks. indsamling af madaffald til oparbejdning.
Dette kræver en hurtig afhentning, hvis produktet skal kunne anvendes hygiejnisk forsvarligt, og indsamling af madaffald vil derfor næppe kunne ske hensigtsmæssigt, medmindre der etableres særskilte ordninger (hvilket jo ikke udelukker, at det kan organiseres inden for det eksisterende renovationsvæsen).
Der er derfor ikke lagt op til en helt fast struktur for, hvorledes indsamlingsordningerne skal udformes.
Det er heller ikke udelukket, at det i nogle tilfælde kan være hensigtsmæssigt med afleveringspladser som alternativ (f.eks. til bygningsaffald).
Hovedreglen bør dog være afhentningsordninger for at sikre størst mulig genanvendelse.
Ligeledes forekommer det nærliggende at lægge etableringen af indsamlingsordninger ind under den allerede eksisterende pligt for kommunerne til at foretage en affaldsplanlægning (jfr.
 miljøbeskyttelseslovens §§ 62, 62 a og 62 b).
Dette er imidlertid kun en god ide, hvis affaldsplanlægningen enten fremskyndes eller det pålægges kommunerne at etablere indsamlingsordningerne hurtigst muligt og uafhængigt af de nuværende frister i affaldsplanlægningen.
Som planlægningen ser ud i dag, skal kommunerne i foråret 1986 afslutte selve kortlægningen af, hvilke typer affald der er inden for den enkelte kommune m.v.
Derefter skal amtsrådene udarbejde en redegørelse i samarbejde med kommunerne.
Disse redegørelser kan næppe forventes at være færdige før engang i foråret 1987. Og først derefter skal kommunerne gå i gang med selve den kommunale affaldsplanlægning, herunder planlægningen af, hvilket affald der skal genanvendes.
Hvis denne plan følges, som den er nu, kan der meget vel blive tale om, at genanvendelsen først kommer i gang omkring 1990. Hertil kommer, at retningslinierne for, hvor meget der skal genanvendes, er særdeles svage i reglerne for affaldsplanlægning.
Det afgørende i forslaget er, at der stilles krav til kommunerne om, at indsamlingerne skal i gang hurtigst muligt, og at der stilles krav om, at indsamlingsordningerne skal være dækkende, således at de meget store muligheder for genanvendelse ikke svækkes gennem utilstrækkelige indsamlingsordninger.
Det skal desuden understreges, at hensigten ikke kun er at foretage indsamling fra husstande, men også, at der foretages en effektiv indsamling fra erhvervsvirksomheder.
Ad B 1 Der er allerede nogle steder tale om, at kontorarbejdspladser frasorterer papiraffald til genanvendelse, men dette sker ikke systematisk.
Det foreslås derfor, at det gøres obligatorisk for alle kontorarbejdspladser med mere end 20 ansatte at frasortere papiraffald til genanvendelse.
For mindre kontorarbejdspladser gøres ordningen derimod ikke obligatorisk.
Det er ikke ensbetydende med, at der ikke bør foretages en indsamling herfra, men denne vil formentlig i de fleste tilfælde kunne etableres på anden vis (afhentning på bestemte dage via den almindelige dagrenovation eller frivillig tilslutning til afhentningen fra de store kontorarbejdspladser).
Ad B 2 Forsortering af materialerne ved alle større bygningsarbejder vil gøre det enkelt at genanvende de store potentielle ressourcer, der ellers går tabt.
Samtidig er det vigtigt, at miljøfarlige dele af bygningsaffaldet frasorteres og bringes til forsvarlig destruktion eller genindvinding.
Det gælder f.eks. trykimprægneret træ og forskellige bestanddele af bly.
Cowiconsult har vurderet, at det ikke nødvendigvis betyder øgede bortskaffelsesomkostninger, men måske oven i købet kan give en økonomisk fordel.
Denne fordel øges yderligere ved, at der indføres afgift på affaldsbortskaffelse.
Ad B 3 Forsøg har vist, at madaffald udmærket kan oparbejdes og anvendes til dyrefoder, uden at det skaber hygiejniske problemer.
Miljøstyrelsen har allerede ydet tilskud til et projekt i Vejle amt, hvor der indsamles madaffald fra storkøkkener.
Indsamling og oparbejdning af madaffald vil i øvrigt også have positiv effekt på forbrændingen i affaldsforbrændingsanlæggene, fordi de herved slipper for store mængder vådt affald.
Ad B 4 Der er netop igangsat forsøg med et »grønt« system herhjemme (i Søndersø på Fyn). Systemet, der er udviklet i Vesttyskland, indebærer, at husstandene opdeler affaldet i en våd og en tør fraktion.
Den våde fraktion kan så komposteres og den tørre sorteres, hvorefter de enkelte dele kan genanvendes.
Forslaget lægger sig ikke fast på en specifik model, idet der er flere mulige udformninger.
Det væsentlige er, at der igangsættes tilstrækkelig mange forsøg, således at kildesortering kan gøres obligatorisk inden 1989.
En obligatorisk kildesortering vil lette genanvendelse af husholdningsaffaldet.
Omvendt vil der være betydelige vanskeligheder ved genanvendelse af denne del af affaldsmængden, hvis der ikke foretages en kildesortering, fordi affaldet dårligt kan sorteres, når først det våde og det tørre affald er blandet sammen.
Ad B 5 Der er i øjeblikket en undersøgelse over storskrald i gang.
 Undersøgelsen forventes afsluttet i 1986.
Uanset hvilket resultat den viser i form af sammensætning af storskraldet, vil det være fornuftigt allerede nu at beslutte, at der skal foretages en kildesortering.
Den kan i praksis foretages ved, at de containere, der anvendes til storskrald, opdeles i tre rum: et til bygningsaffald, et til haveaffald og et til  

 »diverse«.
 Genanvendelse af bygningsaffald har allerede været omtalt.
Hvad angår haveaffald, er der flere muligheder, f.eks. kompostering eller anvendelse til snitning af flis.
Der har været gennemført forsøg hermed i henholdsvis Vesttyskland og Århus.
