Nr BTL 232 Betænkning over Forslag til lov om anvendelse af Christianiaområdet   

 Nr L 232 1988-89, 1. samling Afgivet af Christianiaudvalget Afgivet: 19890524 Udvalget har behandlet lovforslaget i nogle møder og har herunder stillet spørgsmål til forsvarsministeren, som denne har besvaret skriftligt.
Nogle af udvalgets spørgsmål til forsvarsministeren og dennes svar herpå er optrykt som bilag til denne betænkning.
 Udvalget har modtaget mundtlige og/eller skriftlige henvendelser fra en  

 række lokale partiorganisationer på Christianshavn, lokalrådet for  

 Christianshavn og Christiania.
 Herefter indstiller et flertal (Socialdemokratiets, Det  

 Konservative Folkepartis, Socialistisk Folkepartis, Venstres og Det Radikale  

 Venstres medlemmer af udvalget) lovforslaget til vedtagelse uændret,  

 idet flertallet ønsker at bemærke følgende:
Lovforslaget skaber mulighed for at bringe 17 års usikkerhed og juridisk  

 tovtrækkeri omkring Christiania til ophør.
De nærmere rammer for den  

 fremtidige anvendelse af Christianias arealer og bygninger vil blive fastlagt  

 i en lokalplan.
 Lovforslaget sikrer, at lokalplanen, som flertallet forudsætter udsendt af  

 miljøministeren inden oktober 1989, bliver fulgt.
Efter lovens ikrafttræden vil forsvarsministeren med respekt for den  

 kommende lokalplan og områdets særpræg kunne give de fornødne dispensationer  

 til anvendelse af arealer og bygninger.
Der lægges vægt på, at de  

 aktiviteter, som herefter vil foregå på Christiania, er lovlige.
Det er en forudsætning for administrationen af loven og dens  

 dispensationsordning, at beboerne på Christiania deltager aktivt i udførelsen  

 af lovens og lokalplanens intentioner.
Herunder også, at beboerne betaler de  

 beløb, som pålægges dem i forbindelse med deres anvendelse af området.
 Flertallet finder, at Christianias særlige forhold tilsiger, at der  

 nedsættes et særligt styringsråd, hvis medlemmer har specielle forudsætninger  

 for at kunne bistå Forsvarsministeriet med at administrere loven.
For at opnå et varigt og for alle parter tilfredsstillende resultat er det  

 for flertallet en forudsætning, at der nedsættes et beboerråd.
Herved sikres,  

 at der vil være en fortsat dialog mellem Forsvarsministeriet, Styringsrådet  

 og beboerne, således at beboerne får ansvaret for og medindflydelse på egen  

 situation.
 Udvalget har bemærket, at den bemyndigelse, forsvarsministeren får ifølge  

 § 6, stk. 4, er snævert afgrænset i lovforslaget, der alene omhandler  

 situationen vedrørende beboernes anvendelse af bygningerne.
Flertallet ønsker, at der årligt skal anvendes 10 mio. kr. til særlige  

 formål på Christiania, på tilsvarende måde som der i 1988 blev afsat midler  

 på finansloven.
Flertallet skal henvise til forsvarsministerens besvarelse af  

 udvalgets spørgsmål 13.
 Et mindretal inden for flertallet (Socialistisk Folkepartis medlem af  

 udvalget) skal udtale følgende:
Der foregår i Christiania mange spændende og kreative ting vedrørende  

 etablering af en anderledes form for hverdagsliv, end det er almindeligt i  

 Danmark.
I og med, at Christiania nu får lov til at bestå, er det vigtigt, at  

 disse ting får mulighed for at udvikle sig på en måde, der kan virke  

 inspirerende også i andre dele af Danmark.
Det er mindretallets ønske, at den lovgivning, der nu gennemføres, kommer  

 til at danne begyndelsen til en anerkendelse fra statens side af Christiania  

 som et egentligt selvforvaltningsområde.
Som et selvforvaltningsområde med  

 nødvendige, bl.a. økonomiske, aftaler med staten vil Christiania fortsat  

 kunne udvikle sine særpræg til inspiration både her i landet og i udlandet.
Et mindretal (Fremskridtspartiets medlem af udvalget) indstiller  

 lovforslaget til forkastelse ved 3. behandling, idet mindretallet ikke  

 finder, at lovforslaget giver mulighed for, at Christianiaområdet kan  

 anvendes inden for lovens rammer.
Forsvarsministeren kan efter lovforslaget  

 give tilladelse til, at bygninger og arealer kan anvendes til blandede bolig-  

 og værkstedsformål, til, at bygninger opføres, ombygges eller nedrives, og  

 til, at vogne og skure af forskellig karakter kan placeres uden for  

 bygningerne.
Dette ændrer imidlertid ikke ved det forhold, der er afgørende  

 for Christiania, nemlig at Christiania er et kriminelt miljø uden sidestykke  

 i Danmark.
Mord, vold, våben- og narkotikahandel, tyveri og hæleri, tilholds-  

 og flugtsted for kriminelle elementer, for udlændinge uden opholdstilladelse  

 og for kriminelle udlændinge samt systematiseret vold mod politibetjente i  

 funktion har karakteriseret området, siden det fik betegnelsen »socialt  

 eksperiment«.
Dette forhold har ikke ændret sig til det bedre med tiden;  

 tværtimod er kriminaliteten eskaleret til det uudholdelige for det omgivende  

 samfund.
Lovforslaget vil ikke ændre dette forhold til det bedre; tværtimod  

 vil de imødekommelser og indrømmelser, der gives gennem lovforslaget, befæste  

 kriminaliteten.
Lovforslaget giver i sin nuværende udformning ikke mulighed  

 for kontrol med området; tværtimod vil det afstedkomme mange flere tragiske  

 tilfælde af tilskadekomne politifolk.
Lovforslaget er karakteristisk for regeringens dobelmoral.
Den tidligere  

 regering har fremsat lovforslag om, at området skal ryddes, og flere af de  

 nuværende regeringspartier har givet deres tilslutning hertil.
Lovforslaget  

 vil medføre ubodelig skade i forholdet til vore nordiske nabolande, andre  

 nabolande og i øvrigt andre lande, der som Danmark lider under den  

 kriminalitet, der blomstrer på området.
 I øvrigt finder Fremskridtspartiet det overordentlig betænkeligt, at  

 forsvarsministeren fremsætter et lovforslag, der er i modstrid med en  

 højesteretsdom.
 Et andet mindretal (Centrum-Demokraternes medlem af udvalget)  

 indstiller lovforslaget til forkastelse ved 3. behandling.
 Et tredje mindretal (Kristeligt Folkepartis medlem af udvalget) vil  

 redegøre for sine synspunkter ved 2. behandling af lovforslaget.
Connie Hedegaard (KF) Karen Højte Jensen (KF) Fischer (KF) Hanne  

 Severinsen (V) Jørgen Winther (V) Knud Lind (FP) Kirsten Lee (RV) Nør  

 Christensen (CD) Kofod-Svendsen (KRF) fmd.
Qvist Jørgensen (S) nfmd.  

Erik B.
Smith (S) Pia Gjellerup (S) Frank Jensen (S) Ingrid Rasmussen (S)  

 Jytte Andersen (S) Ebba Strange (SF) Carsten Andersen (SF) Bilag Nogle af udvalgets spørgsmål til forsvarsministeren og dennes besvarelse  

 heraf Spørgsmål 12:
 Ministeren bedes oplyse, i hvilket omfang man vil udnytte den erfaring,  

 den særlige styringsgruppe for Christiania er i besiddelse af, herunder om  

 styringsgruppens medlemmer vil blive anmodet om at indtræde i det nye  

 styringsråd.
 Svar:
 Som det fremgår af lovforslaget, vil der blive nedsat et særligt  

 styringsråd, som tænkes sammensat efter tilsvarende principper, som Den  

 Særlige Styringsgruppe vedrørende Christiania er sammensat efter.  

 Styringsrådet kan tillige suppleres med juridisk sagkyndige medlemmer.
 For så vidt angår spørgsmålet om, hvilke personer der skal indtræde som  

 medlemmer af Styringsrådet, har jeg endnu ikke taget stilling hertil.
 Spørgsmål 13:
Har ministeren gjort sig overvejelser om, hvorledes det 5-9 medlemmers  

 beboerråd kan sammensættes? Svar:
Det fremgår af lovforslaget, at forsvarsministeren kan fastsætte nærmere  

 bestemmelser om beboernes repræsentation over for myndighederne.
Det er  

 hensigten, at der udstedes regler om, at der blandt de fastboende på  

 Christiania vælges et beboerråd på 5-9 medlemmer for minimum et år ad gangen.
 Det er naturligvis hensigten, at reglernes nærmere udformning efter  

 lovforslagets vedtagelse skal drøftes med repræsentative personer blandt  

 Christianias beboere, således at reglerne i videst muligt omfang kan  

 anerkendes af christianitterne.
 Spørgsmål 14:
 Ministeren bedes redegøre for, om den af ministeren bemyndigede direkte  

 skal kunne få adgang til private boliger, samt i givet fald, hvilke  

 betingelser der skal være opfyldt herfor.
 Svar:
Adgang til private boliger på Christiania kan alene ske i de tilfælde, som  

 loven nævner.
Der kan således alene blive tale om adgang til private boliger  

 i tilfælde, hvor det er nødvendigt af hensyn til bygningsmæssige  

 foranstaltninger.
 Spørgsmål 19:
Hvem skal bestemme, om bygninger skal anvendes til beboelse, institution  

 eller andet? Svar:
 Forsvarsministeren træffer i overensstemmelse med lokalplanen beslutning  

 om, hvorvidt bygninger skal anvendes til beboelse, institution eller andet.
 Styringsrådet og beboerrådet kan i sådanne tilfælde, forinden beslutning  

 træffes, rådgive forsvarsministeren.
 Spørgsmål 23:
Kan ministeren nærmere redegøre for § 6, stk. 4's forhold til grundlovens  

 bestemmelse om boligens ukrænkelighed? Svar:
 Justitsministeriet har til brug for besvarelsen af spørgsmålet oplyst:
 »Grundlovens § 72 om boligens ukrænkelighed har følgende ordlyd:
»  § 72. Boligen er ukrænkelig.
Husundersøgelse,  

 beslaglæggelse og undersøgelse af breve og andre papirer samt brud på post-,  

 telegraf- og telefonhemmeligheden må, hvor ingen lov hjemler en særegen  

 undtagelse, alene ske efter en retskendelse.« Grundlovens § 72 giver således mulighed for ved lov at ophæve kravet om,  

 at en husundersøgelse m.v. alene kan ske efter en retskendelse.' Spørgsmål 26:
 Hvilket kommissorium forestiller ministeren sig som grundlag for det  

 kommende styringsråds virksomhed? Udvalget skal anmode om at få tilsendt et  

 udkast hertil.
 Svar:
 Jeg vedlægger som bilag et udkast til kommissorium for Styringsrådet for  

 Christiania.
Jeg henleder opmærksomheden på, at det er et udkast, der ikke har været  

 drøftet med de berørte ministerier og den nuværende styringsgruppe.
Forud for  

 den endelige fastlæggelse af kommissoriet vil sådanne drøftelser finde sted.
Bilag til forsvarsministerens besvarelse af spørgsmål 26 fra Folketingets  

 Christianiaudvalg (L 232 - bilag 4) af 28. april 1989 Udkast til kommissorium for Styringsrådet for Christiania Styringsrådet  

 afgiver indstillinger til Forsvarsministeriet om planlægningen af anvendelsen  

 af Christianiaområdet, herunder om meddelelse af tilladelser og påbud i  

 medfør af lov om anvendelse af Christianiaområdet.
Styringsrådets arbejde  

 foregår inden for lokalplanens rammer.
 Styringsrådet skal til stadighed holde Forsvarsministeriet orienteret om  

 den aktuelle situation på Christiania, herunder orientere om aktiviteter på  

 Christiania.
 Styringsrådet skal medvirke til formidling af samarbejde mellem  

 forsvarsministeren og Christianias beboere og kan efter Forsvarsministeriets  

 nærmere bemyndigelse føre forhandlinger med beboerne om spørgsmål vedrørende  

 Christiania.
I det omfang der gives særlige bevillinger til sociale og bygningsmæssige  

 aktiviteter, rådgiver Styringsrådet Forsvarsministeriet om disse midlers  

 anvendelse.
Forsvarsministeriet kan bemyndige Styringsrådet til at medvirke  

 til administrationen.
 Styringsrådet nedsættes af Forsvarsministeriet og er i sit virke direkte  

 ansvarligt over for Forsvarsministeriet.
 Spørgsmål nr. 28:
Hvad er lovligt og hvad er ulovligt byggeri i Christiania i perioden fra  

 lovens vedtagelse, til lokalplanen foreligger? Svar:
 I medfør af lovforslagets § 8 fastsætter forsvarsministeren efter  

 indhentet udtalelse fra de berørte sagkyndige myndigheder, hvilke opbygninger  

 der er lovlige efter lovens ikrafttræden.
 Der vil i perioden fra lovens vedtagelse, til der foreligger lokalplan,  

 ikke blive truffet afgørelser, som ville kunne foregribe lokalplanen.
 Spørgsmål 33:
 Ministeren bedes tilstille udvalget forslag til tekstanmærkning til  

 finansloven vedrørende anvendelse af 10 mio. kr. til særlige formål på  

 Christiania p.a. fra finansåret 1990.
 De foreslåede 10 mio. kr. p.a. er tænkt som afløsning for de i finansåret  

 1988 afsatte ca. 17,5 mio. kr., hvoraf en del overflyttedes til finansåret  

 1989.
 Bl.a. mødet med Christiania-styringsgruppen den 16. maj 1989 har klart  

 illustreret, at uden en central bevilling til bl.a. ekstraordinær  

 bygningsrenovering og -sikring samt til især ekstraordinære sociale  

 foranstaltninger har det ingen mening at nedsætte et styringsråd.
 Svar:
 Såfremt det fra udvalgets side ønskes tilkendegivet, at der årligt skal  

 anvendes 10 mio. kr. til særlige formål på Christiania, må der ligesom i 1988  

 afsættes midler på finansloven.
 De midler, som blev afsat i 1988 til lovliggørelsesarbejder og sociale og  

 sundhedsmæssige formål, blev opført på § 22.03.84. Standardkonto 22.  

 Reparations- og vedligeholdelsesarbejder.
 Ud af disse midler blev 2,5 mio. kr., som skulle anvendes til sociale  

 formål, på tillægsbevillingsloven 1988 overført til en tilskudskonto.
 Eventuel afsættelse af midler til Christiania opføres således på den  

 relevante konto under driftsudgifter eller på en tilskudskonto, alt efter  

 formålet.
På finansloven for 1990 vil der blive optaget bygningsdriftsudgifter på  

 ca. 8 mio. kr., der forudsættes modsvaret af tilsvarende indtægter hidrørende  

 fortrinsvis fra beboernes og restaurationernes betaling for brugen af  

 bygninger, arealer, vand, el osv.
Disse beløb vil således ikke berøre  

 forsvarsbudgettet.
 Herudover kan der optages en tilskudskonto på ca. 10 mio. kr. til  

 bygningsforanstaltninger og sociale aktiviteter m.m., således at kun en  

 mindre del - skønsmæssigt 3 mio. kr. - der vedrører istandsættelse af  

 forsvarets egne bygninger, afholdes inden for de ordinære  

 bygningsbevillinger, medens resten, ca. 7 mio. kr., afholdes uden for  

 forsvarsbudgettet.
 Hvorledes eventuelle midler forudsættes brugt, beskrives i Anmærkninger  

 II.
 En tekstanmærkning på finansloven er således ikke nødvendig.
Forsvarsministeriet Den 2. maj 1989 Notat til brug ved berammet samråd i Folketingets Christianiaudvalg den 3.  

 maj 1989 med forsvarsministeren Spørgsmål:
 Ministeren bedes redegøre for, hvorledes ministeren vil administrere  

 lovforslagets bemyndigelsesbestemmelser indtil lokalplanforslagets  

 vedtagelse.
 Svar:
 Når regeringen har valgt på nuværende tidspunkt at fremsætte forslag til  

 lov om anvendelse af Christianiaområdet, er det af hensyn til rækkefølgen  

 mellem landsplandirektiv, lov og lokalplan.
 Landsplandirektivet har nu givet de overordnede rammer for områdets  

 anvendelse.
 Med lovforslaget tilsigtes at tilvejebringe det retlige grundlag for at  

 stoppe det ulovlige byggeri og for, at intentionerne i lokalplanen, som  

 naturligt må følge efter landsplandirektivet, kan gennemføres i praksis.
 Lokalplanen skal således fastlægge den detaljerede plan for områdets  

 fremtidige brug.
Det er vigtigt, at det retlige grundlag foreligger, inden lokalplanen  

 træder i kraft, således at vi kan komme i gang med at få etableret det  

 administrative apparat og at kortlægge de bygningsmæssige og sociale forhold  

 på området.
Derfor agter jeg efter lovens vedtagelse at nedsætte det  

 styringsråd, som omtales i lovforslaget, at etablere forsvarsministerens  

 Christianiasekretariat og at udarbejde regler for beboerrådet.
 Det vil sige, at perioden fra lovens ikrafttræden til lokalplanens  

 endelige vedtagelse og godkendelse bl.a. vil blive udnyttet til at etablere  

 grundlaget for administrationen af området efter lokalplanens vedtagelse.
 Det må i øvrigt forventes, at disse forberedelser i det mindste vil vare  

 de måneder, som det forventes at der vil gå fra lovens ikrafttræden til  

 lokalplanens vedtagelse.
 I denne periode vil der for så vidt angår administrationen af bygningernes  

 og arealernes anvendelse m.m. ikke blive foretaget andet, end hvad der er  

 nødvendigt for at undgå fare for menneskeliv, tab af væsentlige værdier eller  

 lignende.
 Dog vil der fra lovens ikrafttræden blive etableret et stop for ulovligt  

 byggeri, således at området ikke derved forandres til skade for eventuelle  

 intentioner i den kommende lokalplan.
 Jeg kan således bekræfte, at det ikke er hensigten at anvende perioden til  

 at foretage handlinger, der vil kunne foregribe lokalplanens indhold.
 Dette fremgår da også af bemærkningerne til lovforslaget.
Tillægsbetænkningen Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde.
Udvalget har herunder stillet spørgsmål til forsvarsministeren og justitsministeren, som disse har besvaret i samråd.
 Herefter indstiller et flertal (Socaldemokratiets, Det Konservative  

 Folkepartis, Socialistisk Folkepartis, Venstres og Det Radikale Venstres  

 medlemmer af udvalget) lovforslaget til vedtagelse uændret.
 Et mindretal (Fremskridtspartiets, Centrum-Demokraternes og Kristeligt  

 Folkepartis medlemmer af udvalget) indstiller lovforslaget til  

forkastelse.
