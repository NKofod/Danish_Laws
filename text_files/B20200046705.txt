Bekendtgørelse om fitnessuddannelsen I medfør af § 4, stk. 2, og § 38, stk. 2, i lov om erhvervsuddannelser, jf. lovbekendtgørelse nr. 51 af 22. januar 2020, og efter bestemmelse fra Det faglige Udvalg for Uddannelser inden for Oplevelsesområdet, fastsættes efter bemyndigelse:
Formål og opdeling § 1. Fitnessuddannelsen er en erhvervsuddannelse og har som overordnet formål, at eleverne gennem skoleundervisning og praktikuddannelse opnår viden og færdigheder inden for følgende overordnede kompetenceområder:
 1) Fastlæggelse af fitnesstræningsprogram ud fra en grundlæggende forståelse af træningsformål og anatomi/fysiologi.
 2) Instruktion og motivation af kunder i et fitnesscenter.
 3) Varetagelse af fitnessmanagement, økonomi, drift og it, herunder sociale medier, i et fitnesscenter i overensstemmelse med virksomhedens servicekoncept.
 4) Varetagelse af kommunikation og kundeservice i et fitnesscenter i overensstemmelse med virksomhedens servicekoncept.
 Stk. 2. Eleven skal nå de uddannelsesmål, som er fastsat for det trin eller speciale jf. stk. 3 og stk. 4, som eleven har valgt.
 Stk. 3. Uddannelsen indeholder trin 1, fysisk træning, niveau 3 i den danske kvalifikationsramme for livslang læring.
 Stk. 4. Uddannelsen kan afsluttes med trin 1, jf. stk. 3, eller med specialet fitness manager, trin 2, niveau 4 i den danske kvalifikationsramme for livslang læring.
 Stk. 5. Uddannelsens trin 2 kan gennemføres af elever, der har afsluttet trin 1, jf. stk. 3, eller eller har opnået tilsvarende kompetencer i den tidligere fitnessuddannelse med specialet fitnessuddannelsen med profil.
Varighed § 2. Uddannelsen varer fra 2 år til 3 år, inklusive grundforløbet.
Stk. 2. For elever, der skal gennemføre uddannelsen som erhvervsuddannelse for unge, varer uddannelsens trin 1, fysisk træning, 1 år, hvoraf skoleundervisningen udgør 7-8 uger fordelt på mindst to skoleperioder.
Uddannelsens speciale, fitness manager, varer yderligere 1 år, hvoraf skoleundervisningen udgør 7-8 uger.
Stk. 3. For elever, der skal gennemføre uddannelsen som erhvervsuddannelse for voksne (euv-forløb), varer uddannelsens trin 1, fysisk træning, 1 år, hvoraf skoleundervisningen udgør 7-8 uger.
Uddannelsens speciale, trin 2, fitness manager, varer yderligere 1 år, hvoraf skoleundervisningen udgør 7-8 uger.
 Stk. 4. Den i stk. 3 nævnte skoleundervisning opdeles i mindst to skoleperioder for euv-forløb efter § 66 y, stk. 1, nr. 2, i lov om erhvervsuddannelser.
Kompetencer forud for optagelse til skoleundervisning i hovedforløbet § 3. For at kunne blive optaget til skoleundervisningen i hovedforløbet skal eleven opfylde betingelserne i stk. 2-6.
 Stk. 2. Eleven skal have grundlæggende viden på følgende områder:
 1) Anatomi og fysiologi herunder knogler, led og muskler, blodkredsløb og nervesystem, stofskifte og fordøjelsessystem, endokrine system og åndedrætssystem.
 2) Arbejdsfysiologi.
 3) Ergonomi og de ergonomiske principper.
 4) Skader og livsstilssygdomme.
 5) Træning, træningsmålgrupper, træningseffekt, og kostens rolle i træningssituationer.
 6) Forskellige træningsformer og hvordan udvalgte træningsformer påvirker kroppens enkelte dele.
 7) Forskellige træningsgrupper og deres ønsker og deres behov for træning.
 8) Sundhedsfremme, kost og ernæring, og kostens rolle ift. træningseffekt.
 9) Medlemsservice og salg samt branchens udvikling og træningens betydning i et samfunds- og sundhedsmæssigt perspektiv.
 10) Forretningsforståelse samt administrative og økonomiske funktioner i forbindelse med virksomhedsdrift og medlemsservice.
 11) Faglige udtryk og begreber på dansk og engelsk.
 12) Førstehjælp ved ulykker og pludselig opstået sygdom.
 Stk. 3. Eleven skal have færdigheder i at anvende følgende grundlæggende metoder og redskaber til løsning af enkle opgaver under overholdelsen af relevante forskrifter:
 1) Afklaring af medlemmets behov for træning og træningseffekt.
 2) Sammensætning af træningsformer/programmer ud fra et sundhedsfremmende perspektiv.
 3) Sammensætning af træningsprogrammer ud fra målgruppens behov for træning og udarbejde test for træning.
 4) Udarbejdelse af skadeforebyggende og skadeafhjælpende træningsprogrammer i forhold til typiske skader.
 5) Kommunikation af principper for sundhedsfremme og den rolle kost og ernæring har for træning.
 6) Anvendelse af relevant fagsprog både på dansk og på engelsk.
 7) Udøvelse af god medlemsservice.
 8) Førstehjælp og hjælp ved de almindeligste former for tilskadekomst og akut opstået sygdom i træningscenteret.
 Stk. 4. Eleven skal have kompetence til på grundlæggende niveau at kunne:
1) beskrive forskelle mellem forskellige træningsformer og -metoder inden for fitnessinstruktion, og deres relevans i konkrete sammenhænge ift. kundetyper og deres træningsbehov, 2) i konkrete sammenhænge vælge, begrunde og praktisk anvende de træningsfaglige arbejdsmetoder, der er mest hensigtsmæssige i en given træningssituation med et givet træningsformål og under hensyntagen til de ergonomiske principper, 3) i konkrete sammenhænge begrunde valgte træningsformer ud fra viden om anatomi og fysiologi, arbejdsfysiologi, viden om forskellige livsstilssygdomme og under hensyntagen til typiske skader og forebyggelse af disse, 4) planlægge, koordinere og udføre en given arbejdsproces vedrørende opbygning af et træningsprogram, herunder foreslå ændringer eller andre metoder som følge af evalueringen, 5) medvirke ved kundebetjening, herunder sælge, rådgive og servicere ud fra en grundlæggende forretningsforståelse i branchen, 6) i en given arbejdsproces udføre grundlæggende administrative og økonomiske funktioner i forbindelse med medlemsservicering og drift af et fitnesscenter, 7) medvirke til at pleje og vedligeholde træningsmaskiner på et fitnesscenter under hensyntagen til grundlæggende principper for hygiejne, 8) i konkrete sammenhænge anvende innovative metoder i opgaveløsning under hensyntagen til træningsmålgruppens behov og virksomhedens servicekoncept, 9) dokumentere og formidle egne arbejdsprocesser, metoder og resultater i det omfang der er almindelig og nødvendig i branchen, 10) i konkrete sammenhænge anvende faglige udtryk og begreber på dansk og engelsk, og 11) i konkrete sammenhænge vælge kommunikationsformer og - metoder, der er afpasset kunden og servicesituationen samt være bevidst om egen personlig fremtræden som rollemodel i en træningsvirksomhed.
 Stk. 5. Eleven skal have gennemført følgende grundfag på følgende niveau:
 1) Afsætning på D-niveau.
 2) Virksomhedsøkonomi på E-niveau.
 3) Psykologi på E-niveau.
 Stk. 6. Eleven skal have opnået kompetencer svarende til "Førstehjælp på erhvervsuddannelserne" efter Dansk Førstehjælpsråds uddannelsesplaner pr. 1. august 2016.
Kompetencer i hovedforløbet § 4. Hovedforløbet har følgende kompetencemål:
 1) Eleven kan koble udvalgte teorier til tilrettelæggelse, gennemførelse og evaluering med konkrete arbejdsopgaver fra praktikken.
 2) Eleven kan selvstændigt instruere i brugen af konditions- og styrketræningsudstyr.
 3) Eleven kan vejlede ud fra forskellige træningsformål.
 4) Eleven kan sammen med kunden evaluere træningsforløbet og resultatet.
 5) Eleven kan varetage vejledning og instruktion etisk og hygiejnisk forsvarligt og korrekt.
 6) Eleven kan varetage grundlæggende medlemsservice, herunder reklamationer og klager i fitnesscentret.
 7) Eleven kan udføre opgaver i overensstemmelse med virksomhedens servicekoncept, kvalitetskrav samt interne procedurer, herunder procedure ved dopingmistanke.
 8) Eleven kan medvirke i udvikling og opbygning af centrets koncepter med udgangspunkt i eksisterende og nye kundegrupper.
 9) Eleven kan udføre opgaver under overholdelse af sikkerhedsforskrifter.
 10) Eleven kan  tilrettelægge og justere et individuelt program for træning baseret på en persons fysiske form og målsætning med udgangspunkt i raske personer, herunder eventuelt idrætsuvante personer og personer med særlige behov.
 11) Eleven kan tilrettelægge og variere træningen ud fra kundens mål og behov og kan anvende metoder til motivation og målsætning.
 12) Eleven kan varetage fitnessmanagement i forhold til fitnesscentrets målgrupper og medarbejdere.
 13) Eleven kan tilpasse sin kommunikation til forskellige kunde- og medarbejdergrupper og til forskellige situationer og kommunikationskanaler, der kan anvendes i fitnesscentret.
 14) Eleven har kendskab til og forståelse af koncepter og markedsposition gennem standarder for fitnesscentre, omverden og konkurrencesituation.
 15) Eleven løser centrets opgaver rutineret i forbindelse med deltagelse i centrets interne kommunikation, samarbejde og teknologianvendelse.
 16) Eleven behersker viden om daglig drift herunder indkøb, økonomi og opfølgning samt udarbejdelse af budgetter i fitnesscentret.
 17) Eleven kan udføre intern opfølgning af markedsføringsindsatser, salgsfremmende aktiviteter og events, herunder sociale medier i fitnesscentret.
 18) Eleven kan forestå kunde- og medlemsservice i fitnesscentret, samt udføre, analysere og vurdere tilfredshed samt igangsætte aktiviteter på baggrund heraf.
 19) Eleven anvender ledelsesværktøjer i forbindelse med drift af fitnesscentret.
 20) Eleven kan vurdere kvalitet i egne aktiviteter og fitnesscentrets samlede aktiviteter i forhold til branchestandarder.
 Stk. 2. Kompetencemålene i stk. 1, nr. 1-11 gælder for alle elever i hovedforløbet.
 Stk. 3. Kompetencemålene i stk. 1, nr. 12-20, gælder for specialet fitness manager, trin 2.
 Stk. 4. Samspillet mellem skole og praktikvirksomhed beskrives i uddannelsesordningen, jf. bekendtgørelse om erhvervsuddannelser.
Godskrivning § 5. Kriterier for skolens vurdering af, om der er grundlag for obligatorisk godskrivning på baggrund af elevens erhvervserfaring og tidligere uddannelse, er fastsat i bilag 1. Godskrivning skal i øvrigt ske efter reglerne i bekendtgørelse om erhvervsuddannelser.
Afsluttende prøve § 6. Som en del af den sidste skoleperiode i uddannelsens trin 1 afholder skolen en afsluttende prøve, som er en mundtlig prøve, der tager udgangspunkt i en praktisk caseopgave ud fra en virkelighedsnær træningsorienteret arbejdsfunktion i et fitnesscenter.
Trinprøven aflægges af alle elever, uanset om de fortsætter til næste trin i uddannelsen.
 Stk. 2. Som en del af den sidste skoleperiode i uddannelsens speciale afholder skolen en afsluttende prøve, som er en mundtlig prøve, der tager udgangspunkt i en praktisk caseopgave ud fra en virkelighedsnær drift og ledelsesmæssig problemstilling i et fitnesscenter.
Stk. 3. Den afsluttende mundtlige prøve jf. henholdsvis stk. 1 og stk. 2 varer 30 minutter inklusiv votering.
I den mundtlige prøve inddrages det teoretiske grundlag, der indgår i den stillede case.
Prøven afvikles i dialog mellem læreren og eleven.
Caseopgaven fordeles ved lodtrækning på prøvedagen.
Eleven har 30 minutters forberedelsestid.
Stk. 4. Opgaverne jf. stk. 1 og stk. 2 stilles af skolen.
I forberedelsestiden må eleven anvende alle skriftlige og trykte hjælpemidler.
 Stk. 5. For at der kan udstedes skolebevis, skal eleven have opnået et gennemsnit på mindst 2,0 for de uddannelsesspecifikke fag i hovedforløbet og have bestået den afsluttende prøve jf. stk 1 og 2.
 Stk. 6. Ved uddannelsens afslutning udsteder skolen et uddannelsesbevis til eleven.
Ikrafttrædelse og overgangsbestemmelser § 7. Bekendtgørelsen træder i kraft den 1. august 2020.
Stk. 2. Bekendtgørelse nr. 299 af 23. april 2018 om fitnessuddannelsen ophæves.
Bekendtgørelsen finder fortsat anvendelse for elever, som er påbegyndt eller overgået til uddannelsen efter bekendtgørelsen.
 Stk. 3. Elever, som nævnt i stk. 2, kan i overensstemmelse med overgangsordninger fastsat af skolen i den lokale undervisningsplan og efter aftale med den eventuelle praktikvirksomhed overgå til uddannelsen efter denne bekendtgørelse.
