Bekendtgørelse om udpegning af virksomheder til at udføre visse afprøvningsopgaver vedrørende plantenyhedsbeskyttelse, sortslisteoptagelse og certificering af planteformeringsmateriale samt til at udføre officiel avlskontrol og officiel prøvetagning I medfør af § 5a, stk. 2 og 3, § 15, stk. 1, og § 20, stk. 1, i lov nr. 58 af 28. januar 2020 om planter og plantesundhed m.v., som ændret ved lov nr. 809 af 9. juni 2020, fastsættes i henhold til bemyndigelse:
Anvendelsesområde § 1. Landbrugsstyrelsen udpeger virksomheder til at udføre:
 1) Afprøvning af sorter til brug for plantenyhedsbeskyttelse, sortslistegodkendelse og certificering af planteformeringsmateriale m.v.
 2) Officiel avlskontrol.
 3) Officiel prøvetagning.
Definitioner § 2. I denne bekendtgørelse forstås ved:
 1) Afprøvning: Tekniske afprøvninger i form af SES-afprøvning og værdiafprøvning til brug for sortslisteoptagelse, SES-afprøvning til brug for plantenyhedsbeskyttelse, identitetsafprøvning til brug for sortslisteoptagelse af bevarings- og hobbysorter, og kontroldyrkning til brug for certificering af planteformeringsmateriale.
 2) SES-afprøvning: Afprøvning for at dokumentere, at en sort er selvstændig, ensartet og stabil, som beskrevet i den til enhver tid gældende bekendtgørelse om en fortegnelse over godkendte sorter af landbrugsplante-, frugtplante- og grønsagsarter (sortslisten).
 3) Værdiafprøvning: Afprøvning for at dokumentere, at en sort har tilfredsstillende dyrknings- og nytteværdi, som beskrevet i den til enhver tid gældende bekendtgørelse om en fortegnelse over godkendte sorter af landbrugsplante-, frugtplante- og grønsagsarter (sortslisten).
 4) Identitetsafprøvning: Afprøvning for at dokumentere, at et parti af en bevarings- eller hobbysort er tilstrækkelig sortsægte og sortsrent.
 5) Kontroldyrkning: Afprøvning for konstatering af, om et parti overholder normerne for sortsægthed og indhold af anden sort i den til enhver tid gældende bekendtgørelse om markfrø, bekendtgørelse om sædekorn og bekendtgørelse om grønsagsfrø.
 6) Officiel avlskontrol: Besigtigelse i vækstsæsonen af arealer med grønsagsarter, der ønskes certificeret som præbasis- og basisfrø, til kontrol med at avlsnormerne i den til enhver tid gældende bekendtgørelse om grønsagsfrø er overholdt.
 7) Officiel prøvetagning: Udtagning af prøver efter ISTAs regler om prøvetagning af et parti, som beskrevet i den til enhver tid gældende bekendtgørelse om markfrø, bekendtgørelse om sædekorn og bekendtgørelse om grønsagsfrø.
 8) Virksomhed: En privat juridisk person fx et selskab, en organisation eller en fond.
 9) CPVO: EUs sortsmyndighed (Community Plant Variety Office).
 10) CPVO-akkreditering: Godkendelse fra CPVO til at udføre SES-afprøvning, også kaldet CPVO Entrustment.
 11) ISTA: Den internationale frøanalyseorganisation (International Seed Testing Association).
 12) ISTA-akkreditering: Godkendelse fra ISTA til at udføre analyse og/eller opgaver med henblik på udstedelse af et orange ISTA analysecertifikat, i det mindste hvad angår prøvetagning.
Udpegningskriterier § 3. En virksomhed vil kun kunne udpeges, hvis den kan udføre alle de under § 1 nævnte opgaver.
 § 4. Udpegning af virksomheder til at udføre de opgaver, der er nævnt i § 1, kan ske, hvis virksomheden opfylder følgende betingelser:
 1) Virksomheden skal være uafhængig af anden virksomhed eller person, som har direkte eller indirekte økonomisk fordel af resultatet af de under § 1 nævnte opgaver.
 2) Virksomheden skal have mindst én teknisk ansvarlig person, som kan dokumentere kompetencer inden for udførelse af opgaverne beskrevet i § 1.
 3) Virksomheden skal være i besiddelse af den fornødne faglige og tekniske ekspertise samt de nødvendige kompetencer til at kunne udføre opgaverne beskrevet i § 1 på et højt niveau.
 4) Virksomheden skal være CPVO-akkrediteret med hensyn til SES-afprøvning.
 5) Virksomheden skal være ISTA-akkrediteret med hensyn til prøvetagning.
 6) Virksomheden skal have kvalitetsstyring og beskrevne retningslinjer for de opgaver, der er nævnt i § 1.
 7) Virksomheden skal have fuld rådighed over det udstyr og de arealer, der er nødvendige for at kunne udføre opgaverne nævnt i § 1.
 8) Virksomheden skal have et fast forretningssted og de nødvendige afprøvningssteder her i landet.
Ansøgningsprocedure § 5. Ansøgning om at blive udpeget til opgaverne beskrevet i § 1 skal indsendes elektronisk til Landbrugsstyrelsen på planter@lbst.dk.
 Stk. 2. Ansøgningen skal indeholde dokumentation for, at virksomheden opfylder kriterierne i § 4 og vilkårene i § 7.
Stk. 3. Ansøgningen skal indeholde oplysning om virksomhedens navn, adresse og telefonnummer samt CVR-nummer og oplysning om eventuel selskabsform.
Ansøgningen skal også indeholde oplysninger om en kontaktperson for virksomheden.
 Stk. 4. Ansøgningen skal indeholde oplysning om samtlige afprøvningssteder.
 Stk. 5. Ansøgningen skal desuden indeholde følgende:
 1) Dokumentation for at virksomhedens teknisk ansvarlig person, har de nødvendige kompetencer, der kan sikre overholdelse af de forpligtelser, der påhviler den udpegede virksomhed i henhold til bekendtgørelsen.
 2) En redegørelse fra virksomheden om, at den besidder tilstrækkeligt personale med relevante kvalifikationer til at udføre opgaverne nævnt i § 1, i henhold til gældende regler og på et højt fagligt og teknisk niveau, jf. § 4, nr. 3.
 3) En redegørelse fra virksomheden om, at virksomheden fra udpegningstidspunktet har fuld rådighed over det udstyr og de arealer, der er nævnt i § 4, nr. 7.
 4) En kopi af virksomhedens CPVO-akkreditering.
 5) En kopi af virksomhedens ISTA-akkreditering.
 6) En kopi af virksomhedens retningslinjer vedrørende kvalitetsstyring, jf. § 4, nr. 6.
 § 6. Udpegede virksomheder vil blive offentliggjort på Landbrugsstyrelsens hjemmeside www.lbst.dk.
Vilkår § 7. Det vil være et vilkår for udpegningen, at virksomheden opfylder følgende:
 1) Virksomheden skal snarest muligt indberette ændringer af betydning for udpegningen.
 2) Virksomheden skal sikre sig, at eventuelle underleverandører lever op til de standarder af betydning for opgaveløsningen, der fremgår af bekendtgørelsen.
3) Virksomheden skal i henhold til den til enhver tid gældende bekendtgørelse om en fortegnelse over godkendte sorter af landbrugsplante-, frugtplante- og grønsagsarter (sortslisten) efter endt SES- og værdiafprøvning indsende en standardprøve af sorten, som stammer fra den prøve, som virksomheden har anvendt til afprøvning af sorten, til TystofteFonden.
Standardprøven skal indsendes umiddelbart efter afprøvningens afslutning eller på anmodning fra TystofteFonden.
TystofteFonden specificerer standardprøvens størrelse afhængigt af arten.
Tilsvarende gælder for sorter, der er SES-afprøvet med henblik på plantenyhedsbeskyttelse.
Udpegningsperiode og ophør af udpegningen § 8. Udpegning af en virksomhed er gældende, indtil Landbrugsstyrelsen meddeler andet jf. dog § 9.
Stk. 2. Landbrugsstyrelsen eller den udpegede virksomhed kan opsige udpegningen med 1 års varsel.
Igangværende afprøvninger skal afsluttes.
§ 9. Landbrugsstyrelsen kan tilbagekalde udpegning af en virksomhed som følge af misligholdelse, hvis 1) den udpegede virksomhed groft eller gentagne gange har overtrådt vilkårene for udpegning, jf. § 7, eller 2) den udpegede virksomhed ikke længere opfylder udpegningskriterierne, jf. §§ 3 og 4.
 Stk. 2. En virksomhed, der ikke er udpeget til afprøvning, avlskontrol af grønsagsarter og prøvetagning, eller hvis udpegning er bortfaldet eller tilbagekaldt, må ikke betegne sig som udpeget virksomhed eller på anden måde foretage noget, der er egnet til at vække forestilling om, at en sådan udpegning haves.
Tilsyn § 10. Landbrugsstyrelsen foretager administrativt tilsyn med udpegede virksomheder, for at sikre at udpegningskriterierne og vilkårene er opfyldt og overholdt.
 Stk. 2. En udpeget virksomhed skal efter anmodning meddele alle oplysninger til Landbrugsstyrelsen, som er nødvendige for at styrelsen kan udføre tilsynet.
Ikrafttrædelse § 11. Bekendtgørelsen træder i kraft den 1. juli 2020.
