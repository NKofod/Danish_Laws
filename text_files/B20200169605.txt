Bekendtgørelse om elhandelsvirksomheders regninger, fakturering og faktureringsoplysninger til slutkunder1) I medfør af § 82, stk. 5, og § 88, stk. 1, i lov om elforsyning, jf. lovbekendtgørelse nr. 119 af 6. februar 2020, fastsættes:
Kapitel 1 Formål og anvendelsesområde § 1. Denne bekendtgørelse har til formål at sikre gennemsigtighed om priser, tariffer, rabatter, godtgørelse og vilkår samt sammenlignelige faktureringsoplysninger.
Dette skal navnlig sikres ved, at oplysningerne er nøjagtige, letforståelige, klare, koncise, brugervenlige og præsenteres på en måde, der gør det let for slutkunder at foretage sammenligninger.
Stk. 2. Denne bekendtgørelse finder anvendelse for elhandelsvirksomheders regning, fakturering og faktureringsoplysninger til slutkunder.
Bekendtgørelsen finder anvendelse for elhandelsvirksomheder, herunder elhandelsvirksomheder der tillige tilbyder aggregeringsydelser samt godtgørelse og rabat i relation hertil.
Kapitel 2 Krav til regningens (periodeopgørelsens) indhold § 2. Regningen skal som minimum indeholde oplysninger om følgende:
 1) Den samlede betaling og elforbruget i kilowatt-timer for perioden.
 2) Pristypen og produktnavn.
 3) Produktbetegnelsen.
 4) Abonnement for perioden i kr.
 5) Den samlede pris i øre pr. i kilowatt-timer, der dækker betalingen for leveret el og abonnement, net-og systemydelser for transmission og distribution, samt offentlige forpligtelser, herunder skatter, afgifter og gebyrer, jf.  § 8 i lov om elforsyning.
 6) Aconto betalinger i den periode, som periodeopgørelsen afslutter, samt sidste rettidige indbetalingsdato.
 7) Ydelser relateret til aggregering, der er dækket af den angivne pris.
 8) Eventuelle gebyrer, der skyldes den pågældende slutkundes forhold, med specificering af gebyrtype samt størrelse.
 9) Aftagenumre eller målerpunkt ID for leveringspunktet.
 10) Adgang til digital platform, hvis tjenesteydelser af denne art tilbydes.
 11) Kontraktperiodens udløb, hvis det er relevant.
 12) Oplysning om fremtidig ændring af et produkt, pris eller en rabat, angives på regningen sammen med datoen for ændringen.
 13) Oplysninger om muligheden for og fordele ved at skifte produkt eller leverandør.
 14) Et link eller en henvisning til Forsyningstilsynets sammenligningsportal for slutkunder med et forbrug på op til 100.000 kilowatt-timer.
 15) Elhandelsvirksomhedens navn og kontaktoplysninger, herunder oplysninger til kundeservice samt en e-mailadresse.
 16) Oplysninger om slutkundens rettigheder vedrørende tvistbilæggelse, herunder kontaktoplysninger til Ankenævnet på Energiområdet.
 17) Et direkte link til Energistyrelsens hjemmeside med information om slutkundens rettigheder.
 Stk. 2. Vælger elhandelsvirksomheden at opdele den samlede pris i øre pr. kilowatt-timer, skal de fælles definitioner, der er fastsat i Europa-Parlamentets og Rådets forordning (EU) 2016/1952 for de tre komponenter, jf. stk. 1, nr. 5, anvendes ved fremsendelse af regninger og fakturering til slutkunden.
 Stk. 3. Følgende oplysninger skal være tydeligt fremhævet på slutkundens regning og være tydeligt adskilt fra andre dele af regningen:
 1) Den samlede pris der skal betales.
 2) Betalingens forfaldsdato.
 3) En klar erklæring om at produktionen af alle typer af energikilder kan drage fordel af støtteordninger.
 Stk. 4. Følgende faktureringsoplysninger skal være tydeligt fremhævet og tydeligt adskilt fra andre dele af de øvrige faktureringsoplysninger på slutkundens regning, herunder fra oplysninger omfattet af stk. 3:
 1) Elektricitetsforbruget i faktureringsperioden, jf. stk. 1, nr. 1.
 2) Produktbetegnelsen, jf. stk. 1, nr. 3.
 3) Slutkundens aftagenumre eller målerpunkt ID for leveringspunktet, jf. stk. 1, nr. 9.
 4) Datoen for kontraktens udløb, hvis det er relevant, jf. stk. 1, nr. 11.
 5) Oplysninger om muligheden for og fordele ved at skifte produkt eller leverandør, jf. stk. 1, nr. 13.
 6) Et link eller en henvisning til Forsyningstilsynets sammenligningsportal, for slutkunder med et forbrug på op til 100.000 kilowatt-timer, jf. stk. 1, nr. 14.
 7) Elhandelsvirksomhedens navn og kontaktoplysninger, herunder oplysninger til kundeservice samt e-mailadresse, jf. stk. 1, nr. 15.
 8) Oplysninger om slutkundens rettigheder vedrørende tvistbilæggelse, herunder kontaktoplysninger til Ankenævnet på Energiområdet, jf. stk. 1, nr. 16.
 9) Et direkte link til Energistyrelsens hjemmeside med information om slutkundens rettigheder, jf. stk. 1, nr. 17.
 Stk. 5. Alle regninger og faktureringsoplysninger skal udleveres til slutkunden omkostningsfrit.
Kapitel 3 Aconto fakturering § 3. Benytter elhandelsvirksomheden aconto fakturering skal aconto faktureringen som minimum indeholde oplysninger om følgende:
 1) Den samlede pris og det forventede forbrug i aconto perioden samt sidste rettidige indbetalingsdato.
 2) Pristypen og produktnavn.
 3) Produktbetegnelsen.
 4) Abonnement for perioden i kr.
 5) Den samlede pris for leveret el i øre pr. kilowatt-timer, som fastsat i § 2, stk. 1.
 6) Eventuelle gebyrer, der skyldes den pågældende slutkundes forhold, med specificering af gebyrtype samt størrelse.
 7) Aftagenumre eller målerpunkt ID for leveringspunktet.
 8) Adgang til digital platform, hvis tjenesteydelser af denne art tilbydes.
 9) Oplysning om fremtidig ændring af et produkt, pris eller en rabat angives på regningen sammen med datoen for ændringen.
 10) Kontraktperiodens udløb, hvis det relevant.
 11) Oplysninger om muligheden for og fordelene ved at skifte produkt eller leverandør.
 12) Et link eller en henvisning til Forsyningstilsynets sammenligningsportal for slutkunder med et forbrug på op til 100.000 kilowatt-timer.
 13) Elhandelsvirksomhedens navn og kontaktoplysninger, herunder oplysninger til kundeservice samt en e-mailadresse.
 14) Oplysninger om slutkundens rettigheder vedrørende tvistbilæggelse, herunder kontaktoplysninger til Ankenævnet på Energiområdet.
 15) Et direkte link til Energistyrelsens hjemmeside med information om slutkundens rettigheder.
 Stk. 2. Følgende oplysninger skal være tydeligt fremhævet på slutkundens faktura og være tydeligt adskilt fra andre dele af fakturaen:
 1) Den samlede pris der skal betales.
 2) Betalingens forfaldsdato.
 3) En klar erklæring om at produktionen af alle typer af energikilder kan drage fordel af støtteordninger.
 Stk. 3. Følgende faktureringsoplysninger skal være tydeligt fremhævet og tydeligt adskilt fra andre dele af de øvrige faktureringsoplysninger på slutkundens faktura, herunder oplysninger omfattet af stk. 2:
 1) Det samlede forventede elektricitetsforbrug i faktureringsperioden, jf. stk. 1, nr. 1.
 2) Produktbetegnelsen, jf. stk. 1, nr. 3.
 3) Slutkundens aftagenumre eller målerpunkt ID for leveringspunktet, jf. § 3, stk. 1, nr. 7.
 4) Datoen for kontraktens udløb, såfremt det vurderes relevant, jf. stk. 1, nr. 10.
 5) Oplysninger om muligheden for og fordele ved at skifte produkt eller leverandør, jf. stk. 1, nr. 11.
 6) Et link eller en henvisning til Forsyningstilsynets sammenligningsportal for slutkunder med et forbrug på op til 100.000 kilowatt-timer, jf. stk. 1, nr. 12.
 7) Elhandelsvirksomhedens navn og kontaktoplysninger, herunder oplysninger til kundeservice samt e-mailadresse, jf. stk. 1, nr. 13.
 8) Oplysninger om slutkundens rettigheder vedrørende tvistbilæggelse, herunder kontaktoplysninger til Ankenævnet på Energiområdet, jf. stk. 1, nr. 14.
 9) Et direkte link til Energistyrelsens hjemmeside med information om slutkundens rettigheder, jf. stk. 1, nr. 15.
 Stk. 4. Alle regninger, fakturaer og faktureringsoplysninger skal udleveres til slutkunden omkostningsfrit.
Kapitel 4 Angivelse af energikilder § 4. Elhandelsvirksomheden skal på regningen angive hver energikildes bidrag til den elektricitet, som aftages af slutkunden i overensstemmelse med kontrakten.
Angivelsen skal fremgå på produktniveau.
 Stk. 2. Følgende oplysninger gøres tilgængelige for slutkunden sammen med eller som henvisninger på regningen og i aconto faktureringen:
1) Hver energikildes bidrag til elhandelsvirksomhedens samlede energisammensætning.
Sammensætning angives på nationalt plan, hvor kontrakten er indgået, samt på leverandørniveau, hvis elhandelsvirksomheden er aktiv i flere medlemsstater.
Sammensætning angives med udgangspunkt i det foregående år og angives på en forståelig, klar og sammenlignelig måde.
For elektricitet, der leveres via en elbørs eller som importeres fra en virksomhed uden for den Europæiske Union, kan de samlede tal, som børsen eller den pågældende virksomhed har fremlagt for det foregående år, anvendes.
 2) Oplysninger om miljøpåvirkning skal som minimum indeholde oplysninger om CO2-emissioner og radioaktivt affald, som følge af den elektricitet, der er produceret ved hjælp af elhandelsvirksomhedens samlede energisammensætning i det foregående år.
 Stk. 3. Ved anvendelse af elektricitet fra højeffektiv kraftvarmeproduktion kan oprindelsesgarantier udstedt i henhold til §§ 2-5 i bekendtgørelse om oprindelsesgaranti for elektricitet fra højeffektiv kraftvarmeproduktion anvendes.
 Stk. 4. Anvendelse af elektricitet fra vedvarende energikilder skal ske ved hjælp af oprindelsesgarantier i henhold til §§ 7-9, jf. §§ 2-5 i bekendtgørelse om deklaration af elektricitet til forbrugerne (Elmærkningsbekendtgørelsen).
Kapitel 5 Sanktionsbestemmelser § 5. Forsyningstilsynet kan meddele påbud om at efterkomme bestemmelserne i denne bekendtgørelses §§ 2-4.
§ 6. Medmindre højere straf er forskyldt efter anden lovgivning, straffes med bøde den, der 1) undlader at efterkomme påbud meddelt efter denne bekendtgørelses § 5, eller 2) undlader at efterkomme de i denne bekendtgørelse angivne krav til faktureringsoplysninger samt angivelse af energikilder.
 Stk. 2. Selskaber m.v. (juridiske personer) kan blive pålagt strafansvar efter reglerne i straffelovens 5. kapitel.
Kapitel 6 Ikrafttræden § 7. Bekendtgørelsen træder i kraft den 31. december 2020, jf. dog stk. 2.
 Stk. 2.  § 2, stk. 3 og 4, § 3 stk. 2 og 3, samt § 4 har virkning fra den 1. juli 2021 for elhandelsvirksomheder, hvis IT-systemer skal ændres for at opfylde disse regler.
 Stk. 3. Bekendtgørelse nr. 1400 af 3. december 2015 om elhandelsvirksomheders fakturering af omkostninger over for elforbrugere ophæves.
Forsyningstilsynet, den 25. november 2020 Carsten Smidt / Peter Falstaff 1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2019/944/EU af 5. juni 2019 om fælles regler for det indre marked for elektricitet og om direktiv 2012/27/EU (omarbejdning), EU-Tidende 2019, 158, side 125-199.
