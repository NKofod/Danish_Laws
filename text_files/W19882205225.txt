 Da det fremgik af uddannelsesreglerne for automekanikeruddannelsen, at  

 virksomheden afholder udgiften til 10 timers køreundervisning, og da det  

 fremgik af et protokollat mellem Jernets Arbejdsgiverforening og  

 Centralorganisationen af Metalarbejdere i Danmark, at det er virksomheden,  

 der godtgør elevens udgifter til transport til skolen, blev indklagede, der i  

 øvrigt ikke havde givet møde, pålagt at refundere eleven udgifterne til  

 transport og køretimer.
 Udskrift af protokol til behandling af tvistigheder mellem efg-elever og  

 praktikvirksomheder.
I nævnet til behandling af tvistigheder mellem efg-elever og  

 praktikvirksomheder er der den 23. november 1988 på grundlag af vedtagelse i  

 nævnsmøde den 22. november 1988 i sag nr. 2/1988: Efg-elev A mod Firmaet B  

 v/C afsagt følgende KENDELSE: Mellem klageren A, adr. x-by, født den 11. december 1967, og  

 indklagede B v/C, adr. x-by, blev der i juni 1986 oprettet en  

 uddannelsesaftale, hvorefter klageren skulle uddannes inden for jern og metal  

 (automekaniker) med uddannelsesperiode fra den 1. juli 1986 til 30. juni  

 1989.
 Indklagede har nægtet at betale klageren udgifter til kørekort og  

 klagerens transportudgifter under skoleopholdene.
 Ved klageskrift af 22. februar 1988 har klageren, ved sin faglige  

 organisation Dansk Metalarbejderforbund, indbragt sagen for nævnet, med  

 påstand om, at indklagede betaler klageren udgiften vedr. erhvervelsen af  

 kørekort og transportudgifter til teknisk skole.
 Indklagede har ikke afgivet svarskrift og har skønt lovligt varslet ikke  

 givet møde for Tvistighedsnævnet.
 Af uddannelsesreglerne for automekanikeruddannelsen fremgår, at  

 virksomheden skal betale udgifterne til elevens erhvervelse af førerbevis,  

 herunder indtil 10 timers køreundervisning.
Af protokollat om befordringsgodtgørelse for lærlinge og efg-lærlinge af  

 3. juli 1986 indgået mellem Jernets Arbejdsgiverforening og  

 Centralorganisationen af Metalarbejdere i Danmark fremgår, at virksomheden  

 godtgør lærlingens udgifter ved befordring, når den samlede skolevej er 20 km  

 eller derover.
Det bemærkes herved, at klageren har været på skoleophold i  

 henholdsvis 1 1/2 og 2 1/2 måned på Teknisk skole i Lyngby.
 Klageren har under personligt fremmøde for nævnet fremlagt en opgørelse  

 over udgifterne til erhvervelse af kørekort, herunder 10 køretimer af 190 kr.  

 De samlede udgifter er opgjort til 3.685 kr.
 Klageren har oplyst, at han under sine skoleophold har købt net-kort til  

 HT for i alt 5 måneder af 385 kr. og således i alt betalt 1.925 kr.
 Klageren har herefter ændret sin påstand, således at indklagede tilpligtes  

 at betale disse beløb.
 Tvistighedsnævnet skal udtale:
 Da indklagede er forpligtet til at betale klagerens udgifter til  

 erhvervelse af kørekort og hans transportudgifter under skoleopholdet, og da  

 nævnet finder at kunne lægge klagerens opgørelse over disse udgifter til  

 grund, tager Tvistighedsnævnet klagerens påstand til følge.
 THI BESTEMMES:
 Inden 14 dage betaler indklagede B v/C kr. 5.610,- til efg-elev A.
 Hver part bærer sine omkostninger.
