 1. Det følger af straffelovens § 247, stk. 1, at  

 straffen kan forhøjes med indtil det halve, hvis nogen af de  

 lovovertrædelser, der er nævnt i §§ 244-246, begås af en person, der  

 tidligere er dømt for forsætligt legemsangreb eller for en forbrydelse, der  

 har været forbundet med forsætlig vold.
 Anvendelse af gentagelsesvirkningen forudsætter, at det tidligere forhold  

 blev begået efter det fyldte 18. år, og at der ikke er forløbet mere end 5 år  

 efter, at den tidligere straf er udstået, jf. straffelovens § 81.
 2. Af bemærkningerne til forslag til lov nr. 350 af  

 23. maj 1997 om ændring af bl.a. straffeloven fremgår det, at der vil blive  

 udsendt instruktioner til anklagemyndigheden om anvendelsen af straffelovens  

 § 247, stk. 1.
 På denne baggrund skal jeg anmode om, at anklagemyndigheden i forbindelse  

 med tiltalerejsningen i sager om vold er opmærksom på, om den sigtede  

 tidligere er straffet for vold, således at bestemmelsen i straffelovens §  

 247, stk. 1, kan anvendes.
 I givet fald skal bestemmelsen citeres i anklageskriftet eller  

 forhørsbegæring og i eventuelle ankemeddelelser.
 Endvidere bør anklagemyndigheden under proceduren i sagen henvise til  

 bestemmelsen, således at der ved dommen kan tages stilling til bestemmelsens  

 anvendelse.
