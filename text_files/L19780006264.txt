 I tilslutning til udenrigsministeriets bekendtgørelse nr. 111 af 13.  

 december 1976, Lovtidende C, meddeles det, at Den tyske demokratiske Republik  

 med virkning fra den 7. juni 1978 har tiltrådt konventionen af 1. juni 1967  

 om ordensregler for fiskeriet i det nordlige Atlanterhav.
 Den tyske demokratiske Republik har ved deponeringen af sit  

 ratifikationsinstrument taget forbehold om, at republikken i henhold til  

 konventionens artikel 14, stk. 2, ikke anser sig for bundet af bestemmelserne  

 i artikel 13.
Den tyske demokratiske Republik har ligeledes meddelt, at  

 »Fischereikontrollbehorde der Deutschen Demokratischen Republik bei der  

 Vereinigung Volkseigener Betriebe Hochseefischerei Rostock« er udpeget  

 som den kompetente myndighed i henhold til konventionens artikel 12 for  

 anvendelsen af konventionens bestemmelser i forhold til Den tyske  

 demokratiske Republik.
Republikken afgav i forbindelse med deponeringen af  

 sit ratifikationsinstrument en erklæring om sin holdning til konventionens  

 artikel 18, hvorefter man anser konventionens anvendelse på kolonier og andre  

 afhængige territorier som styret af FN's kolonideklaration nr. 1514 (XV) af  

 14. december 1960.
 Nederlandenes ratifikationsinstrument af 28. juni 1976 - som bekendtgjort  

 i Lovtidende C, nr. 111 af 13. december 1976 - indeholder en erklæring om, at  

 ratifikationen omfatter »Kongeriget i Europa«.
 Forbundsrepublikken Tyskland har i forbindelse med deponeringen af sit  

 ratifikationsinstrument - som bekendtgjort i Lovtidende C, nr. 111 af 13.  

 december 1976 - taget forbehold om, at konventionens artikel 9, stk. 5 og 6,  

 i henhold til konventionens artikel 14, stk. 3, ikke skal finde anvendelse  

 over for kontraherende parter, der ikke anvender disse bestemmelser over for  

 Forbundsrepublikken Tyskland.
 Udenrigsministeriet, den 16. august  

 1978.
 F.M.
 EIGIL JØRGENSEN.
