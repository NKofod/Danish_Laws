Kendelse fra Pressenævnet i sag nr.  

 6/1998 K har klaget til Pressenævnet over en artikel bragt  

 i Hjemmet nr. 1/1998, idet han finder, at god presseskik er  

 overtrådt.
 Artiklen blev bragt på siden "Set i bakspejlet",  

 havde overskriften "Flugtkongens nytårsbrag", og var  

 sålydende:
"I Vejle kunne man nytårsmorgen den 1. januar 1988  

 høre Danmarks største nytårsbrag.
Det var "flugtkongen",  

 den 38-årige [navn], der havde fået smuglet dynamit ind i sin  

 celle i byens arresthus.
Fra en kontakt førte han strøm til  

 dynamitten, og mens han selv søgte ly bag sin seng, sprængte han  

 det 80 kilo tunge vindue med panserglas fem meter ud på en  

 græsplæne.
Via et halvtag kom [navn] op på  

 fængselsmuren og videre ud i friheden   og det var lykkedes ham en snes  

 gange tidligere under sine mere end 20 år i fængsel.
Friheden  

 varede dog kun til den 19. februar samme år, så blev han anholdt  

 af politiet i Rønde på Djursland." Artiklen blev ledsaget af et billede af klageren  

 påstemplet "10 år", hvilket markerede, at det omtalte foregik for  

 10 år siden.
 Klageren har anført, at han har været  

 løsladt på prøve efter afsoning af dommen for det omtalte  

 forhold, og at det har været belastende for hans kone pludselig  

 på det nuværende tidspunkt at få forholdet draget frem med  

 fotografi.
 Klageren har videre anført, at der ikke kan  

 være nogen almeninteresse, der taler for at offentliggøre  

 hverken hans navn eller hans fotografi 10 år efter, at handlingen er  

 begået.
 Bladet har i en udtalelse anført, at baggrunden for  

 rubrikken er, at der hos læserne er en stor interesse for at skue  

 tilbage i tiden, se begivenheder i et tidsmæssigt perspektiv og  

 genkalde i erindringen, hvad der rørte sig i samfundet dengang.  

 Også kriminelle begivenheder af usædvanlig karakter vil kunne  

 blive omtalt i den pågældende rubrik, og den omtalte begivenhed  

 var meget usædvanlig.
Bladet har videre anført, at bladet ikke finder det  

 i strid med de presseetiske regler at notere årsdagen for en så  

 kendt og omtalt begivenhed.
Derimod kan det diskuteres, om det var  

 nødvendigt at forsyne den pågældende omtale med både  

 navn og billede.
 Da bladet har vurderet, at en beklagelse i bladet vil  

 gøre ondt værre, har bladet sendt en beklagelse direkte til  

 klageren.
 I sagens behandling har følgende  

 nævnsmedlemmer deltaget: Axel Kierkegaard, Finn Rowold, Ulrik Holmstrup  

 og Preben Sørensen.
 Pressenævnet udtaler:
 Pressenævnet er enig med bladet i, at det ikke er i  

 strid med god presseskik i en rubrik af historisk tilsnit at omtale  

 usædvanlige begivenheder inden for den kriminelle verden, selv om der  

 er forløbet en årrække.
 Pressenævnet finder dog, at en sådan omtale  

 bør ske på en sådan måde, at den person, forholdet  

 vedrører, ikke kan genkendes.
 Da såvel klagerens billede som navn blev gengivet,  

 og da der ikke er tale om en sag, der er relevant i relation til en aktuel  

 sigtelse eller tiltale, finder Pressenævnet, at Hjemmet har tilsidesat  

 god presseskik, og nævnet udtaler sin kritik af bladet.
 Pressenævnet finder, at nævnets kendelse ikke  

 bør offentliggøres, idet dette ikke kan ske uden en yderligere  

 krænkelse af klageren.
 Afsagt den 25. februar 1998.
