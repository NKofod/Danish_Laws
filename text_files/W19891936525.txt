 Ankestyrelsen har behandlet 2 sager om hjælp efter bistandsloven til  

 anskaffelse af arbejdsmaskiner i form af tekstbehandlingsudstyr til blinde  

 med nogen indtægt og formue.
 I begge sager fandt Ankestyrelsen ansøgerne berettiget til at få  

 stillet det pågældende apparatur til rådighed som udlån mod selv at betale  

 halvdelen af anskaffelsesprisen.
 REDEGØRELSE FOR DE ENKELTE SAGER:
 1. J.nr. 11316-88.
 REDEGØRELSE FOR SAGEN:
 K var blind og modtog som følge heraf invaliditetsydelse og  

 bistandstillæg.
 K var uddannet socialrådgiver og fuldtidsansat i en privat forening, hvor  

 hun havde både foreningspolitiske og administrative opgaver, herunder en del  

 rejseaktivitet.
 Til dette arbejde søgte K om hjælp efter bistandsloven til anskaffelse af  

 et bærbart tekstbehandlingsudstyr (Versa Braille II) til blinde.  

 Anskaffelsesprisen var ca. 74.000 kr. excl. moms.
 Ansøgningen var bl.a. begrundet med, at K herved ville få udvidet de  

 arbejdsfunktioner, hun kunne klare selv, og tilpasse sig moderne teknologi.
 Om de økonomiske forhold var oplyst, at K ved udgangen af 1986 havde en  

 formue på 260.000 kr., og at den samlede indtægt var 250.000 kr. årligt -  

 heraf lønindtægt på ca. 219.000 kr.
 AFGØRELSEN, DER KLAGES OVER:
 Social- og sundhedsforvaltningen vurderede sagen efter bistandslovens §  

 42, stk. 8, men kunne ikke imødekomme ansøgningen på grund af K's indtægts-  

 og formueforhold.
 KLAGEN TIL ANKESTYRELSEN:
 Afgørelsen blev anket af K.
 SUPPLERENDE OPLYSNINGER EFTER ANKEN:
 Efter indankningen fremkom en udtalelse fra Dansk Blindesamfund.
 Det blev heri bl.a. gjort gældende, at der ikke var taget stilling til, om  

 det ansøgte - i hvert fald efter den 1. juli 1988 - kunne bevilges efter  

 bistandslovens § 58.
 Der henvistes videre til pkt. 76 i Socialministeriets cirkulære om  

 bistandslovens § 42 angående en lempelig vurdering af ansøgers økonomiske  

 forhold.
 Dansk Blindesamfund gav udtryk for den principielle opfattelse, at et  

 hjælpemiddel som det foreliggende burde bevilges uden hensyn til pågældendes  

 indtægts- og formueforhold, idet der var tale om et rent kompenserende  

 hjælpemiddel i lighed med de hjælpemidler, der typisk bevilges i medfør af  

 bistandslovens § 58.
 Der blev endvidere henvist til Socialstyrelsens vejledning af 14. juni  

 1988 om ydelse af hjælpemidler efter bistandslovens § 58, hvor det i pkt.  

 2.7.3. om udskiftning af hjælpemidler var anført, at udskiftning af et  

 hjælpemiddel også kan blive aktuel, hvis der er kommet et hjælpemiddel på  

 markedet, der er væsentligt bedre egnet for den handicappede person, eller  

 som i væsentlig grad bedre kan afhjælpe den handicappede persons  

 funktionsnedsættelse.
 Dette måtte tilsvarende kunne gøres gældende ved vurdering efter  

 bistandslovens § 42, stk. 8.
 LOVGRUNDLAG:
 Bistandslovens § 42, stk. 8.
 Socialministeriets vejledning af 26. juni 1987 om hjælp efter  

 bistandslovens § 42, pkt. 76.
 ANKESTYRELSENS AFGØRELSE:
 Efter de foreliggende oplysninger, bl.a. om K's helt specielle  

 arbejdssituation, var hun berettiget til støtte efter bistandslovens § 42,  

 stk. 8, til det ansøgte tekstbehandlingsudstyr.
Ankestyrelsen fandt derimod ikke, at det ansøgte tekstbehandlingsudstyr  

 kunne siges at være en forudsætning for, at K kunne arbejde overhovedet.
Der  

 var derfor ikke grundlag for at yde hjælpen efter bistandslovens § 58.
 Under henvisning til det oplyste om K's indtægts- og formueforhold fandt  

 Ankestyrelsen endvidere, at K selv burde afholde halvdelen af udgiften til  

 anskaffelse af udstyret.
 Endelig fandt Ankestyrelsen, at udstyret herefter af kommunen skulle  

 stilles til rådighed som udlån.
 Ankestyrelsen ændrede således social- og sundhedsforvaltningens afgørelse.
 REDEGØRELSE FOR DE ENKELTE SAGER:
 2. J.nr. 13513-88.
 REDEGØRELSE FOR SAGEN:
 M modtog invaliditetsydelse og bistandstillæg på grund af svagsyn.
 M arbejdede som telefonist i en større virksomhed med ca. 800 lokalnumre  

 og ca. 1.400 navne og titler, heraf mange udenlandske.
 Til dette arbejde søgte M om hjælp til et Braillex D 4601  

 tekstbehandlingsanlæg med CCTV læseapparat og tilhørende bord.
Pris ialt ca. 100.000 kr.
Apparaturet ville være til betydelig hjælp til  

 fx ajourføring af telefonlister samt korrekte oplysninger, når medarbejderne  

 var fraværende på grund af sygdom, ferie m.v.
Om de økonomiske forhold var oplyst, at M's ægtefælle var helblind og  

 modtog højeste førtidspension.
Ved udgangen af 1987 havde ægtefællerne en  

 formue på 542.000 kr., heraf godt 200.000 kr. i form af bankindestående  

 hidrørende fra arv, og resten i form af friværdi i henholdsvis helårsbolig og  

 fritidshus.
 M's arbejdsindtægt udgjorde i 1988 177.000 kr.
 AFGØRELSEN, DER KLAGES OVER:
 Social- og sundhedsforvaltningen tilbød at stille de nævnte apparater til  

 rådighed som udlån, såfremt M selv afholdt halvdelen af udgiften, ca. 50.000  

 kr.
 Social- og sundhedsforvaltningen begrundede med henvisning til punkt 76 i  

 Socialministeriets vejledning af 26. juni 1987 om hjælp efter bistandslovens  

 § 42 sin afgørelse med, at forvaltningen kunne se bort fra ægtefællernes  

 indtægt samt formue i form af ejerlejlighed og fritidshus men ikke fandt  

 ganske at kunne se bort fra formuen i form af bankindestående på godt 200.000  

 kr.
 KLAGEN TIL ANKESTYRELSEN:
 Afgørelsen blev anket af M.
 LOVGRUNDLAG:
 Bistandslovens § 42, stk. 8.
 Socialministeriets vejledning af 26. juni 1987 om hjælp efter  

 bistandslovens § 42, pkt. 76.
 ANKESTYRELSENS AFGØRELSE:
 Efter de foreliggende oplysninger om M's og ægtefællens økonomiske forhold  

 fandt Ankestyrelsen ikke grundlag for at ændre den af social-og sundheds  

 forvaltningen trufne afgørelse om at stille de nævnte apparater til rådighed  

 som udlån, såfremt M selv afholdt halvdelen af udgiften, ca. 50.000 kr.
 Ankestyrelsen lagde ved sin afgørelse ligesom socialforvaltningen særlig  

 vægt på størrelsen af formuen i form af bankindestående.
 Ankestyrelsen tiltrådte således social- og sundhedsforvaltningens  

 afgørelse.
