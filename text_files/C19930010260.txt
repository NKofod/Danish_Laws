1. Indledning Denne vejledning har til formål at redegøre for fortolkningen af de  

 væsentligste spørgsmål, der har været behandlet siden vedtagelsen af reglerne  

 om aktieselskabers og anpartsselskabers erhvervelse af landbrugsejendomme ved  

 ændringen af landbrugsloven i 1989. Reglerne findes i § 20 i landbrugsloven  

 (lovbekendtgørelse nr. 504 af 17. juli 1989).
Supplerende regler findes i Landbrugsministeriets bekendtgørelse nr. 550 af 15. august 1989 om  

 selskabers indberetningspligt efter landbrugsloven og - Landbrugsministeriets cirkulære nr. 38 af 8. marts 1990 om lov om  

 landbrugsejendomme, § 73 (landbrugslovscirkulæret).
 Der kan i øvrigt henvises til »Vejledning om selskabers erhvervelse  

 af landbrugsejendomme« (Jordbrugsdirektoratet, oktober 1989) med  

 tilhørende erklæringsskema, der kan fås ved henvendelse til kommunen  

 (ejendomsskattekontoret), jordbrugskommissionen eller Jordbrugsdirektoratet.
Reglerne i landbrugslovens § 20 var i 1989 en nyskabelse, som gav  

 landmanden mulighed for selskabseje af landbrugsejendomme.
Der er derimod  

 ikke givet selskaber uden for landbruget mulighed for at opkøbe  

 landbrugsejendomme, medmindre reglerne i § 20 iagttages.
Investorer kan kun  

 gå ind som mindretalsaktionærer som et alternativ til at yde  

 lånefinansiering.
 Efter selskabserhvervelsen stilles den person, der opfylder betingelserne  

 i lovens § 20 - landmanden i selskabet - i relation til landbrugslovens  

 regler fuldt ud, som om den pågældende var personlig ejer af ejendommen, idet  

 han som landmanden i selskabet betragtes som medejer af den pågældende  

 landbrugsejendom.
For landbrugets støtteordninger gælder som hovedregel, at disse ikke  

 omfatter landbrug, der drives i selskabsform.
Det gælder bl.a.  

 forbedringsordningen og yngre jordbruger-ordningen.
2. Stemmeretsbegrænsning Efter en rent sproglig fortolkning af landbrugslovens § 20 er det en  

 betingelse for anvendelse af denne bestemmelse, at landmanden i selskabet  

 ejer aktier eller anparter, som umiddelbart i kraft af den stemmeret, som er  

 tillagt de pågældende aktier eller anparter, repræsenterer flertallet af  

 stemmerne i selskabet.
Dette flertal skal fremgå umiddelbart af aktiernes  

 eller anparternes fordeling mellem ejerne og en evt. forskydning i  

 stemmevægten.
Flertallet må derimod ikke fremkomme som resultat af særlige  

 aftaler mellem aktionærerne eller anpartshaverne.
Uanset, at en alternativ  

 aftale om stemmeretsbegrænsning evt. kan tænkes at sikre den i loven  

 forudsatte indflydelse i selskabet, findes en sådan aftale ikke at være  

 omfattet af ordlyden i lovens § 20.
Det følger heraf, at landmanden i et aktieselskab, der erhverver en  

 landbrugsejendom i medfør af landbrugslovens § 20, altid må være i besiddelse  

 af mindst lidt over 9 pct. af aktiekapitalen.
Bestemmelserne i  

 aktieselskabslovens § 67 (lovbekendtgørelse nr. 659 af 25. september 1991),  

 som maksimerer muligheden for forskel i stemmevægt til 1:10, medfører, at  

 kravet om besiddelse af aktier, der repræsenterer flertallet af stemmerne i  

 selskabet, ellers ikke kan opfyldes.
Vedrørende anpartsselskaber forholder det sig derimod således, at der  

 efter anpartsselskabsloven (lovbekendtgørelse nr. 660 af 25. september 1991)  

 ingen begrænsninger er i mulighederne for forskel i stemmevægt.
Det er  

 herefter lovligt også efter landbrugslovens § 20, at der i anpartsselskabet  

 er anparter helt uden stemmeret.
3. Den daglige drift Ifølge § 73, stk. 7, i Landbrugsministeriets cirkulære nr. 38 af 8. marts  

 1990 om lov om landbrugsejendomme, kan deltagerne i et »§  

 20-selskab« indgå aktionæroverenskomster og anpartshaveroverenskomster i  

 det omfang, de ikke strider mod lovgivningen, herunder de hensyn, der ligger  

 bag landbrugslovens § 20, eller selskabets vedtægter.
Denne aftalefrihed  

 gælder også for bestemmelser i selskabets vedtægter, som regulerer forholdet  

 mellem parterne.
Det er imidlertid en forudsætning for anvendelsen af  

 landbrugslovens § 20, at landmanden i selskabet i kraft af sin stemmeflerhed  

 træffer de sædvanlige beslutninger om den daglige drift.
Dette indebærer bl.a., at det vil være i strid med lovens § 20 at aftale,  

 at alle beslutninger på generalforsamlinger skal træffes med en kvalificeret  

 majoritet således, at landmandens stemmer ikke alene giver flertal.
Krav om  

 kvalificeret majoritet vil dog kunne stilles med hensyn til mere vidtrækkende  

 beslutninger om virksomhedens fremtid, om udlodning og anvendelse af overskud  

 m.v., men ikke med hensyn til beslutninger vedrørende den daglige drift.
4. Bestyrelsens sammensætning og tegningsretten Hvad angår bestyrelsens sammensætning og tegningsretten i selskabet bør de  

 almindelige regler i selskabslovgivningen så vidt muligt kunne finde  

 anvendelse.
Kun tilfælde, hvor der er fare for, at en selskabskonstruktion  

 vil være egnet til at reducere landmandens indflydelse i selskabet i forhold  

 til den af loven forudsatte, bør forhindres.
En bestyrelse må således ikke  

 kunne overtage den daglige driftsledelse uden om landmanden.
Bestemmelser om tegningsret, der giver andre end landmanden i selskabet  

 ret til uden om denne at tegne selskabet, er i strid med forudsætningen om  

 landmandens ledelse af den daglige drift.
Under hensyn til, at bestemmelser  

 om tegningsret er udtryk for legitimationen overfor 3. mand og ikke er  

 afgørende for den inter partes aftalte beslutningskompetence, vil en  

 bestemmelse, hvorefter tegning forudsætter både direktørens (landmandens)  

og et eller flere bestyrelsesmedlemmers (investorernes) medvirken,  

 være acceptabel, forudsat det ikke indskrænker landmandens ret til at træffe  

 sædvanlige dispositioner vedrørende den daglige drift.
Heri ligger også, at  

 beslutninger skal kunne træffes hurtigt uden en omstændelig procedure.  

 Problemer i tilfælde af, at landmanden på grund af fravær ikke kan udnytte  

 sin tegningsret sammen med et bestyrelsesmedlem, bør kunne løses i  

 vedtægterne, f.eks. ved en midlertidig bemyndigelse til en anden person.
Forudsætningen om landmandens ledelse af den daglige drift og  

 tegningsreglen i § 60, stk. 3, i aktieselskabsloven og § 41, stk. 3, i  

 anpartsselskabsloven, hvorefter den samlede bestyrelses tegningsret ikke kan  

 begrænses, indebærer, at landmanden skal være medlem af bestyrelsen.
Der kan  

 dog ikke stilles krav om, at landmanden besidder flertallet af pladserne i  

 bestyrelsen, for så vidt selskabskonstruktionen ikke iøvrigt frembyder fare  

 for, at landmandens indflydelse i selskabet reduceres i forhold til den af  

 loven forudsatte.
5. Køberet Lovligheden af bestemmelser i vedtægterne om, at andre aktionærer har ret  

 til at erhverve landmandens aktier, må forudsætte, at landmanden er tilsikret  

 en rimelig økonomisk ordning og et passende varsel.
Fristen i forbindelse med  

 mindretalsaktionærers ret til overtagelse af landmandens aktier må være på  

 mindst 6 måneder, hvorved kan henvises bl.a. til analogien af bestemmelsen i  

 landbrugslovens § 27.
 Det bemærkes i den anledning, at det er en betingelse for selskabets  

 lovlighed i relation til landbrugsloven, at der til enhver tid er en landmand  

 i selskabet, der opfylder landbrugslovens § 20.
 Selskabet skal sende indberetning til Jordbrugsdirektoratet ved enhver  

 ændring af ejerforholdene, der medfører, at den deltager, der hidtil har  

 opfyldt landbrugslovens erhvervelsesbetingelser og kravet om stemmeflertal i  

 selskabet, ikke længere repræsenterer flertallet af stemmerne i selskabet,  

 jf. fornævnte bekendtgørelse om selskabers indberetningspligt.
