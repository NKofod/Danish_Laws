Landsskatteretskendelse Momspligt - prøvemøbler leveret til Tyskland Reference:
ML § 34, stk. 1 A A/S' klage til Landsskatteretten skyldtes, at selskabet  

 for perioden 1/9 1996 - 31/8 1998 var anset for momspligtig af  

 prøvemøbler leveret til Tyskland.
Det fremgik, at selskabet solgte møbler til  

 både hjemmemarkedet og til eksportmarkeder.
I udlandet var salget  

 forestået af agenter, der alle var bosiddende i de respektive lande.  

 Samtlige agenter var provisionslønnede.
Det fremgik videre, at selskabet i den her omhandlede  

 periode havde leveret prøve/udstillingsmøbler til den i  

 Tyskland bosiddende agent.
Den bogførte værdi heraf var af told-  

 og skatteregionen opgjort til 740.676 kr.
Der var i forbindelse med  

 leverancerne udstedt interne fakturaer, hvoraf fremgik, at Selskabet havde  

 anset leveringerne for momsfrie leveringer.
De leverede møbler var  

 ikke returneret til selskabet.
Hverken selskabet eller agenten var  

 momsregistreret i Tyskland.
Selskabets repræsentant havde oplyst, at de  

 overførte prøvemøbler var anvendt til  

 prøvemøblering hos kunder, på udstillinger m.v.  

 Møblerne var overført enten til det konkrete brugssted i  

 Tyskland eller til lagerfaciliteter, som selskabet havde lejet hos en  

 speditør.
I sidstnævnte tilfælde havde den tyske agent  

 haft kompetence til at forestå opstilling af møblerne hos  

 potentielle kunder.
Når møblerne var indgået på  

 lageret, havde selskabets således ikke længere kontrol med, hvor  

 de befandt sig.
Agenten var bemyndiget til at overdrage  

 prøvemøbler til den tyske slutkunde uden separat beregning,  

 idet omkostninger til prøvemøbler i et vist omfang var  

 indregnet i prisen på den efterfølgende leverance til kunden.
I  

 andre tilfælde genanvendtes møblerne til en ny  

 prøvemøblering hos en anden kunde og blev opbevaret hos et  

 transportfirma, indtil den nye prøvemøblering kunne etableres.  

 Selskabet afholdt eventuelle udgifter til fragt af møblerne internt i  

 Tyskland.
For at dække omkostningerne til prøvemøbler  

 opererede Selskabet med et prisniveau for salg i Tyskland, som var  

 højere end prisniveauet for salg på det danske marked.  

 Prisniveauet kunne dog ikke forhøjes ubegrænset og for at  

 begrænse omkostningerne til prøvemøbler, var det fastsat  

 internt i selskabet, at omkostningen til prøvemøbler  

 højst måtte udgøre 4% af nettoomsætningen på  

 det tyske marked.
Hvis den tyske agent udleverede prøvemøbler  

 uden særskilt beregning til en værdi, der oversteg de 4%,  

 modregnede selskabet det resterende beløb i agentens provision.
For  

 den her omhandlede periode var der i alt foretaget modregning i agentens  

 provision med 18.461,15 kr.
Det var oplyst, at at den foretagne provisionsmodregning  

 alene blev praktiseret i Tyskland.
Ved udførsel af  

 prøve/udstillingsmøbler til andre lande, blev møblerne  

 fraskrevet i det interne regnskab, når de blev modtaget retur.
Ved den påklagede afgørelse var selskabet  

 anset for momspligtig af de i den omhandlede periode til Tyskland fakturerede  

 prøvemøbler.
Der var som begrundelse herfor henvist til, at  

 leveringen af møblerne ikke kunne anses som en midlertidig levering  

 men måtte anses som en varig udførsel, da møblerne ikke  

 blev returneret til Danmark.
Regionen havde henvist til § 77, stk. 2, i  

 bekendtgørelsen til momsloven, hvorefter en virksomhed, der ikke fik  

 tilbageleveret varer, der var midlertidigt overført til et andet  

 EU-land, skulle medregne værdien af de pågældende varer til  

 den samlede værdi af EU-leverancer, jf. § 48, stk. 6, og berigtige  

 virksomhedens liste over EU-leverancer efter § 71. Det var anført, at  

 denne bestemmelse forudsatte, at der blev afgivet listeoplysninger i  

 overensstemmelse med de almindelige regler for EU-handel mellem 2  

 momsregistrerede virksomheder.
Disse regler kunne imidlertid ikke anvendes i  

 dette tilfælde, da der ikke var tale om salg til en momsregistreret  

 virksomhed.
Overførslen kunne  derfor ikke anses for momsfritaget  

 efter momslovens § 34, stk. 1, nr. 1, idet det var en betingelse, at  

 modtageren var momsregisteret i det pågældende land. § 34, stk.  

 1, nr. 4, kunne heller ikke finde anvendelse, da det også efter denne  

 bestemmelse var en betingelse, at kunden - d.v.s. virksomhedens registrerede  

 enhed i det pågældende land - var momsregistreret.
Der skulle  

 derfor - ligesom for leverancer efter § 34, stk. 1 - også indsendes  

 listeoplysninger over leverancerne efter bekendtgørelsens § 72, stk.  

 1, og der skulle betales moms af den pågældende erhvervelse i  

 bestemmelseslandet.
Da hverken virksomheden eller  agenten var  

 momsregistrerede i Tyskland, måtte overførslen sidestilles med  

 et salg til en privatkunde, og der skulle derfor betales dansk moms.
 Selskabets repræsentant havde over for  

 Landsskatteretten nedlagt påstand om, at det anerkendtes, at selskabet  

 ikke var momspligtig af de omhandlede leverancer.
Det var til støtte herfor principalt gjort  

 gældende, at der ikke var grundlag for at anse agenten som erhverver af  

 de pågældende møbler, da møblerne var eller senere  

 ville blive overdraget til tyske kunder i forbindelse med  

 efterfølgende møbelsalg.
Det var nærmere anført,  

 at efter artikel 5 i 6. momsdirektiv skulle ved levering af et gode  

 forstås retten til som ejer at råde over et materielt gode.  

 Agenten havde aldrig opnået sådan ejendomsret over  

 møblerne.
I stedet måtte møblerne anerkendes som solgt  

 til de tyske kunder, idet prisen herfor var indregnet ved senere leveringer  

 til disse kunder.
Disse kunder betalte således tysk erhvervelsesmoms af  

 salgsprisen inklusive den "skjulte" værdi af  

 prøvemøblerne.
Leverancerne var derfor fritaget for dansk moms  

 efter momslovens § 34, stk. 1, nr. 1. Der skulle heller ikke betales dansk  

 moms af fakturasummen for den del af møblerne, der blev opbevaret i  

 Tyskland med henblik på senere genudstilling.
Disse møbler var  

 selskabets ejendom, indtil de blev overdraget til en tysk kunde og  

 værdien på dette tidspunkt blev indregnet i den samlede leverance  

 til kunden.
Repræsentanten havde subsidiært gjort  

 gældende, at leveringerne var momsfritaget efter momslovens § 34, stk.  

 1, nr. 4, idet overførslen måtte anses som overførsel af  

 varer til virksomhedens brug i et andet EU-land.
Selskabet var på  

 overførselstidspunktet ikke momsregistreret i Tyskland, ligesom der  

 ikke var sket almindelig fakturering af varerne.
Disse forhold måtte  

 imidlertid falde ind under de tyske myndigheders kompetence og kunne ikke  

 medføre, at salgsummen ansås for momspligtig i Danmark.
Endelig havde repræsentanten gjort gældende,  

 at momslovens § 5, hvorefter vederlagsfri overdragelse af varer var  

 sidestillet med levering mod vederlag, ikke kunne finde anvendelse  

 vedrørende de omhandlede leverancer.
Repræsentanten havde herved  

 henvist til Momsnævnets afgørelse i TfS 1996.56, hvor en  

 virksomhed blev indrømmet fradragsret for udgifter til til  

 indkøb af gasgrills og kasetteradioer, der blev anvendt til  

 udstilling/demonstration, og som blev forblev hos de pågældende  

 supermarkeder efter endt brug, uden at virksomheden modtog vederlag herfor.  

 Nævnet indrømmede den pågældende virksomhed fuldt  

 fradrag for momsen af de pågældende udgifter, idet Nævnet  

 ikke fandt, at der forelå noget donatorisk element.
Nævnet lagde  

 herved vægt på, at varene efter endt brug havde en meget lav  

 restværdi.
Repræsentanten havde anført, at sagen  

 vedrørte fradragsret, men at den var anvendelig ved bedømmelsen  

 af anvendelseområdet for § 5. Selskabets møbler havde  

 tilsvarende ikke længere den oprindelige værdi, når de  

 havde været udstillet.
Af imagemæssige grunde ønskede  

 selskabet ikke at sælge brugte møbler fra egen produktion, og  

 møblernes realistiske værdi måtte derfor anses som nul.  

 Selskabet havde naturligvis mulighed for at tage møblerne tilbage til  

 Danmark, men omkostningen til transport af møblerne var imidlertid  

 så stor, at set i forhold til de brugte møblers restværdi,  

 ville der ikke være fornuft i en sådan procedure.
Et alternativ  

 kunne være at destruere møblerne, men i lighed med den i  

 Momsnævnets afgørelse omhandlede virksomhed, havde selskabet  

 fundet, at overdragelse af de udstillede genstande trods alt havde en vis  

 reklamemæssig værdi for selskabet.
En sådan værdi  

 opnåedes ikke ved destruktion.
 Landsskatteretten udtalte:
Det lagdes til grund, at de pågældende  

 møbler ikke var returneret til selskabet, og at møblerne derfor  

 ikke var omfattet af den særlige ordning om varer, der midlertidigt var  

 overført til et andet EU-land, jf. § 77, stk. 1 og 2, i  

 bekendtgørelsen til momsloven.
Det lagdes endvidere til grund, at  

 selskabet ikke var i besiddelse af dokumentation for, hvorledes der var  

 forholdt med de omhandlede møbler, og at den tyske agent have  

 været bemyndiget til at lade møblerne forblive hos potentielle  

 kunder, hvor de havde været udstillet.
Selskabet havde ikke modtaget andet direkte "vederlag" for  

 varerne end det af repræsentanten opgjorte beløb på  

 18.461,15 kr., der var modregnet i agentens provision.
Dette beløb  

 fandt Landsskatteretten ikke var vederlag for møblerne i momslovens §  

 4´s forstand, idet det ikke fandtes godtgjort, at agenten havde erhvervet  

 ejendomsret til møblerne.
Efter momslovens § 5, stk. 1, sidestilledes med levering  

 mod vederlag udtagning, herunder anvendelse, af varer fra virksomheden,  

 såfremt der var opnået fuld eller delvis fradragsret ved  

 indkøb, fremstilling m.v. af de pågældende varer.
Det  

 gjaldt, når udtagning skete til privat brug for virksomhedens indehaver  

 eller til vederlagsfri overdragelse eller i øvrigt til formål,  

 som ikke vedrørte den registreringspligtige virksomheds levering af  

 varer og ydelser.
Udtagning af reklameartikler og lign. til en værdi af  

 mindre end 100 kr. ekskl. afgift og vareprøver sidestilledes ikke med  

 en levering.
Det bagvedliggende bestemmelse i 6. momsdirektiv artikel  

 5, stk. 6 var sålydende: " Med levering mod vederlag sidestilles det  

 forhold, at en afgiftspligtig person fra sin egen virksomhed udtager et gode,  

 som han anvender til privat brug for sig selv eller sit personale, eller som  

 han overdrager vederlagsfrit, eller i øvrigt benytter til et  

 virksomheden uvedkommende formål, såfremt dette gode eller de  

 bestanddele, det er sammensat af, har givet ret til fuldt eller delvist  

 fradrag af merværdiafgiften.
Udtagelse af goder til virksomhedens eget  

 brug i fom af gaver af ringe værdi og vareprøver omfattes dog  

 ikke af af denne bestemmelse".
Landsskatteretten fandt efter ordlyden af momslovens § 5,  

 stk. 1, og den citerede bestemmelse i 6. momsdirektiv ikke grundlag for at  

 antage, at det var en betingelse for at anse en vederlagsfri overdragelse som  

 omfattet af denne bestemmelse, at den pågældende momsregistrede  

 virksomhed havde haft gavehensigt.
Således måtte også  

 sådanne vederlagsfrie overdragelser, som skete i virksomhedens  

 interesse, og som ikke kunne karakteriseres som gaver af ringe værdi,  

 anses som omfattet af bestemmelsen, jf. herved også EF-domstolens  

 afgørelse i sag C-48/97 (Kuwait Petroleum).
 Det bemærkedes videre, at der ikke var grundlag for  

 at antage, at de omhandlede møbler var af en sådan ringe  

 værd, som omhandlet i 6. momsdirektiv artikel 5, stk. 6. Ved  

 bedømmelsen heraf kunne der ikke lægges vægt på, at  

 selskabet havde et princip om ikke at sælge brugte møbler,  

 ligesom udgifterne til transport af møblerne til Danmark ikke havde  

 indflydelse på denne vurdering.
Landsskatteretten fandt derfor, at møblerne var  

 udtaget af selskabet til vederlagsfri overdragelse, som efter momslovens § 5,  

 stk. 1, var sidestillet med levering mod vederlag.
Efter momslovens § 28,  

 stk. 1, var afgiftsgrundlaget ved sådan udtagning indkøbsprisen  

 eller fremstillingsprisen.
Der fandtes således ikke grundlag for at anse  

 overdragelserne for momsfritaget efter momslovens § 34, stk. 1, nr. 1, da det  

 ikke var godtgjort, at modtagerne af varerne var momsregistrerede i et andet  

 EU-land.
Retten kunne heller ikke tiltræde repræsentantens  

 anbringende om, at varernes værdi skulle anses for indregnet i senere  

 leverancer til momsregistrerede virksomheder, allerede fordi det ikke var  

 godtgjort, hvem der var modtagere af de omhandlede møbler, og om disse  

 modtagere senere havde erhvervet afgiftspligtige varer fra virksomheden.
Landsskatteretten fandt endelig ikke grundlag for at anse  

 overdragelserne for momsfritaget efter momslovens § 34, stk. 1, nr. 4, idet  

 selskabet ikke var momsregistreret i Tyskland.
Af de af told- og  

 skatteregionen anførte grunde blev det således tiltrådt,  

 at opfyldelsen af denne betingelse tillige skulle påses af de danske  

 myndigheder, og måtte anses som en betingelse for fritagelse for dansk  

 moms.
 Den påklagede afgørelse, hvorefter  

 leveringerne blev anset som momspligtige, blev stadfæstet.
