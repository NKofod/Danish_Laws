(Til de forsikringsselskaber og forbund  

 m.v., der er godkendt til tegning af forsikring efter  

 arbejdsskadeforsikringsloven) Efter arbejdsskadeforsikringslovens § 25 skal forsikringsselskabet afholde  

 udgifter til skadelidtes sygebehandling og optræning, sålænge sagen er under  

 behandling i Sikringsstyrelsen og styrelsen skønner sygebehandlingen fornøden  

 for at opnå bedst mulig helbredelse.
Kun udgifter, der ikke betales efter lov  

 om offentlig sygesikring eller som led i behandlingen på offentlig sygehus,  

 skal afholdes af forsikringsselskabet.
 Ifølge nuværende praksis betales smertestillende medicin normalt ikke  

 efter § 25, idet denne medicin ikke anses for at have helbredende virkning.
Styrelsen finder imidlertid, at denne fortolkning af § 25 må anses for at  

 være for restriktiv, idet det må anses som led i behandlingen af en  

 arbejdsskade at behandle de smerter, som skadelidte har pådraget sig som  

 følge af arbejdsskaden.
Det må antages, at skadelidte uden smerter vil  

 fungere bedre i sin hverdag, hvilket antagelig vil bidrage til bedst mulig  

 helbredelse.
Sikringsstyrelsen har derfor besluttet at ændre praksis, således at  

 udgifter til smertestillende medicin under sagens behandling fremover  

 afholdes efter § 25, forudsat at medicinen er lægeordineret, og der ydes  

 tilskud til den pågældende medicin efter lov om offentlig sygesikring.
Dette  

 er i overensstemmelse med praksis vedrørende betaling af andre former for  

 behandling.
 I tilfælde, hvor det er åbenbart, at medicinen ikke har relation til  

 arbejdsskaden, dækkes udgifterne ikke efter § 25.
