Meddelt tilladelse til, at et luftfartsselskab kunne samkøre  

 oplysninger om egne og samarbejdspartners kunder i forbindelse med et nyt  

 markedsføringskoncept.
Dog udtalt, at visse af de registrerede oplysninger  

 ikke måtte danne grundlag for markedsføring for andre virksomheder.
SAS anmodede Registertilsynet om tilladelse til at foretage samkøring af  

 registre i forbindelse med et nyt  

 markedsføringskoncept »SAS EuroBonus«.
Dette indebar medlemskab af  

 en til formålet oprettet klub, hvor kunder hos Scandinavian  

  Airlines System (SAS), SAS International Hotels, Hertz  

  Biludlejning, Swissair, Austrian Airlines og All Nippon Airways  (ANA) kunne  

 blive medlem.
Det var oplyst, at formålet med EuroBonus-programmet var at kunne tilbyde  

 bedre service og bonusrejser til de af SAS' kunder, der ønskede at være  

 medlem.
Princippet i programmet var, at jo mere en kunde rejste med SAS,  

 desto bedre service ville vedkommende få, ligesom muligheden for at få  

 bonusrejser ville være afhængig af antallet af rejser med SAS og køb hos de  

 øvrige samarbejdspartnere i programmet.
Det var endvidere oplyst, at det for at kunne give medlemmerne  

 servicefordele og bonus på baggrund af deres samlede køb hos SAS og de øvrige  

 samarbejdspartnere ville være nødvendigt at foretage en samkøring af  

 oplysninger fra hver enkelt partner i SAS' edbsystem.
SAS ville derfor fra  

 hver partner modtage oplysninger om køb pr. medlem hos de pågældende  

 partnere.
Disse oplysninger ville i SAS' edb-system blive samkørt med  

 medlemmets køb hos SAS.
 Det var anført, at kun SAS ville få adgang til de ved samkøringen  

 registrerede oplysninger i databasen, og at de øvrige samarbejdspartnere ved  

 en kode var teknisk afskåret fra adgang til de samkørte oplysninger.
 Oplysningerne omfattede navn, adresse og øvrige svar på  

 indmeldelsesblankettens spørgsmål samt oplysninger om medlemmernes køb  

 hos SAS og de øvrige partnere i programmet.
 De til ordningen knyttede virksomheder skulle ikke have adgang til  

 indmeldelsesblankettens oplysninger og ville således heller ikke få adgang  

 til oplysninger om medlemmer, der ikke var de pågældendes kunder.
Det primære formål med samkøringen var at udregne medlemmernes points, der  

 dannede basis for tildelingen af bonusrejser, serviceydelser m.v.
Derudover  

 ville oplysningerne blive brugt af  SAS i markedsføringsøjemed.
Årsagen til, at der skulle indrapporteres så detaljerede købsoplysninger  

 til SAS, var, at de særlige udregningsklausuler bevirkede, at alene SAS  

 via SAS- EuroBonusprogrammet kunne foretage udregningen af points.
F.eks.  

 kunne leje af bil hos Hertz  Biludlejning kun give points, såfremt man  

 samtidig boede på et  SAS Hotel.
Det var endvidere oplyst, at SAS som administrator af ordningen skulle  

 markedsføre bonusprodukterne til ordningens medlemmer.
Herudover ville de  

 samkørte oplysninger endvidere blive anvendt som nævnt til markedsføring  

 af SAS' egne produkter, ligesom SAS på vegne af de andre selskaber i  

 ordningen skulle udsende markedsføringsmateriale for disse produkter.
 Sagen blev på dette grundlag behandlet på et møde i Registerrådet, og  

 Registertilsynet udtalte herefter, at den af SAS foretagne registrering i  

 forbindelse med Euro-bonusordningen ville være reguleret af lov om private  

 registre § 3, stk. 1.
På indmeldelsesblanketten blev anført bl.a. følgende oplysninger: Navn,  

 titel, stilling, adresse, telefonnummer, fødselsdag, køn, civilstand, antal  

 børn, firmanavn, firmaadresse, og telefonnummer, rejseoplysninger,  

 sportsinteresser og kulturinteresser.
Specielt vedrørende oplysninger om  

 sportsinteresser og kulturinteresser, udspecificeret i henholdsvis 10 og 8  

 kategorier, var det bl.a. anført på blanketten, at oplysningerne skulle  

 forbedre SAS' service og tilpasse EuroBonus aktiviteterne til medlemmernes  

 personlige interesser.
Formålet med registreringen af indmeldelsesblankettens oplysninger var at  

 kunne udforme markedsføringen over for medlemmerne, således at de kun modtog  

 materiale, der havde deres interesse.
Skiferier og familierejser på tilbud  

 ville herefter kun være relevante for nogle medlemmer.
 Registertilsynet var af den opfattelse, at registreringen i SAS af disse  

 oplysninger ikke kunne antages at stride mod § 3, stk. 1.
 Registertilsynet udtalte dog for så vidt angik oplysningerne om sport og  

 kultur, udspecificeret i henholdsvis 10 og 8 kategorier, at disse oplysninger  

 kun måtte registreres under den forudsætning, at det skete som led i  

 bonus-ordningen og således ikke til brug for markedsføring for andre  

 virksomheder m.v. af produkter og aktiviteter som nævnt i blanketten.
Registertilsynet var på det foreliggende grundlag af den opfattelse, at  

 samkøringen måtte antages at være begrundet i bonuskonceptets struktur.  

 Registertilsynet lagde herved vægt på, at samkøringen efter det oplyste alene  

 omfattede de køb, hvor medlemmet havde fremvist sit medlemsbevis og dermed  

 implicit anmodet om, at købet blev indrapporteret til SAS.
Ydermere havde  

 Registertilsynet taget i betragtning, at de tilknyttede virksomheder ikke  

 skulle have adgang til de ved samkøringen registrerede oplysninger.
 Det blev i den forbindelse forudsat, at der blev givet de registrerede  

 meddelelse om samkøringen.
Registertilsynet havde således ikke bemærkninger til, at samkøringen kunne  

 ske med det formål at udregne medlemmernes points, der skulle danne basis for  

 tildelingen af bonusrejser, serviceydelser m.v.
Da det imidlertid endvidere  

 var oplyst, at de samkørte oplysninger ville blive anvendt af SAS i  

 markedsføringsøjemed for alle samarbejdsparterne, henledte Registertilsynet  

 opmærksomheden på lovens § 4 b.
 Det måtte derfor forudsættes, at der blev indhentet et samtykke som nævnt  

 i bestemmelsen fra de registrerede, såfremt SAS skulle anvende de til  

 samkøringen videregivne oplysninger til brug ved markedsføring.
 (* 1) Registertilsynets Årsberetning 1992 side 99.
