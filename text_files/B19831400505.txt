 Landbrugsministeriet fastsætter i medfør af § 35 i lov nr. 221 af 3. juni  

 1967 om jagt og vildtforvaltning, som ændret ved lov nr. 294 af 9. juni 1982  

 (* 1) nedennævnte bestemmelser for Haderslev Fjord vildtreservat i  

 Sønderjyllands amt.
 § 1. Vildtreservatet omfatter den del af Haderslev Fjord, der er  

 beliggende mellem Hertug Hans broen i Haderslev og en ret linie ca. 2,5 km  

 øst herfor fra et punkt på fjordens sydside 120 m øst for Starup Kirkevej til  

 et punkt på fjordens nordside, hvor vestskellet af matr. nr. 162 Åstrup  

 Ejerlav, Åstrup rammer kysten.
 Stk. 2. Det under stk. 1 nævnte område afgrænses mod land af højeste,  

 daglige vandstandslinie.
 § 2. På det i § 1, stk. 1 nævnte område er det forbudt at udøve jagt på  

 eller på anden måde at ombringe, indfange eller forjage pattedyr og fugle.
 Stk. 2. På det i § 1, stk. 1 nævnte område er færdsel med ladt skydevåben  

 forbudt.
 § 3. Landbrugsministeriets vildtforvaltning kan, når særlige forhold  

 taler derfor, dispensere fra bestemmelserne i § 2 efter nærmere af  

 Landbrugsministeriet fastsatte retningslinier.
 § 4. Overtrædelse af bestemmelserne i § 2 straffes i medfør af § 51, stk.  

 4 i lov om jagt og vildtforvaltning med bøde, for så vidt strengere straf  

 ikke er forskyldt efter den øvrige lovgivning.
 § 5. Bekendtgørelsen træder i kraft den 1. oktober 1983 og gælder til og  

 med den 30. september 1993.
 Landbrugsministeriet, den 22. september  

 1983.
