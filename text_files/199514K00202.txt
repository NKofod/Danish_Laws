Nr BTL 202 Betænkning over Forslag til lov om ændring af straffeloven og  

 retsplejeloven (Datakriminalitet)   

 Nr L 202 1995-96, 1. samling Afgivet af Retsudvalget Afgivet: 19960423 Udvalget har behandlet lovforslaget i nogle møder og har herunder stillet  

 spørgsmål til justitsministeren, som denne har besvaret skriftligt.
To af  

 udvalgets spørgsmål og justitsministerens svar herpå er optrykt som bilag til  

 betænkningen.
 Endvidere har udvalget modtaget en skriftlig henvendelse fra Det Danske  

 Dataråd.
 Der er af et mindretal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (udvalget med undtagelse af  

 Socialistisk Folkepartis og Enhedslistens medlemmer) lovforslaget til  

vedtagelse uændret.
 Et mindretal inden for flertallet (Venstres og Det Konservative  

 Folkepartis medlemmer af udvalget) finder, at lovforslaget er helt  

 utilstrækkeligt og kun løser få og små problemer.
Ikke mindst de mere professionelle kriminelle har for længst forstået at  

 udnytte den moderne teknologis muligheder.
Politiets  

 efterforskningsmuligheder halter derimod håbløst bagefter, ligesom  

 straffelovgivningen ikke tager højde for nye arter af forbrydelser, som  

 teknologien har muliggjort.
 Alene mulighederne for kommunikation mellem arrestanter og strafafsonere  

 ved elektronisk overførsel gør brevcensur og isolation m.v. aldeles  

 illusorisk.
 Mindretallet lægger meget vægt på, at politiet omgående ved ændringer i  

 retsplejeloven får mulighed for effektivt at bekæmpe og efterforske disse nye  

 forbrydelser.
 Den teknologiske udvikling nødvendiggør væsentlige ændringer inden for  

 strafferet og strafferetspleje.
 Mindretallet skal derfor opfordre ministeren til omgående at nedsætte et  

 ekspertudvalg til at overveje, hvilke lovændringer der er brug for dels for  

 at indhente efterslæbet, dels for at komme de kriminelle i forkøbet.  

 Mindretallet forventer, at ministeren i udvalget gør brug af den ekspertise,  

 der er oparbejdet hos Rigspolitiet i f.eks. både edb-afdelingen og  

 Rejseafdelingen, samt tager de fornødne konsekvenser af de erfaringer, som  

 politiet i Roskilde har gjort i anledning af den omfattende edb-straffesag,  

 der for tiden verserer ved retten i Roskilde.
 Herudover finder mindretallet, at ministeren snarest over for Folketinget  

 bør redegøre for, hvilken krypteringspolitik regeringen agter at formulere,  

 og hvorledes ministeren vil sikre, at en formuleret krypteringspolitik  

 tilgodeser den lovlydige borgers retssikkerhed (f.eks. brevhemmelighed), uden  

 at politikken forhindrer politiet i at efterforske forbrydelser.
 Et mindretal (Socialistisk Folkepartis medlem af udvalget)  

 indstiller lovforslaget til vedtagelse med det af mindretallet  

 stillede ændringsforslag.
Mindretallet lægger i den forbindelse vægt på, at forslaget til § 163 er  

 formuleret så præcist og afgrænset, at det kun omfatter sådanne  

 dataerklæringer, der i sin form kan sidestilles med en traditionel skriftlig  

 erklæring, der er udstedt til brug i retsforhold.
Mindretallet skal i den  

 forbindelse dog opfordre justitsministeren til at følge IT-sikkerhedsrådets  

 anbefaling af, at særlovgivningen gennemgås med henblik på at få undersøgt,  

 om ikke det vil være mere hensigtsmæssigt at indføje straffebestemmelser i  

 denne lovgivning.
Mindretallet skal endvidere anbefale, at udvalgsarbejdet om  

 datakriminalitet også overvejer den nærmere afgrænsning af det strafbare  

 område i § 163 efter lovens vedtagelse og anvendelse i praksis.
 Et andet mindretal (Enhedslistens medlem af udvalget) indstiller  

 lovforslaget til forkastelse ved 3. behandling.
 Efter dette mindretals opfattelse er den foreslåede affattelse af § 163 i  

 sin intention ikke hensigtsmæssig af retssikkerhedsmæssige årsager.  

 Mindretallet er enig i, at den såkaldte Promssag viste, at det er nødvendigt,  

 at der på dette område gøres noget for at sikre, at meddelelser afgivet på  

 anden måde end den traditionelle papirbaserede kan få retsgyldighed.
Problemet er imidlertid, at dette problem ikke bliver løst med den  

 foreslåede bestemmelse.
Efter mindretallets opfattelse vil der, hvis  

 lovforslaget vedtages, i bedste fald blive tale om en vanskeligt  

 administrerbar bestemmelse.
I værste fald kan det åbne for, at en anklaget i  

 praksis selv vil skulle bevise sin uskyld og ikke anklagemyndigheden, der  

 skal bevise den pågældendes skyld.
Sagen er, at en meddelelse, som er afgivet  

 på et andet læsbart medie, og som ikke er sikret mod indgreb, vil kunne  

 ændres.
Sker noget sådant på en måde, som gør, at den modtagne meddelelse  

 ikke svarer til den afgivne, og der herved opstår en strafbar situation, vil  

 det være vanskeligt for ikke at sige umuligt for afsenderen at bevise sin  

 uskyld.
Mindretallet er af retsikkerhedsmæssige årsager imod at indbygge en sådan  

 mulig situation i loven, og det er det, der vil kunne ske med vedtagelsen af  

 lovforslaget.
Efter mindretallets opfattelse bør en ændring af loven på dette  

 område kun ske i forbindelse med, at der vedtages klare retningslinjer for  

 sikring af meddelelser mod indgreb.
Lovforslaget er efter mindretallets  

 opfattelse en foregriben af vedtagelsen af en krypteringspolitik.
 Ligeledes finder mindretallet ikke, at begrundelserne for den øvrige del  

 af lovforslaget på nogen måde har blot sandsynliggjort, at det er nødvendigt,  

 at der indføres en mulighed for at fravige lovens bestemmelser vedrørende  

 indgreb i meddelelseshemmeligheden gennem en nedsættelse af  

 kriminalitetskravet til at omfatte lovovertrædelser med en strafferamme på  

 fire år i modsætning til de nuværende seks år.
 Det er mindretallets opfattelse, at loven, som den er udformet i dag,  

 stiller de nødvendige strenge krav til grundlaget for et så alvorligt indgreb  

 i meddelelseshemmeligheden, som aflytning og aftapning af teleoplysninger er.
I bemærkningerne til forslaget hedder det, »... at der er et udtalt  

 behov for, at der kan foretages indgreb i meddelelseshemmeligheden i sager  

 vedrørende straffelovens § 263, stk. 2 og 3, ...«.
Dette »udtalte  

 behov« mener ministeren kommer til udtryk i statsadvokaternes  

 høringssvar til Rigsadvokaten.
Men i ingen af disse høringssvar skrives der  

 om noget udtalt behov.
Lovforslaget og dets bemærkninger mangler efter mindretallets opfattelse  

 helt at gøre rede for omfanget af de kriminalitetsformer, som den foreslåede  

 ændring af bestemmelserne lægger op til.
Mindretallets opfattelse af, at der  

 er et mangelfuldt grundlag for vedtagelse af en så radikal lovændring,  

 bestyrkes af besvarelsen af spørgsmål 1 og 2, hvor der bedes om statistiske  

 oplysninger om antallet af dommerkendelser om telefonaflytninger år for år og  

 opdelt efter kategorier.
Af ministerens besvarelse fremgår det imidlertid, at  

 »der findes ikke i dag statistik over antallet af dommerkendelser om  

 telefonaflytning«.
Det vil med andre ord sige, at det ikke i dag er  

 muligt at vide noget præcist om, hvor »udtalt behovet« i realiteten  

 er, for at politiet får denne mulighed i loven.
 Det er således ikke mindretallets opfattelse, at der på nuværende  

 tidspunkt foreligger et tilstrækkeligt veldokumenteret behov for at ændre de  

 betingelser, som loven opstiller for indgreb i meddelelseshemmeligheden.  

 Mindretallet er tilfreds med ministerens løfte i bemærkningerne om, at  

 Justitsministeriet »i de kommende år vil indhente og offentliggøre  

 oplysninger fra politikredsene om anvendelsen af telefonaflytning og  

 teleoplysning i efterforskningen af sager om overtrædelsen af straffelovens §  

 263, stk. 2-3 og udfaldet af sådanne sager«.
Oplysninger af denne karakter vil kunne bidrage til at give et billede af  

 karakteren og omfanget af den form for kriminalitet, som udbredelsen og den  

 tekniske indretning af de nye teknologier åbner mulighed for.
Først til den  

 tid vil det efter mindretallets opfattelse være muligt at tage stilling til,  

 om det er nødvendigt med en ændring af loven.
 ÆndringsforslagAf et mindretal (SF):
 Til § 2 1) Paragraffen udgår.
Bemærkninger Til nr. 1 For så vidt angår lovforslagets forslag om indføjelse af et nyt  

 stykke 2 til § 781, bemærkes, at mindretallet er enig i  

 Strafferetsplejeudvalgets opfattelse, nemlig at der bør sættes snævre grænser  

 for politiets indgreb i meddelelseshemmeligheden.
Det fremgår af  

 bemærkningerne til lovforslaget, at der »er et udtalt behov for, at der  

 kan foretages indgreb i meddelelseshemmeligheden i sager vedrørende § 263,  

 stk. 2 og 3.« Dette behov synes dog ikke på nogen måde dokumenteret.
 Lovforslaget og dets bemærkninger mangler efter mindretallets opfattelse  

 helt at gøre rede for omfanget af de kriminalitetsformer, som de foreslåede  

 ændringer af bestemmelserne lægger op til.
 Det er således ikke mindretallets opfattelse, at der på nuværende  

 tidspunkt foreligger et tilstrækkelig veldokumenteret behov for at ændre de  

 betingelser, som loven opstiller for indgreb i meddelelseshemmeligheden.
Mindretallet foreslår endvidere, at forslaget om et nyt punktum i § 781,  

 stk. 2, der bliver stk. 3, udgår.
Mindretallet finder, at dette forslag er et  

 alvorligt anslag mod Folketingets måde at lovgive på.
Det fremgår klart af  

 bemærkningerne, at det ikke er afklaret i retspraksis, hvorvidt telefontyveri  

 er strafbart efter straffelovens § 279 a eller § 293, stk. 1. Ved dette  

 lovforslag åbner man så blot op for aflytning ved begge forbrydelser i stedet  

 for at afvente, at subsumptionsproblemet er afklaret.
Dorte Bennedsen (S) Erling Christensen (S) Holger Graversen (S) Per  

 Kaalund (S) Lissa Mathiasen (S) Margrete Auken (SF) nfmd.
Bjørn Elmquist  

 (RV) fmd.
Søren Søndergaard (EL) Sonja Albrink (CD) Birthe Rønn  

 Hornbech (V) Inge Dahl-Sørensen (V) Svend Aage Jensby (V) Erling Oxdam (V)  

 Helge Adam Møller (KF) John Vinther (KF) Gitte Seeberg (KF) Tom Behnke (FP) Dansk Folkeparti havde ikke medlemmer i udvalget.
Bilag Nogle af udvalgets spørgsmål til justitsministeren og dennes svar herpå Spørgsmål nr. 3:
»Udvalget anmoder om ministerens kommentar til Advokatrådets  

 høringssvar af 13. december 1995.« Svar:
 Det fremgår af den nævnte udtalelse, at Advokatrådet ikke har bemærkninger  

 til, at straffelovens § 163 ændres som foreslået.
 Advokatrådet kan - som den eneste af de hørte myndigheder og  

 organisationer m.v. - derimod ikke anbefale den foreslåede ændring af  

 retsplejelovens § 781.
Ved forslaget om ændring af § 781 bliver det muligt at foretage  

 telefonflytning og teleoplysning i sager om hackerkriminalitet, selv om  

 strafferammen er mindre end 6 år, der er det normale kriminalitetskrav ved  

 disse indgreb.
Endvidere foreslås § 781 ændret, således at det bliver muligt  

 at foretage teleoplysning i sager om tyveri af telefontid.
 Advokatrådet anfører bl.a., at der ikke foreligger den fornødne  

 dokumentation for nødvendigheden af en udvidelse af undtagelserne fra  

 kriminalitetskravet på 6 år.
 Det er rådets opfattelse, at spørgsmålet om en eventuel ændring af  

 retsplejelovens § 781 bør overvejes i det udvalgsarbejde om datakriminalitet,  

 som det er hensigten at iværksætte.
 Baggrunden for forslaget om at give mulighed for at foretage  

 telefonoplysning og teleoplysning i sager om hackerkriminalitet er nærmere  

 beskrevet i de almindelige bemærkninger til lovforslaget punkt 4.3. Som det  

 bl.a. fremgår heraf, kan Justitsministeriet tilslutte sig, at der generelt  

 bør sættes snævre grænser for politiets indgreb i meddelelseshemmeligheden.
Det er imidlertid Justitsministeriets opfattelse, at udviklingen siden  

 1985 - hvor Folketinget senest drøftede spørgsmålet om indgreb i  

 meddelelseshemmeligheden over for hackerkriminalitet - har vist behov for at  

 anvende dette efterforskningsmiddel over for kriminalitet, der begås ad  

 elektronisk vej, og hvor mere traditionelle efterforskningsmetoder derfor  

 ikke er anvendelige.
Hackerkriminalitet begås således typisk ved, at  

 gerningsmanden fra sin egen pc og gennem et modem kobler sig på det  

 offentlige telefonnet eller eventuelt et datanet og derfra gennem  

 forurettedes modem eller en tilsvarende »indgang« skaffer sig  

 adgang til forurettedes datanet.
 Det fremgår endvidere af bemærkningerne, at der kan være behov for at  

 klarlægge den nærmere karakter af den strafbare handling, dvs. hvad den  

 mistænkte foretager sig med hensyn til fremmede dataanlæg.
 Med andre ord er det Justitsministeriets opfattelse, at der bør være  

 mulighed for at efterforske en sådan ny form for kriminalitet, som  

 hackerkriminalitet er, og som ofte ikke vil kunne opklares på anden måde end  

 ved at give politiet adgang til at skaffe oplysninger fra de datanet m.v.,  

 som benyttes ved lovovertrædelsen.
 Justitsministeriet vil i øvrigt i de kommende år indhente og offentliggøre  

 oplysninger fra politikredsene om anvendelsen af telefonaflytning og  

 teleoplysning i sager om hackerkriminalitet og udfaldet af sådanne sager.
 På lignende måde som hackerkriminalitet begås tyveri af telefontid ved  

 hjælp af telefon eller anden telekommunikationstjeneste, hvor de  

 traditionelle efterforskningsmetoder ikke er anvendelige.
 Også i disse tilfælde er det Justitsministeriets opfattelse, at der bør  

 være mulighed for at anvende efterforskning, som gør det muligt at opklare  

 denne form for lovovertrædelser.
 Spørgsmål nr. 4:
»Hvilke konsekvenser vil det efter ministerens opfattelse få for  

 bevisbedømmelsen og dermed for muligheden for domfældelse, hvis en person,  

 der mistænkes for overtrædelse af den foreslåede § 163 i straffeloven,  

 hævder, at der efterfølgende er ændret i den elektroniske meddelelse, som den  

 pågældende har affattet?» Svar:
 Den foreslåede bestemmelse vedrører erklæringer m.v. til brug i  

 retsforhold, der vedkommer det offentlige.
 En person, der hævder, at der efterfølgende er ændret i den elektroniske  

 meddelelse, som den pågældende har affattet, må således henvise til, at  

 ændringen er foretaget under forsendelsen, eller efter at meddelelsen er  

 modtaget af den offentlige myndighed.
 Det vil i sådanne tilfælde - ligesom i andre situationer, hvor en mistænkt  

 nægter sig skyldig i et strafbart forhold - påhvile anklagemyndigheden at  

 tage omstændigheder, der tyder på den mistænktes uskyld, i betragtning, jf.  

 herved retsplejelovens § 96, stk. 2, hvorefter de offentlige anklagere ikke  

 blot skal påse, at strafskyldige drages til ansvar, men også, at forfølgning  

 af uskyldige ikke finder sted.
 Spørgsmålet må således søges belyst under efterforskningen.
 Rejses der tiltale i sagen, påhviler det anklagemyndigheden at føre bevis  

 for, at der er begået et strafbart forhold.
 Den endelige afgørelse af skyldspørgsmålet træffes af domstolene efter en  

 konkret vurdering af beviserne på samme måde som i andre straffesager.
 Som det fremgår af bemærkningerne til lovforslagets punkt 3.2., kan den  

 nærmere afgrænsning af bestemmelsens anvendelsesområde også i lyset af  

 eventuelle bevismæssige problemer, der måtte være knyttet til muligheden for  

 at ændre i data på edb-medier, i øvrigt overvejes i det udvalgsarbejde om  

 datakriminalitet, som det er hensigten at iværksætte.
