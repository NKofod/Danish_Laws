Bekendtgørelse om værdiansættelse af fri kost og logi gældende for 2017 I medfør af § 16, stk. 3, nr. 2, i ligningsloven, jf. lovbekendtgørelse nr. 1162 af 1. september 2016 fastsættes:
Værdi af fri kost og logi § 1. For medhjælpere ved landbrug m.v., hushjælp og sygehuspersonale med fri bolig og kost på ansættelsesstedet ansættes værdien til 39.170 kr. for hele året (3.264,17 kr. pr. måned).
Stk. 2. For køkken- og serveringspersonale, private sygeplejersker, sygehuspersonale, som har bolig uden for sygehuset, medhjælpere ved landbrug og hushjælp, der alene modtager fri kost, samt dermed ligestillede, ansættes værdien af fuld kost til 75 kr. pr. dag.
For delvis fri kost, normalt 2 måltider, ansættes værdien til 65 kr. pr. dag.
For 1 måltid ansættes værdien til 40 kr. pr. dag.
 Stk. 3. For personale ved militæret, der modtager frit kvarter, bortset fra de i ligningslovens § 7, nr. 16, nævnte, ansættes værdien heraf til 540 kr. pr. måned.
 Stk. 4. Såfremt der i stedet for fri kost og logi er udbetalt en kontant ydelse, skal den kontante ydelse behandles som løn.
 Ikrafttræden mv.
 § 2. Bekendtgørelsen træder i kraft den 1. januar 2017 og har virkning for indkomståret 2017.
