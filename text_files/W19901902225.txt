 Der kunne ske fradrag i boligtillæg i henhold til bistandslovens § 37,  

 stk. 3, svarende til størrelsen af det lån, der kunne være udbetalt efter lov  

 om individuel boligstøtte til en ægtefælle, der var pensionist, såfremt der  

 var søgt herom.
 REDEGØRELSE FOR SAGEN:
Et ægtepar boede i et parcelhus, der var hustruens særeje.
Hustruen modtog  

 mellemste førtidspension.
 M fik med virkning fra 26. december 1988 udbetalt hjælp i henhold til  

 bistandslovens § 37.
 Det beregnede boligtillæg udgjorde for januar 1989 5.656 kr.
 M blev den 9. februar 1989 oplyst om, at der i den beregnede hjælp fra  

 februar 1989 ville blive modregnet et beløb på 542 kr. månedlig, svarende til  

 det beløb hustruen kunne have modtaget i boligydelseslån, såfremt der havde  

 været søgt herom.
 M kunne ikke acceptere, at der skulle modregnes en boligydelse, som  

 hustruen reelt ikke fik.
 M oplyste bl.a. overfor amtsankenævnet, at boligydelsen tidligst kunne  

 udbetales fra 1. marts 1989.
 Det sociale udvalg besluttede herefter, at boligtillægget først med  

 virkning fra 1. marts 1989 skulle udbetales med 5.114 kr.
 AFGØRELSEN, DER KLAGES OVER:
 Amtsankenævnet fandt ikke, at der var hjemmel i bistandsloven til, ved  

 beregning af boligtillæg, at fratrække et beløb svarende til et  

 boligydelseslån, der kunne være udbetalt ved ansøgning herom, under  

 henvisning til at M's hustru ikke havde udnyttet sine lånemuligheder.
 KLAGEN TIL ANKESTYRELSEN:
Det sociale udvalg henviste til Socialministeriets skrivelse af 2. august  

 1979. Socialministeriet anførte bl.a. heri: »Da det følger af de  

 almindelige principper i bistandsloven, at hjælp efter denne lov kun kan  

 ydes, i det omfang der ikke i den øvrige lovgivning er mulighed for hjælp,  

 finder Socialministeriet ikke, at der kan ydes hjælp til dækning af  

 økonomiske behov, som kan afhjælpes gennem tilskud eller lån efter lov om  

 boligydelse til pensionister.« Antaget til principiel behandling:
 Ankestyrelsen antog sagen til principiel behandling til afklaring af, om  

 der ved beregning af boligtillæg efter bistandslovens § 37, stk. 3, kan  

 foretages fradrag, svarende til det beløb, der kunne være udbetalt efter lov  

 om individuel boligstøtte til en ægtefælle, der var pensionist, såfremt der  

 var søgt herom.
 LOVGRUNDLAG:
 Bistandslovens § 6, § 37 og § 38.
 Socialministeriets vejledning af 5. marts 1987 om kontanthjælp efter  

 bistandsloven, pkt. 10.
 ANKESTYRELSENS AFGØRELSE:
 Ved beregning af boligtillæg kan fratrækkes et beløb svarende til det lån,  

 som M's hustru ved ansøgning herom ville kunne have fået udbetalt efter lov  

 om individuel boligstøtte.
 Ankestyrelsen lagde herved til grund, at M's hustru efter bistandslovens §  

 6 har pligt til at bidrage til den fælles forsørgelse med de økonomiske  

 midler, herunder lån, som står til rådighed for pensionister efter lov om  

 individuel boligstøtte.
 Ankestyrelsen ændrede således amtsankenævnets afgørelse.
