En arbejdsgiver, der ved efg-aftalens indgåelse var ca. 72 år, havde i  

 forbindelse med aftalens indgåelse gjort eleven klart på hvilke  

 arbejdsopgaver og tilskud fra det offentlige, som virksomheden hvilede på.
Da  

 virksomheden i forbindelse med for få arbejdsopgaver blev nedlagt, var  

 ophævelsen af uddannelsesaftalen berettiget.
Et spørgsmål om erstatning fra  

 tiden før uddannelsesforholdets påbegyndelse kunne ikke påkendes af nævnet.
I nævnet til behandling af tvistigheder mellem efg-elever og  

 praktikvirksomheder er den 29. august 1983 i sag nr. 9/1983 efg-elev A, mod B  

 afsagt sålydende KENDELSE: Ved uddannelsesaftale af 20. og 23. november 1981 blev klageren,  

 A antaget som efg-elev i faget elektronikmekaniker hos indklagede B for  

 perioden fra den 11. januar 1982 til den 10. januar 1985.
 I midten af november 1982 tilkendegav indklagede over for klageren, at han  

 ikke længere havde tilstrækkeligt arbejde til at beskæftige ham.
 Den 4. december 1982 blev klageren ansat til uddannelse som radiomekaniker  

 i firma C, med en uddannelsestid på 3 år, hvilket vil sige, at  

 uddannelsestiden hos indklagede ikke blev medregnet.
Der har været afholdt et forligsmøde den 2. maj 1983 med parterne i  

 erhvervsuddannelsesudvalget for jern- og metalområdet, uden at forlig kunne  

 opnås.
Ved mødets slutning kunne der konstateres enighed om, at parterne anså  

 uddannelsesforholdet som ophævet den 4. december 1982.
Indklagede havde den 15. november 1982 underrettet Arbejdsformidlingen om  

 uddannelsesaftalens ophævelse på grund af virksomhedsophør.
Han havde  

 derefter på foranledning af Arbejdsformidlingen den 13. december 1983  

 underskrevet blanket om ophævelse af aftalen om uddannelsen efter  

 »Gensidig overenskomst den 26. november 1982«.
Denne blanket fik  

 klageren tilsendt fra Arbejdsformidlingen og underskrev den den 21. maj 1983  

 - altså efter forligsmødet - med henblik på, at der kunne oprettes en ny  

 uddannelsesaftale om radiomekaniker.
 Under denne sag har klageren under påberåbelse af, at han forud for  

 uddannelsesaftalen fra juli 1981 har været beskæftiget hos indklagede med  

 arbejde ved faget, og at han har spildt uddannelsstid på ialt 17 måneder,  

 påstået indklagede tilpligtet at udrede en erstatning på 62.280 kr., svarende  

 til differencen mellem lavste svendeløn og lærlingeløn i 12 måneder.
 Indklagede har påstået frifindelse.
Indklagede, der er født den 14. juli 1908, har forklaret, at han allerede  

 ved ansættelsen af A og en anden efg-elev både over for skolen og over for  

 vedkommende elev har oplyst, at hans virksomhed var baseret, dels på en vis  

 ordremængde på dele til tidligere leverede apparater, dels - og navnlig- på  

 udviklingsprojekter med offentligt tilskud.
Han kunne ikke garantere  

 virksomhedens fortsættelse, hvis en af disse forudsætninger for virksomheden  

 svigtede.
Han ville imidlertid gerne stille sin viden og sin arbejdsplads,  

 hvor kun han selv var beskæftiget, til rådighed for uddannelse af elever.
Da  

 han i november 1982 måtte konstatere, at der ikke var arbejde til at  

 beskæftige eleverne, var han med beklagelse nødt til at ophæve  

 uddannelsesaftalen.
Han havde gjort, hvad han kunne for at skaffe de to  

 elever anden praktikplads, således at der kunne sikres dem en fortsat  

 uddannelse.
Reelt er hans produktion nu standset.
 Tvistighedsnævnet skal udtale:
 Den del af klagerens erstatningskrav, der vedrører tiden forud for  

 uddannelsesaftalens indgåelse, findes ikke at kunne tages under påkendelse af  

 nævnet.
For så vidt angår kravet i øvrigt findes der efter de i sagen foreliggende  

 ganske særlige omstændigheder ikke grundlag for at fastslå, at indklagede  

 udviste et til erstatning over for klageren forpligtende forhold ved at  

 ophæve uddannelsesaftalen, da den økonomiske basis for hans virksomhed -  

 ordretilgang og tilskud til udviklingsprojekter - svigtede.
Det tages herved  

 i betragtning, at indklagedes virksomhed reelt er ophørt og at han -  

 ubestridt - har bestræbt sig for at medvirke til at skaffe eleven en ny  

 praktikplads til fortsat uddannelse.
Herefter vil indklagedes  

 frifindelsespåstand være at tage til følge.
 THI BESTEMMES:
 Indklagede B, frifindes for den af klageren A, under denne sag nedlagte  

 påstand.
 Hver part bærer sine omkostninger.
