Beretning afgivet af Finansudvalget den 18. juni 2020 Beretning om forlængelse af den parlamentariske arbejdsgruppe om verdensmålene 1. Baggrund FNs 17 verdensmål blev vedtaget i 2015 og er en rettesnor for verden for bæredygtig udvikling frem mod 2030.
 I oktober 2018 nedsatte Finansudvalget en arbejdsgruppe om verdensmålene for en 2-årig periode (folketingsåret 2018-19, 1. samling, beretning af almen art, nr. 1). Arbejdsgruppens mandat udløber således ved udgangen af folketingsåret 2019-20. Arbejdsgruppen har afholdt 18 møder, 1 samråd med finansministeren, 2 høringer og en paneldebat på folkemødet 2019. Derudover har en delegation fra arbejdsgruppen deltaget i FN's High-Level Political Forum on Sustainable Development (HLPF 2019).
2. Politiske bemærkninger Arbejdsgruppen har i sit arbejde fokuseret på fire søjler: civilsamfundet, Folketingets interne anliggender, Folketingets udvalg og centraladministrationen.
Grundet coronanedlukningen har det ikke været muligt at gennemføre alle de planlagte aktiviteter inden for de nævnte områder.
Derfor forlænger Finansudvalget arbejdsgruppens mandat til at dække folketingsåret 2020-21.
 Under punkt 7 fremgår, hvilke planlagte aktiviteter der hører hjemme under de fire søjler.
Arbejdsgruppen forankres fortsat i Finansudvalget.
Det afspejler bl.a. regeringens organisering af arbejdet med verdensmålene, hvor Finansministeriet har det tværgående ansvar for opfølgningen på verdensmålene.
 Arbejdsgruppen har som hidtil overordnet til formål at sikre fremdrift i forhold til opfyldelse af verdensmålene i Danmark.
 Arbejdsgruppen ser frem til og vil følge regeringens lancering af arbejdet med verdensmålene og offentliggørelsen af de supplerende danske indikatorer for verdensmålene som output af projekt »Vores mål«.
 Arbejdsgruppen har som hidtil mulighed for at komme med anbefalinger til regeringen og til det fremadrettede parlamentariske arbejde med verdensmålene i Folketinget.
3.  Tidshorisont Arbejdsgruppen fortsætter indtil udgangen af folketingsåret 2020-21. Ved udgangen af 2020 vil arbejdsgruppen evaluere status for de planlagte aktiviteter og tage stilling til, om der skal ske en præcisering af arbejdsgruppens formål.
4. Mødekadence Arbejdsgruppen mødes cirka hver tredje uge.
5. Arbejdsgruppens medlemmer og sammensætning Medlemmerne af arbejdsgruppen udpeges efter de retningslinjer, som fremgår af beretning nr. 1 om nedsættelse af en parlamentarisk arbejdsgruppe om verdensmålene (folketingsåret 2018-19, 1. samling, beretning af almen art, nr. 1).
 Medlemmerne af arbejdsgruppen betragtes som repræsentanter og ordførere for verdensmålene.
 Folketingssekretariatet yder sekretariatsbistand til arbejdsgruppen.
6. Kobling til Folketingets tværpolitiske netværk for verdensmålene Ud over den parlamentariske arbejdsgruppe om verdensmålene eksisterer der også et netværk af folketingsmedlemmer, der arbejder for at fremme verdensmålene.
Det er Folketingets tværpolitiske netværk for verdensmålene, også kaldet 2030-netværket. 2030-netværket er et forum for en bred og inkluderende debat om verdensmålene, som alle folketingsmedlemmer kan være en del af.
Fokus i 2030-netværket er på videndeling, samarbejde med civilsamfundet inklusive erhvervslivet og dialog med centraladministrationen.
Der er etableret et formelt samarbejde med civilsamfundet via 2030-panelet, der er et uafhængigt organ bestående af eksterne aktører, der rådgiver 2030-netværket.
Folketingssekretariatet yder ligeledes sekretariatsbistand til 2030-netværket.
7. Aktiviteter Følgende aktiviteter forudses frem til udgangen af 2020. Aktiviteterne kategoriseres i forhold til arbejdsgruppens fire fokusområder.
  Civilsamfund: Konference, »A Decade of Action«, i samarbejde med 2030-panelet og 2030-netværket den 9. september 2020.
 Centraladministrationen: Opfølgning på Rigsrevisionens undersøgelse af ministeriernes implementering af og opfølgning på verdensmålene efter anmodning fra Finansudvalget.
Rigsrevisionen forventer at afgive en beretning til Statsrevisorerne i september 2020, jf.
FIU alm. del  bilag 177. Dertil planlægges et møde med finansministeren.
  Folketingets udvalg: Lancering og opfølgning på samarbejdet mellem Danmarks Statistik og arbejdsgruppen om visning af verdensmålene målrettet Folketingets udvalg.
  Alle fire søjler: Virtuel deltagelse i det årlige møde i FN's High-Level Political Forum on Sustainable Development (HLPF), juli 2020.
 Flere aktiviteter kan løbende tilføjes efter arbejdsgruppens ønske.
 P.u.v.
