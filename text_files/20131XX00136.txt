Skriftlig fremsættelse (13. november 2013) Transportministeren (Pia Olsen Dyhr):
 Herved tillader jeg mig for Folketinget at fremsætte:
Forslag til lov om ændring af postloven (Ændringer i vilkår for varetagelsen af befordringspligten og præciseringer af lovens anvendelsesområde, post til døren m.v.) (Lovforslag nr.
L 64) Med forslaget til ændring af postloven bemyndiges transportministeren til at udmønte de ændringer i vilkårene for opfyldelse af befordringspligten, som er indeholdt i den politiske aftale af 26. juni 2013. Aftalen er optrykt i forslaget.
 Lovforslaget indeholder en tydeliggørelse af den nuværende bemyndigelsesbestemmelse til transportministeren, således at der er grundlag for at udmønte den politiske aftale af 26. juni 2013. Samtidig vil transportministeren, inden for lovens rammer, administrativt kunne udmønte fremtidige politiske aftaler mellem Folketingets partier.
I aftalen af juni 2013 er der aftalt en række konkrete ændringer af postservicen, således at der fremover vil være mulighed for at reducere antallet af omdelingsdage, justere serviceniveauet for B-breve samt gennemføre en ændret organisering af nettet af postbetjeningssteder.
Den ændrede organisering vil betyde en reduktion i antallet af egen drevne posthuse/postbutikker, mens der samtidig etableres et større antal postshops, som kan tilbyde grundlæggende postservice.
Disse fremtidige ændringer i postservicen skal medvirke til, at den befordringspligtige postvirksomhed, Post Danmark A/S, kan varetage den landsdækkende befordringspligt for perioden 2014  2016 uden offentlige tilskud.
Desuden fastslås i lovforslaget de gældende principper for postbetjening af øsamfund.
I lovforslaget lægges der endvidere op til at foretage ændringer og præciseringer i et mindre antal øvrige bestemmelser i postloven.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
