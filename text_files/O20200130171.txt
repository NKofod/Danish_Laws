 Opfølgning til 2020-13. Alt for lange sagsbehandlingstider flere år efter udflytning af nævn.
 Erhvervsministeriet orienterede den 14. september 2020 ombudsmanden om de tiltag, som myndighederne havde iværksat i forlængelse af ombudsmandens henstilling.
 Ombudsmanden skrev herefter ved brev af 18. september 2020 følgende til ministeriet:
 Erhvervsministeriet har oplyst bl.a., at regeringen på finanslovsforslaget for 2021 foreslår, at Nævnenes Hus tilføres yderligere 47 mio. kr. fordelt på 10 mio. kr. i 2021, 11 mio. kr. i 2022, 12 mio. kr. i 2023 og 14 mio. kr. i 2024 og frem.
 Erhvervsministeriet har endvidere oplyst, at Nævnenes Hus har opprioriteret behandlingen af sager modtaget i Miljø- og Fødevareklagenævnet før den 1. juli 2018.
 Det er på den baggrund myndighedernes forventning, at alle sager modtaget i Miljø- og Fødevareklagenævnet før den 1. juli 2018 vil være afviklet inden udgangen af 2021, dvs. et år tidligere end forudsat.
