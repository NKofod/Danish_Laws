Tillægsbetænkning afgivet af Skatteudvalget den 14. december 2017 Tillægsbetænkning over Forslag til lov om indgåelse af dobbeltbeskatningsoverenskomst mellem Danmark og Aserbajdsjan [af skatteministeren (Karsten Lauritzen)]:
1. Ændringsforslag Skatteministeren har under den fornyede behandling af lovforslaget stillet 1 ændringsforslag.
2. Udvalgsarbejdet Lovforslaget blev fremsat den 11. oktober 2017 og var til 1. behandling den 25. oktober 2017. Lovforslaget blev efter 1. behandling henvist til behandling i Skatteudvalget.
Udvalget afgav betænkning den 16. november 2017. Lovforslaget var til 2. behandling den 23. november 2017, hvorefter det blev henvist til fornyet behandling i Skatteudvalget.
Møder Udvalget har, efter lovforslaget blev henvist til fornyet udvalgsbehandling, behandlet lovforslaget i 1 møde.
Samråd Udvalget har stillet 3 spørgsmål til skatteministeren til mundtlig besvarelse, som denne har besvaret i et samråd med udvalget den 14. december 2017.
3. Indstilling og politiske bemærkninger Udvalget indstiller lovforslaget til vedtagelse med det stillede ændringsforslag.
Alternativets og Socialistisk Folkepartis medlemmer af udvalget noterer sig, at Aserbajdsjan i øjeblikket øjensynligt er part i en omfattende sag om hvidvask og korruption.
Det er et ønske fra ALT og SF, at dobbeltbeskatningsaftalen mellem Danmark og Aserbajdsjan rent faktisk bidrager til at forbedre skatteforholdene i Aserbajdsjan, så EUs tre principper om gennemskuelighed, fair skatteforhold og overholdelse af OECD-regler i højere grad overholdes.
ALT og SF opfordrer skatteministeren til at holde nøje øje med, at dobbeltbeskatningsaftalen med Aserbajdsjan rent faktisk respekteres, og at oplysninger udleveres som ønsket som beskrevet i OECDs BEPS-regler.
ALT og SF vil gerne have en årlig orientering fra skatteministeren om dette.
 Inuit Ataqatigiit, Tjóðveldi og Javnaðarflokkurin var på tidspunktet for tillægsbetænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i tillægsbetænkningen.
 En oversigt over Folketingets sammensætning er optrykt i tillægsbetænkningen.
4. Ændringsforslag med bemærkninger Ændringsforslag Til § 2 Af skatteministeren, tiltrådt af udvalget:
 1) Paragraffen affattes således:
»§ 2 Loven træder i kraft den 31. december 2017.« [Ændring af ikrafttrædelsesbestemmelsen] Bemærkninger Til nr. 1 Efter lovforslagets § 1 gælder bestemmelserne i dobbeltbeskatningsoverenskomsten mellem Danmark og Aserbajdsjan her i landet.
Efter lovforslagets § 2 som fremsat fastsætter skatteministeren tidspunktet for lovens ikrafttræden.
Dette vil skulle ske ved udstedelse af bekendtgørelse herom.
Baggrunden for dette er, at en dobbeltbeskatningsoverenskomst først træder i kraft, når begge lande har tiltrådt den.
Erfaringsmæssigt kan der gå ganske lang tid, før begge lande har tiltrådt.
Derfor sættes loven ikke i kraft umiddelbart efter vedtagelsen, idet overenskomstens bestemmelser som nævnt først gælder, når begge lande har tiltrådt.
I det foreliggende tilfælde har Aserbajdsjan tiltrådt overenskomsten før Danmark.
Det hensyn, der ligger bag lovforslagets ikrafttrædelsesbestemmelse, er således ikke til stede.
Det foreslås derfor, at loven træder i kraft den 31. december 2017.
 Regeringen vil foranledige, at myndighederne i Aserbajdsjan underrettes herom, således at dobbeltbeskatningsoverenskomsten kan træde i kraft og finde anvendelse fra og med 2018.
 Det kan tilføjes, at det på grund af processen for behandling af lovforslaget og det deraf følgende tidspunkt for lovforslagets endelige vedtagelse vil være vanskeligt at få loven sat i kraft inden årets udgang, hvis ikrafttrædelsesbestemmelsen ikke ændres, som det her er foreslået.
 Hvis loven ikke er trådt i kraft inden årets udgang, vil dobbeltbeskatningsoverenskomsten ikke kunne træde i kraft og finde anvendelse fra og med 2018, men først fra og med 2019.
Dennis Flydtkjær (DF) Hans Kristian Skibby (DF) Kim Christiansen (DF) Jan Rytkjær Callesen (DF) Mikkel Dencker (DF) René Christensen (DF) Louise Schack Elholm (V) Jan E.
Jørgensen (V) Kristian Pihl Lorentzen (V) Jacob Jensen (V) Torsten Schack Pedersen (V) Mads Fuglede (V) Joachim B.
Olsen (LA) nfmd.
May-Britt Kattrup (LA) Anders Johansson (KF) Per Husted (S) Jens Joel (S) Daniel Toft Jakobsen (S) Jesper Petersen (S) Mattias Tesfaye (S) Peter Hummelgaard Thomsen (S) fmd.
Claus Larsen-Jensen (S) Rune Lund (EL) Pelle Dragsted (EL) Anders Stjernholm (ALT) René Gade (ALT) Andreas Steenberg (RV) Lisbeth Bech Poulsen (SF) Jacob Mark (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
