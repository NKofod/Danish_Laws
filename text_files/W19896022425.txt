Ansøgning om dispensation afslået til salg af køkkenelementer, idet  

 disse fandtes at være omfattet af bestemmelserne om obligatorisk  

 prisskiltning.
HTH-forretninger skal i lighed med andre forhandlere af  

 køkkenmiljøer skilte med priserne for de enkelte standardelementer, der  

 udstilles i forretningerne HTH Køkkener A/S ctr.
Monopoltilsynet År 1989, den 8.marts, blev i sagen j.nr. 89-991, HTH Køkkener A/S ctr.  

 Monopoltilsynet afsagt sålydende KENDELSE:
 I skrivelse af 7. april 1987 har HTH Køkkener A/S, klaget over en af  

 Monopoltilsynet ved skrivelse af 24. marts 1987 truffet afgørelse, hvorved  

 tilsynet gav afslag på en ansøgning om dispensation fra prismærkningslovens  

 §§ 1 og 2.
 Klagerne har principalt påstået, at HTH-forretningernes salgsform ikke er  

 omfattet af prismærkningsloven, subsidiært, at der meddeles dispensation fra  

 prismærkningsloven, såfremt salgsformen måtte anses som omfattet af  

 prismærkningsloven.
 Monopoltilsynet har påstået afgørelsen stadfæstet.
 Afgørelsen er indeholdt i sålydende skrivelse af 24. marts 1987 fra  

 tilsynet til klagerne: Ved skrivelse af 22. december 1986 har advokatfirmaet  

 Bech-Bruun på vegne af HTH Køkkener A/S ansøgt om dispensation fra  

 prismærkningslovens §§ 1 og 2 til ca. 30 HTH butikker.
 På et møde den 26. januar 1987 har selskabet yderligere uddybet sine  

 synspunkter og er efter aftale fremkommet med en uddybende redegørelse, hvori  

 selskabet desuden anfører, at den særlige salgsform - hvor køkkenmiljøer  

 sælges på grundlag af individuelle tilbud på samlede leverancer typisk med et  

 entrepriseelement som udgangspunkt, gør det overordentlig tvivlsomt, om  

 omsætningen kan betragtes som detailsalg og derfor er omfattet af  

 prismærkningslovens § 1.
 HTH Køkkeners ansøgning har i henhold til prismærkningslovens § 9 været  

 sendt til høring hos Forbrugerrådet, Statens Husholdningsråd og  

 Butikshandelens Fællesråd.
 Dispensationsansøgningen har været behandlet på Monopolrådets møde den 18.  

 marts 1987.
 Rådet fandt, at HTH Køkkener A/S' salgsform er omfattet af  

 prismærkningslovens § 1, idet der ved salg af HTH'S standardelementer ikke  

 foretages en individuel tilpasning heraf, men alene sker en sammenstilling  

 efter kundens ønsker.
 Rådet vedtog, at der ikke i medfør af prismærkningslovens § 3, stk. 3, var  

 grundlag for at meddele dispensation fra lovens §§ 1 og 2 til HTH's  

 forretninger ved salg af standardelementer, således som det fremgår af  

 prislister.
Der blev herved lagt vægt på, at formålet med prismærkningsloven er at  

 styrke forbrugernes mulighed for at bedømme og sammenligne priser, hvorved  

 forbrugeren bliver i stand til at vurdere, hvor det er mest fordelagtigt at  

 foretage indkøb.
Rådet fandt det afgørende, at en prismærkning af de  

 forskellige køkken- og badeværelseselementer vil give forbrugerne en  

 umiddelbar mulighed for at sætte sig ind i de prisrelationer, der findes dels  

 mellem de forskellige køkkener i samme forretning og dels mellem  

 køkkenforretningerne indbyrdes - d.v.s. forud for indgåelse af en aftale med  

 en salgskonsulent om eventuel konsulentbesøg i hjemmet mv., hvilket ofte af  

 forbrugerne opfattes som forpligtende.
Endvidere fandt rådet ikke, at det skulle være særligt besværligt eller  

 byrdefuldt for de enkelte forretninger, at skilte med priserne for de  

 udstillede enkeltdele.
De af HTH Køkkener udarbejdede prislister kan således  

 danne grundlag for skiltningen.
Afgørelsen indebærer, at såvel HTH's forretninger som andre forretninger,  

 der på lignende måde sælger køkkener og badeværelser, skal skilte med  

 priserne for de enkelte standardelementer, -låger etc., jf.  

 prismærkningslovens § 1. Skiltningen skal være klart udformet og anbragt  

 således, at forbrugeren ikke lades i tvivl om, hvad de enkelte dele i et  

 udstillet køkken- eller badeværelsesmiljø koster.
Derimod vil der ikke efter  

 rådets afgørelse være pligt til at skilte med totalprisen for et udstillet  

 miljø. ...
 Klagerne har oplyst, at selskabets virksomhed består i produktion  

 af elementer til køkkener og badeværelser, som i Danmark sælges gennem ca. 30  

 selvstændigt virkende forhandlere, der for hver deres område har eneret til  

 salg af produkterne.
Forhandlerne kan være personligt drevne virksomheder eller firmaer drevet  

 i selskabsform.
Seks af sådanne forhandlerselskaber er datteselskaber af HTH  

 Køkkener A/S.
 Forhandlingerne foregår, bortset fra få undtagelsestilfælde fra butikker,  

 som er lejede af HTH Køkkener A/S og derefter stillet til rådighed for  

 forhandleren.
 Et typisk køb for en privat HTH-kunde forløber således:
 Fase 1 Køkkenløsningen .
På baggrund af det konkrete rum der skal indrettes, oftest det nuværende  

 køkken, tegnes rummet op med angivelse af mål, placering af døre, vinduer,  

 rør, el m.m.
Det er i denne fase, at kunden vælger mellem vinkel-køkken,  

 u-køkken, kogeø, køkken med eller uden spiseplads etc.
 Fase 2 Modelvalget .
I denne sammenhæng vælges fronten ud af de i alt 10 forskellige  

 lågefronter i i alt 7 forskellige prislag.
Det er i denne sammenhæng helt  

 essentielt at forstå, at skabsindretningen er uafhængig af modelvalget.
Alle  

 skabstyper er således konstrueret ud fra de samme modeller, men i 10  

 forskellige variationer med hensyn til farven, materialerne m.v.
 Fase 3 Skabsindretningen .
HTH's køkkenskabe kan opdeles i underskabe, i alt 36 forskellige  

 indretninger, vægskabe, i alt 23 forskellige indretninger.
Hertil kommer  

 diverse kombinationsskabe.
Skabene fås i bredder fra 20 cm. op til 100 cm.
I  

 denne fase finder der en betydelig individuel tilpasning sted, idet der i  

 indretningen af skabene indgår blandt andet følgende parametre: prisniveauet,  

 husholdningens størrelse, pladsudnyttelsen, betjeningsnemhed, mængden af  

 køkkenudstyr samt arbejdsgangen i køkkenet.
Fase 4 Valg af bordplade Der kan her vælges imellem i alt 16 forskellige laminatfarver i et  

 sortiment inddelt i 3 priskategorier.
Herudover sælges massive træplader i  

 mange træsorter og diverse variationer, laminatplader med trækanter m.v.
 Fase 5 Tilbehør .
 Denne fase omfatter valg af bl.a. greb, skurelister, lyslister,  

 gesimslister, sokler, lysarmaturer, vaske, blandingsbatterier samt diverse  

 ekstra tilbehør til skabene.
Fase 5 Valg af hårde hvidevarer Antal af priser er legio.
Der kræves her rådgivning, idet hvidevarerne bør  

 afhænge af bl.a. de valgte køkkenskabe, placeringen af disse, farver m.v.
Fase 7 Valg af fliser og gulvbelægning Der findes her et utal af variationsmuligheder.
Prisen afhænger bl.a. af  

 flisekvaliteten, antal af kvadratmeter, væg og gulvs nuværende stand m.v.
 Fase 8 Montering af de valgte elementer .
Dette er den entreprisemæssige del af leverancen, og der gives et  

 individuelt tilbud hver gang.
Kunden kan få monteringen foretaget af egne  

 håndværkere eller selv forestå denne.
 HTH butikkerne beskæftiger en række salgskonsulenter, som på stedet kan  

 rådgive en kunde med hensyn til oplysninger og som typisk med en kommende  

 køber kan træffe aftale om et konsulentbesøg hos kunden med henblik på  

 opmåling og afgivelse af et specifikt tilbud på et HTH køkken, tilpasset  

 netop den pågældende kundes individuelle køkkenrum.
 Et sådant tilbud afgives vederlagsfrit, og det fremgår af tilbuddet,  

 hvilke og hvor mange enheder, der foreslås opsat hos kunden, samt prisen på  

 hvert enkelt produkt, tillige med prisen på den entreprisemæssige del af  

 aftalen; nemlig opsætningen og tilpasningen af køkkenelementerne.
Når et givet tilbud accepteres af en kunde videregives dette som ordre fra  

 forhandleren til HTH Køkkener A/S' produktionsvirksomhed, hvorefter ordren  

 sættes i produktion.
Der foreligger således ingen lagerkapacitet, idet hvert  

 enkelt produkt principielt går direkte fra fremstilling til opsætning hos  

 kunden.
Klagerne har til spørgsmålet om, hvorvidt selskabets salgsform er omfattet  

 af prismærkningsloven anført, at det ikke fremkommer umiddelbart afgørende  

 for anvendelsen af detailbegrebet, om der foreligger en individuel tilpasning  

 af varen.
På den ene side kan i denne sammenhæng nævnes, at der i en række  

 tilfælde i dagligvarehandelen uden tvivl finder detailsalg sted i forbindelse  

 med individuel varetilpasning.
Der kan her eksempelvis henvises til salg af  

 skræddersyet tøj.
Klagerne gør gældende, at det er forkert, såfremt der i forbindelse med  

 afgrænsning af detailbegrebet alene lægges vægt på, hvorvidt der foretages en  

 individuel tilpasning af varen.
På den anden side gøres det gældende, at der  

 ved HTH's salgsform rent faktisk sker en sådan individuel tilpasning, jf. det  

 ovenfor anførte.
 I lovgivningen indgår begrebet detailsalg , foruden i prismærkningsloven,  

 i markedsføringsloven og i lukkkeloven.
 I markedsføringsloven, nærmere bestemt § 10, stk. 1, defineres detailsalg  

 som salg til forbrugere.
 I lukkelovens § 1, stk. 1, omtales detailhandel uden nærmere definition.  

 Det fremgår imidlertid bl.a. af Karnovs Lovsamling, side 2817, at loven  

 omfatter erhvervsmæssigt salgt af varer til forbrugere.
Salg til private forbrugere udgør ca. 26% af omsætningen mængdemæssigt.
I  

 værdi udgør omsætningen med private 30%.
For så vidt angår de i alt 74% af omsætningen mængdemæssigt, der vedrører  

 erhvervsdrivende, herunder leverancer til licitationskunder, håndværkere ses  

 der ikke at være noget problem i relation til prismærkningsloven.
Salg til  

 erhvervsdrivende er ikke omfattet af lovens detailsalgsbegreb.
Ved den private kundes valg af køkken er det indlysende, at disse salg  

 altid vil være meget individuelt præget.
Når en privat kunde ønsker at  

 modernisere sit køkken, vil dette så at sige aldrig findes fuldstændigt  

 tilsvarende et andet sted.
Der finder således en betydelig individuel  

 tilpasning sted i disse tilfælde i modsætning til salg til erhvervsdrivende,  

 hvor der kan være tale om leverancer til store nyopførelser af boligbyggeri.  

 HTH's salgsform kan med andre ord ikke sammenlignes med den egentlige  

 detailhandel eller salgsform Cash and Carry , hvor varen medbringes fra  

 forretningen.
 Klagerne har til støtte for den subsidiære påstand anført, at formålet med  

 prismærkningsloven er at styrke forbrugernes muligheder for at bedømme og  

 sammenligne priser med henblik på vurderingen af, hvor det er mest  

 fordelagtigt at foretage indkøb.
 Klagerne har anført, at det er uhyre tvivlsomt, hvorvidt et pålæg om  

 prismærkning af alle standardelementer, låger, hylder, greb m.v. vil være med  

 til at fremme denne intention.
Det bør nemlig i denne forbindelse tages i betragtning, at de enkelte  

 køkkenforretninger er af varierende størrelse.
Man bestræber sig på i alle  

 forretningerne at have repræsenteret hver front . Imidlertid kan det  

 forekomme, at en front er opstillet på et meget lille areal, svarende til et  

 lille køkken hos forbrugeren.
Såfremt forbrugeren derfor ønsker at vide, hvad  

 opstilling af en tilsvarende front vil koste konkret, vil man ikke ved  

 prismærkning af udstillede skabe, låger m.v. udsige noget herom.
Hertil kommer, at der som anført i meget vidt omfang sker en individuel  

 tilpasning.
Såfremt man derfor fastholder krav om prismærkning af alle  

 enkeltdele, ville eksempelvis et udstillet skab kunne vises uden nogle  

 hylder, bakker, bøjler m.v., hvorved der ville fremkomme en relativ lav pris.  

 Dette ville imidlertid ikke være nogen realistisk pris, idet ingen forbruger  

 ville vælge at købe et sådant skab.
 Navnlig set i lyset af forbrugernes muligheder for at sammenligne priser i  

 forskellige forretninger, har klagerne fremhævet, at man efter deres  

 opfattelse ikke kommer dette prisværdige mål nærmere ved at pålægge den  

 enkelte forretning at prismærke ned til mindste håndtag.
 Ydermere fremhæves det, at helhedsindtrykket i forrretningerne vil være en  

 skov af skilte, der snarere vil være med til at vildlede end vejlede  

 forbrugerne.
 Herudover bør det efter HTH's opfattelse tages i betragtning, at der kun i  

 meget begrænset omfang sker et salg fra den pågældende forretning.  

 Forretningerne, der snarere er showrooms, har som nævnt ingen lagerkapacitet.
 Endelig har klagerne anført, at prismærkning ud over at være ikke særlig  

 oplysende vil påføre de erhvervsdrivende betydelige gener, såfremt flere  

 hundrede forskellige artikler, der kan sælges adskilt, men i praksis aldrig  

 sælges adskilt, skal prismærkes.
 Monopoltilsynet har anført, at spørgsmålet om der foregår  

 individuel tilpasning er afgørende for, om den af HTH Køkkener anvendte  

salgsform er omfattet af prismærkningsloven (dvs. lovens § 1).
Monopoltilsynet har vurderet forskellige fortolkningsbidrag i  

 lovgivningens forarbejder.
Især udtrykket bestillingskøb - der kan tillægges  

 forskelligt indhold - finder tilsynet af afgørende betydning.
 Tilsynet har efter en samlet vurdering af forarbejderne, herunder lovens  

 formål fundet, at bestillingskøb må være ensbetydende med egentlig  

 tilvirkningskøb, dvs. køb af varer, som skal fremstilles eller tilpasses  

 efter købernes individuelle behov (f.eks. tøj syet efter mål eller et  

 snedkereret køkken).
Tilsynet afviser, at der ved et typisk salg til private sker en individuel  

 tilpasning ved HTH's salgsform.
De 8 faser, HTH henviser til, viser blot, at  

 den enkelte kunde har en lang række variations- og valgmuligheder, men at der  

 udleukkende er tale om en sammenstilling af færdige standardelementer,  

 forskellige profiler (træsorter/farver), forskelligt indhold i skabe og  

 skuffer, forskellige hårde hvidevarer samt varierende væg- og  

 gulvbelægninger.
De enkelte kunders færdige køkkener vil derfor naturligvis  

 være individuelle, afhængig af disse konkrete og mangfoldige valg, men det må  

 understreges, at der  ikke  sker en individuel tilpasning af  

 grundelementerne (byggestenene) i køkkenerne, nemlig skabe, skuffer,  

 bordplader og låger.
En kunde køber standardelementer, og kunden - ved køb af f.eks. en  

 bordplade - betaler for hele pladen, uanset om denne efterfølgende tilpasses  

 ved opstillingen af kundens køkken.
Opstillingen af køkkenelementer i kundens  

 hjem er endvidere en selvstændig ydelse, der betales særskilt for.
 Tilsynet finder herefter, at den tilpasning som ofte finder sted af  

 standardelementerne ikke kan føre til, at der ikke skulle foreligge  

 detailsalg i prismærkningslovens forstand.
Det forhold, at kunden ikke kan hjemtage elementerne umiddelbart i  

 forbindelse med købet, bl.a. fordi HTH ikke ønsker at have kapital bundet i  

 et lager, kan heller ikke være ensbetydende med, at salg af produkterne  

 falder uden for prismærkningsloven.
Den anvendte salgsform er iøvrigt ikke  

 ualmindelig, hvor det drejer sig om varer med et større volumen, jf. f.eks.  

 salg af møbler, tæpper, radio/tv og hårde hvidevarer, hvor forretningerne  

 mærker eller skilter med priser.
 Tilsynet finder på denne baggrund, at HTH forretningernes salgsform må  

 være omfattet af prismærkningsloven.
For så vidt angår klagernes subsidiære påstand har tilsynet anført, at  

 formålet med prisskiltningen er at styrke forbrugernes muligheder for at  

 bedømme og sammenligne priser således, at forbrugeren bliver i stand til at  

 vurdere de prisrelationer, der findes dels mellem de forskellige køkkener i  

 samme forretning og dels mellem køkkenforretningerne indbyrdes.
Køb af et  

 køkken er en investering af betydelig størrelse for en husstand, og det er  

 derfor vigtigt med en åben prisskiltning, som giver den enkelte forbruger  

 mulighed for at orientere sig, inden der eventuelt træffes aftale med en  

 salgskonsulent om konsulentbesøg i hjemmet.
Tilsynet har anført, at det efter bemærkningerne til lovforslaget ikke er  

 et krav, at alle enkeltdele prismærkes - og dette er heller ikke krævet i  

 tilsynets afgørelse.
Mærkning og skiltning må på den anden side være udformet  

 og anbragt klart og let tilgængeligt, så forbrugeren ikke lades i tvivl om,  

 hvad den enkelte vare koster.
Tilsynet finder ikke, at det skulle være  

 særligt besværligt eller byrdefuldt for HTH's forhandlere at skilte med  

 priserne for de udstillede enkeltdele, jf. at forretningerne i forvejen har  

 prislister, der kan danne grundlag for skiltningen.
Tilsynet afviser endelig, at den nødvendige skiltning skulle virke mere  

 vildledende end vejledende, og står uforstående overfor at et udstillet skab  

 vil kunne fremstå til en relativ lav pris, hvis det vises uden indhold.
Ved  

 prismærkning kunne dette måske tænkes, men næppe ved en hensigtsmæssig  

 prisskiltning.
 Til det således foreliggende skal nævnet udtale:
 Af de af Monopoltilsynet anførte grunde tiltræder nævnet, at den af HTH  

 Køkkener anvendte salgsform må anses som detailsalg og derfor omfattet af  

 pligten til at give oplysning om priser efter prismærkningslovens § 1.
 Nævnet tiltræder ligeledes af de af Monopoltilsynet anførte grunde, at der  

 ikke er grundlag for at meddele dispensation i henhold til  

 prismærkningslovens § 3, stk. 3.
 Herefter bestemmes:
 Monopoltilsynets afgørelse af 24. marts 1987 stadfæstes.
