Ankestyrelsens principafgørelse U-8-98 om klageadgang - genoptagelse Resume:
 Arbejdsskadestyrelsens beslutning om at genoptage spørgsmålet om erstatningsfastsættelsen var ikke en afgørelse i forvaltningsretlig forstand.
 Ankestyrelsen afviste derfor at behandle forsikringsselskabets klage over beslutningen.
 Kassation:
Principafgørelsen har ikke længere vejledningsværdi Kassationsdato:
01-06-2009 Love:
Lov om sikring mod følger af arbejdsskade - lovbekendtgørelse nr. 789 af 28. august 1996 - § 34 Sagsfremstilling:
 Sagen vedrørte en specialarbejder, som i 1987 havde pådraget sig en arbejdsskade.
 Arbejdsskadestyrelsen havde i 1993 truffet afgørelse om méngraden og erhvervsevnetabet.
 I 1995 anmodede skadelidtes forbund Arbejdsskadestyrelsen om at genoptage sagen, idet forbundet oplyste, at skadelidtes tilstand var forværret, og at han havde søgt pension.
 På baggrund af det oplyste besluttede Arbejdsskadestyrelsen at genoptage sagen.
 Beslutningen blev meddelt som en afgørelse med klagevejledning.
 Forsikringsselskabet klagede over Arbejdsskadestyrelsens beslutning, idet selskabet ikke mente, at følgerne efter arbejdsskaden var forværret i en sådan grad, at der var grundlag for genoptagelse.
 Afgørelse:
 Ankestyrelsen afviste at behandle forsikringsselskabets klage, da Ankestyrelsen ikke fandt, at  Arbejdsskadestyrelsens beslutning om at genoptage sagen kunne betragtes som en afgørelse i forvaltningsretlig forstand og derefter ikke efter lovens § 54, stk. 1, (nu § 55) kunne indbringes for Ankestyrelsen.
 Ankestyrelsen lagde vægt på, at Arbejdsskadestyrelsens beslutning om genoptagelse ikke i sig selv medførte retsvirkninger efter loven, idet en ændring af en tidligere afgørelse om erstatning forudsætter, at betingelserne i lovens § 27 eller § 28 (nu §§ 32 og 33) er opfyldt, ligesom afgørelser om betalingaf udgifter til behandling eller hjælpemidler forudsætter, at be tingelserne i lovens § 25, stk. 1 eller 2 er opfyldt, jf. lovens § 25, stk. 3, (nu § 30).
 Resultatet af genvurderingen, det vil sige beslutningen om, hvorvidt disse betingelser er eller ikke er opfyldt, er derimod en afgørelse efter loven, som kan påklages.
