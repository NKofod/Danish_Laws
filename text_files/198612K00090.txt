Nr LSF 90 Forslag til Lov om ændring af kildeskatteloven (Skatteflugt) Fremsat af Albrechtsen (VS) Elisabeth Olesen (VS) den 18. november 1986 § 1 I lov om opkrævning af indkomst- og formuebeskatning for personer m.v. (kildeskat), jf. lovbekendtgørelse nr. 676 af 1. oktober 1986, som ændret ved lov nr. 697 af 17. oktober 1986, foretages følgende ændringer:
 1. § 2, STK. 1, LITRA D), affattes således:
»d) udøver et erhverv med fast driftssted her i landet eller deltager i erhvervsvirksomhed med et fast driftssted her eller på anden måde er berettiget til overskudsandel, omsætningsandel eller forpagtningsafgift af en sådan virksomhed,».
 2. I § 2, STK. 1, indsættes som LITRA H):
 »h) oppebærer renteindtægter her fra landet,».
 3. I § 2, STK. 1, indsættes som LITRA I):
 »i) oppebærer aktieavancer her fra landet,».
 4. I § 2, STK. 1, indsættes som LITRA J):
 »j) oppebærer royaltyindtægter her fra landet,».
 5. I § 2, STK. 1, indsættes som LITRA K):
 »k) oppebærer konsulenthonorarer her fra landet«.
§ 2 Loven træder i kraft ved bekendtgørelsen i Lovtidende og har virkning fra den 1. januar 1987.
BEMÆRKNINGER TIL LOVFORSLAGET ALMINDELIGE BEMÆRKNINGER 1. Lovforslagets formål er at gøre det vanskeligt at foretage skatteflugt.
Der er i reglerne i kildeskattelovens § 2 foretaget en opregning af indkomstarter fra Danmark, som skal beskattes hos personer, som ikke er fuldt skattepligtige i henhold til lovens § 1.
 Der er ganske åbenbare mangler i denne opregning.
Lovforslaget søger at udfylde de mest åbenbare mangler ved at tilføje indkomstarter, som også skal beskattes hos begrænset skattepligtige.
2. Nogle af de foreslåede bestemmelser vil kunne formuleres anderledes.
Nogle af indkomstarterne kunne måske beskattes ved en såkaldt kuponbeskatning i lighed med udbyttebeskatningen i lovens § 2, stk. 1, litra f), jf. stk. 2, hvorved det ville blive en endelig beskatning.
Skatteyderens tilknytning til Danmark, f.eks.
gennem statsborgerskab, kunne også inddrages.
Hvis der er tilslutning til dette lovforslags hovedsigte, så er forslagsstillerne naturligvis indstillet på at forhandle om andre formuleringer.
BEMÆRKNINGER TIL LOVFORSLAGETS ENKELTE BESTEMMELSER Til § 1 Til nr. 1 Den gældende formulering nævner kun begrænset skattepligt af OVERSKUD eller OVERSKUDSandel i erhvervsvirksomhed, men nævner ikke OMSÆTNINGSANDELE.
Dette hul har medført, at udlandsdanskere har fået udbetalt overskudsandele skattefrit, blot fordi de i en kontrakt har været benævnt som omsætningsandele.
Denne trafik søges stoppet.
Til nr. 2-5 Renteindtægter, aktieavancer, royaltyindtægter og konsulenthonorarer ønskes også beskattet, når de udbetales fra Danmark til begrænset skattepligtige personer.
Renteindtægter omfatter også indkomst af obligationer og statsgældsbeviser.
