Nr LSF 45 Forslag til Lov om ophævelse af medhjælperloven Fremsat af Bakholt (S) Jytte Andersen (S) Hans Jørgen Jensen (S) Søren B.  

 Jørgensen (S) Lone Møller (S) Kaj Poulsen (S) Taanquist (S) den 23. oktober 1990 § 1. Medhjælperloven, jf. lovbekendtgørelse nr. 115 af 19. marts 1980, ophæves.
 § 2. Loven træder i kraft den 1. januar 1991.
 Stk. 2. Medhjælperloven finder dog fortsat anvendelse på aftaler  

 om arbejdsforhold indgået inden den 1. januar 1991.
Bemærkninger til lovforslaget Almindelige bemærkninger Dansk landbrug har gennemgået en gennemgribende  

 modernisering/reformering, der over de seneste godt to hundrede år har  

 forvandlet dansk landbrug til et højteknologisk og moderne erhverv.
Her  

 tænkes såvel på selve produktionsformen som på de forhold, der i dag præger  

 også de dele af arbejdsmarkedet, der omhandler landbruget som erhverv.
På denne baggrund virker det paradoksalt, at der fortsat eksisterer en  

 medhjælperlov, der tydeligt er et levn fra tidligere tiders tyendelovgivning,  

 og som betyder, at landbrugsansattes arbejdsbetingelser og rettigheder ikke  

 kan sidestilles med det øvrige arbejdsmarked, en lov, som er vedtaget efter  

 det fortidige princip om den stærkes ret og den svages pligt.
Derved fremstår  

 medhjælperloven som et upassende levn fra feudalismen, af hvis snærende bånd  

 bondestanden frigjorde sig for mere end 200 år siden ved stavnsbåndets  

 ophævelse i 1788.
Hertil kommer, at relativt få unge i dag er beskæftiget efter  

 medhjælperloven og det til trods for, at det de seneste år har været  

 vanskeligt at skaffe den fornødne tilgang af unge til landbruget.
Desuden har  

 såvel arbejdsgivernes som arbejdstagernes organisationer (SALA og SiD) ved  

 flere lejligheder givet udtryk for overensstemmende synspunkter om det  

 uhensigtsmæssige i en fortsat opretholdelse af loven.
 Medhjælperloven og særlig de dertil hørende feriebestemmelser har været  

 genstand for mange retssager og tvister arbejdsgivere og arbejdstagere  

 imellem som følge af det administrative besvær og den fortolkningsmæssige  

 tvivl, de to sæt ferieregler medfører.
Det grundlæggende problem er vanskelighederne ved at definere en  

 medhjælper entydigt i forhold til medhjælperlovens regler.  

 Ansættelsesforholdet i landbruget har ændret sig i takt med den almindelige  

 samfundsudvikling.
Derfor opfylder mange nye ansættelsesforhold ikke helt  

 medhjælperlovens krav, og der kan derfor opstå berettiget tvivl om, hvorvidt  

 et konkret ansættelsesforhold er omfattet af denne lov eller ikke.
 Det giver anledning til mange retssager om udbetaling af feriegodtgørelse.  

 Herved mister både arbejdstagere og arbejdsgivere en del af deres  

 retssikkerhed på grund af denne tvivl om retsgrundlaget for  

 ansættelsesforholdet.
 I nogle tilfælde har en arbejdstager mistet feriegodtgørelse eller  

 ferieret, og i andre tilfælde er sagerne endt med dobbelt udbetaling af  

 feriepenge fra arbejdsgiverne.
Medhjælperloven har ved flere lejligheder været behandlet i Folketinget,  

 senest i folketingsåret 1987-88, hvor et socialdemokratisk beslutningsforslag  

 nr.
B 134 om en modernisering af medhjælperloven ikke blev vedtaget.  

 (Folketingstidende 1987-88, forhandlingerne sp. 9235 og tillæg A sp. 4659).
 Dette finder Socialdemokratiet klart utilfredsstillende bl.a. på grund af  

 følgende forhold vedrørende medhjælperloven:
Loven er ikke fulgt med tiden og tager det således for givet, at en  

 medhjælper bor og spiser på gården (kost og logi indgår direkte som en del af  

 arbejdstagerens vederlag), ofte står til rådighed i det meste afdøgnet og kan  

 sættes til snart sagt hvilket som helst arbejde.
Da der i dag er relativt få  

 unge ansatte efter medhjælperloven, har loven nærmest overflødiggjort sig  

 selv.
Men det faktum, at lovgivningen på dette område ikke har fulgt den  

 øvrige samfundsudvikling, nødvendiggør en fuldstændig ophævelse af  

 medhjælperloven, hvorved området vil blive omfattet af den i forvejen  

 gældende arbejdsmarkedslovgivning og overenskomster.
Herved vil man slippe  

 for retslige konfrontationer, som de mildest talt besværlige ferieregler på  

 området har medført, og som ingen kan være tjent med, fordi to sæt svært  

 adskillelige ferieregler medfører unødigt bureaukrati.
 Det er ude af trit med arbejdsmarkedets øvrige retsprincipper, at  

 bevisbyrden i en eventuel konfliktsituation arbejdsgiver og arbejdstager  

 imellem i henhold til medhjælperloven altid påhviler sidstnævnte (den svage  

 part).
 Medhjælperloven har i sin nuværende form en del af ansvaret for, at det  

 bliver mere og mere vanskeligt at få unge ind i landbruget og dermed sikre  

 erhvervet fremover.
 Såvel landbrugets arbejdsgiverorganisation SALA som  

 specialarbejderforbundet SiD har klart tilkendegivet deres modstand mod  

 medhjælperloven i sin nuværende form, idet loven anses for en afgørende  

 hindring for en fortsat udvikling af arbejdsforholdene og samarbejdsklimaet  

 landbrugets parter imellem.
Rent principielt er medhjælperlovens tankegang i dag lige så frastødende  

 som utidssvarende.
Loven er ufuldkommen og tilgodeser arbejdsgiveren i en  

 urimelig grad, ligesom den oplagt kan misbruges, idet loven ikke beskytter  

 den uvidende/passive/underdanige medhjælper over for landmandens  

 tilbageholdelse af information eller overtrædelse af sine beføjelser.
 Det virker bagvendt og uforståeligt, at der fortsat kan være grupper i det  

 danske samfund, der helt og aldeles overser den indiskutable værdi, som  

 ordnede forhold, ro og klare overenskomster på arbejdsmarkedet har for landet  

 såvel på det økonomiske som på det menneskelige plan.
 I det hele taget skulle de historiske aspekter i denne sag i sig selv  

 kunne gøre en ende på den nugældene medhjælperlov, idet den henleder tankerne  

 på ufrihed, undertrykkelse, retsløshed og dermed en anden tidsalder.
Fremgang og nye landvindinger har præget dansk landbrug, der vel i dag  

 anses som værende blandt verdens førende.
Vi kan med rette være stolte af den  

 danske bonde, der fik sin frihed med stavnsbåndets ophævelse i 1788. Vi skal  

 fortsat bestræbe os på at hjælpe landbruget til at finde sin naturlige plads  

 i vort moderne samfund.
 Set i lyset af ovenstående argumentation og forhold harmonerer  

 medhjælperloven overordentlig ringe med de principper, der har været  

 fundamentale for opbygningen af vort velfærdssamfund.
Bemærkninger til lovforslagets enkelte bestemmelser Til §§ 1 og 2 Den nugældende medhjælperlov ophæves fra den 1. januar 1991.
 Aftaler om arbejdsforhold, der er indgået i 1990, gælder dog til deres  

 udløb.
