Betænkning afgivet af Miljø- og Fødevareudvalget den 2. marts 2022 Betænkning over Forslag til lov om ændring af lov om miljøbeskyttelse (Mulighed for kommunal beslutning om, at dieseldrevne personbiler skal være omfattet af eksisterende miljøzoner, og fremrykning af trinkrav for dieseldrevne varebiler) [af miljøministeren (Lea Wermelin)]:
1. Ændringsforslag Der er stillet 7 ændringsforslag til lovforslaget.
Venstres og Dansk Folkepartis medlemmer af udvalget har stillet ændringsforslag nr. 1 og 6, herunder om deling af lovforslaget.
Miljøministeren har stillet ændringsforslag nr. 2-5 og 7.
2. Indstillinger Udvalget vil stemme for ændringsforslag nr. 1 om deling af lovforslaget.
 Et flertal i udvalget (S, SF, RV, EL og FG) indstiller det under A nævnte lovforslag til vedtagelse med de til det under A nævnte lovforslag stillede ændringsforslag og det under B nævnte lovforslag til vedtagelse uændret.
Et mindretal i udvalget (V, KF, DF, LA og Lise Bech (UFG)) indstiller det under A nævnte lovforslag til vedtagelse med de til det under A nævnte lovforslag stillede ændringsforslag.
Mindretallet indstiller det under B nævnte lovforslag til forkastelse ved 3. behandling.
Et andet mindretal (NB) indstiller de under A og B nævnte lovforslag til forkastelse ved 3. behandling.
Mindretallet vil stemme for de til det under A nævnte lovforslag stillede ændringsforslag.
 Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Venstre, Det Konservative Folkeparti, Dansk Folkeparti og Lise Bech (UFG) Venstres, Det Konservative Folkepartis og Dansk Folkepartis medlemmer af udvalget og Lise Bech (UFG) mener, at det er problematisk, at lovforslaget fremrykker ikrafttrædelsen af de eksisterende krav om partikelfiltre til dieseldrevne varebiler med 2 år til den 1. juli 2023. Fremrykningen tvinger små erhvervsdrivende med ældre varebiler til at ændre de planer om afskrivninger og nye investeringer, som de har lagt i tillid til de gældende krav om partikelfiltre fra den 1. juli 2025. Mindretallet har stillet ændringsforslag om deling af lovforslaget, fordi mindretallet dermed får mulighed for at stemme mod fremrykningen af ikrafttrædelsen af de eksisterende krav om partikelfiltre til dieseldrevne varebiler med 2 år til den 1. juli 2023.
4. Ændringsforslag med bemærkninger Ændringsforslag a Ændringsforslag om deling af lovforslaget Af et mindretal (V og DF), tiltrådt af et flertal (det øvrige udvalg):
 1) Lovforslaget deles i to lovforslag med følgende titler og indhold:
 A. »Forslag til lov om ændring af lov om miljøbeskyttelse (Mulighed for kommunal beslutning om, at dieseldrevne personbiler skal være omfattet af eksisterende miljøzoner)« omfattende § 1, nr. 1-14 og 16-32, og § 2, stk. 1 og 3.
 B. »Forslag til lov om ændring af lov om miljøbeskyttelse (Fremrykning af trinkrav for dieseldrevne varebiler)« omfattende § 1, nr. 15, og § 2, stk. 2.
[Forslag om deling af lovforslaget] b Ændringsforslag til det under A nævnte forslag Til § 1 Af miljøministeren, tiltrådt af udvalget:
 2) Nr. 4 affattes således:
 »4. Efter § 9 g indsættes før overskrifterne før § 9 h:
»Kapitel 2 c Udvidet producentansvar.«« [Lovteknisk ændring] 3) Nr. 5 affattes således:
 »5. Overskrifterne før § 9 h ophæves, og i stedet indsættes:
»Udvidet producentansvar for fiskeredskaber, der indeholder plast.«« [Lovteknisk ændring] 4) Nr. 10 affattes således:
 »10. § 15 a, stk. 6, 1. pkt., affattes således:
»Kommunalbestyrelsen offentliggør afgørelser om miljøzoner, herunder om etablering af en miljøzone, om udvidelse af en miljøzone, om, at yderligere køretøjstyper skal være omfattet af en miljøzone, om indskrænkning af en miljøzone, om omlægning af transitruter i en miljøzone eller om ophævelse af en miljøzone.«« [Sproglig ændring] 5) Nr. 22 affattes således:
»22. I § 15 c, stk. 2, indsættes efter »meddele dispensation«: »efter stk. 1«.« [Lovteknisk ændring] Til § 2 Af et mindretal (V og DF), tiltrådt af et flertal (det øvrige udvalg):
 6) I stk. 1 udgår », jf. dog stk. 2«.
[Konsekvensændring] Af miljøministeren, tiltrådt af udvalget:
 7) I stk. 3 ændres »lovbekendtgørelse 1218 af 25. november 2019« til: »lovbekendtgørelse nr. 100 af 19. januar 2022«, og før »§ 1, nr. 18 og 20« indsættes: »denne lovs«.
[Ændring af henvisning og præcisering] Bemærkninger Til nr. 1 og 6 Det foreslås, at lovforslaget deles i to separate lovforslag, således at der kan stemmes om delen om kommunal mulighed for at lade dieseldrevne personbiler omfatte af eksisterende miljøzoner for sig og delen om fremrykning af det sidste trinkrav for dieseldrevne varebiler for sig.
Til nr. 2 Det foreslås, at lovforslagets § 1, nr. 4, nyaffattes.
Det foreslås, at det fremgår af lovforslagets § 1, nr. 4, at der efter § 9 g og før overskrifterne før § 9 h, indsættes et nyt kapitel 2 c med overskriften »Udvidet producentansvar«.
Ændringen er en præcisering.
Der er to overskrifter efter miljøbeskyttelseslovens § 9 g, og der kan derfor opstå tvivl om, hvor den nye overskrift til kapitel 2 c skal indsættes.
Forslaget skal ses i sammenhæng med den foreslåede ændring af § 1, nr. 2.
 Ændringsforslaget indeholder ingen materielle ændringer.
Til nr. 3 Det foreslås, at lovforslagets § 1, nr. 5, nyaffattes.
Det foreslås, at det fremgår af lovforslagets § 1, nr. 5, at de to overskrifter før § 9 h ophæves, og at der i stedet indsættes overskriften »Udvidet producentansvar for fiskeredskaber, der indeholder plast«.
Ændringen er en præcisering.
Der er to overskrifter efter miljøbeskyttelseslovens § 9 g, hvorfor der kan opstå tvivl om, hvilken overskrift der foreslås ophævet.
Derfor foreslås begge overskrifter ophævet og erstattet af en ny overskrift før § 9 h.
Forslaget skal ses i sammenhæng med den foreslåede ændring af § 1, nr. 1.
 Ændringsforslaget indeholder ingen materielle ændringer.
Til nr. 4 Det foreslås, at lovforslagets § 1, nr. 10, ændres.
Med ændringen foreslås det, at miljøbeskyttelseslovens § 15 a, stk. 6, 1. pkt., ændres, så det fremgår af bestemmelsen, at kommunalbestyrelsen offentliggør afgørelser om miljøzoner, herunder om etablering af en miljøzone, om udvidelse af en miljøzone, om, at yderligere køretøjstyper skal være omfattet af en miljøzone, om indskrænkning af en miljøzone, om omlægning af transitruter i en miljøzone eller om ophævelse af en miljøzone.
 Ændringsforslaget er en sproglig præcisering af den foreslåede bestemmelse i § 15 a, stk. 6, 1. pkt.
 Ændringsforslaget indeholder ingen materielle ændringer.
Til nr. 5 Det foreslås, at lovforslagets § 1, nr. 22, præciseres, således at henvisningen til stk. 1 i § 15 c, stk. 2, indsættes i bestemmelsen efter »meddele dispensation«.
 Ændringen foreslås, da ordet »dispensation« forekommer to gange i miljøbeskyttelseslovens § 15 c, stk. 2, hvorfor der kan opstå tvivl om, hvor den foreslåede ændring skal indsættes.
 Ændringsforslaget indeholder ingen materielle ændringer.
Til nr. 7 Det foreslås, at henvisningen i lovforslagets § 2, stk. 3, til lovbekendtgørelse nr. 1218 af 25. november 2019 ændres til en henvisning til lovbekendtgørelse nr. 100 af 19. januar 2022. Ændringen foreslås, da henvisningen bør ske til den senest udstedte lovbekendtgørelse.
 Det foreslås endvidere, at det i lovforslagets § 2, stk. 3, præciseres, at henvisningen til § 1, nr. 18 og 20, henviser til bestemmelser i det fremsatte lovforslag. Ændringen foreslås for at sikre, at der ikke kan opstå tvivl om, at det er lovforslagets § 1, nr. 18 og 20, der henvises til.
 Ændringsforslaget indeholder ingen materielle ændringer.
5. Udvalgsarbejdet Lovforslaget blev fremsat den 27. januar 2022 og var til 1. behandling den 8. februar 2022. Lovforslaget blev efter 1. behandling henvist til behandling i Miljø- og Fødevareudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 3 møder.
Høringssvar Et udkast til lovforslaget har inden fremsættelsen været sendt i høring, og miljøministeren sendte den 6. oktober 2021 dette udkast til udvalget, jf.
MOF alm. del  bilag 7. Den 27. januar 2022 sendte miljøministeren høringssvarene og et høringsnotat til udvalget.
Bilag Under udvalgsarbejdet er der omdelt 7 bilag på lovforslaget.
Skriftlige henvendelser Udvalget har under udvalgsarbejdet modtaget 2 skriftlige henvendelser om lovforslaget.
Spørgsmål Udvalget har under udvalgsarbejdet stillet 5 spørgsmål til miljøministeren til skriftlig besvarelse, som ministeren har besvaret.
Anders Kronborg (S) Anne Paulin (S) Bjarne Laustsen (S) Camilla Fabricius (S) Kasper Roug (S) nfmd.
Malte Larsen (S) Brian Bressendorff (S) Troels Ravn (S) Carl Valentin (SF) Rasmus Nordqvist (SF) Signe Munk (SF) Zenia Stampe (RV) Kathrine Olldag (RV) Søren Egge Rasmussen (EL) Peder Hvelplund (EL) Susanne Zimmer (FG) Erling Bonnesen (V) Hans Christian Schmidt (V) Mads Fuglede (V) Torsten Schack Pedersen (V) Anni Matthiesen (V) Jacob Jensen (V) René Christensen (DF) fmd.
Pia Kjærsgaard (DF) Lise Bech (UFG) Mona Juul (KF) Per Larsen (KF) Peter Seier Christensen (NB) Henrik Dahl (LA) Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
