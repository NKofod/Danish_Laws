Skriftlig fremsættelse (27. februar 2013) Social- og integrationsministeren (Karen Hækkerup):
 Herved tillader jeg mig for Folketinget at fremsætte:
Forslag til lov om ændring af lov om social service og lov om retssikkerhed og administration på det sociale område (Kriminalpræventive sociale indsatser) (Lovforslag nr.
L 160) Lovforslaget består af en række elementer, der har til formål at bidrage til en mere effektiv kriminalitetsforebyggelse over for børn og unge samt personer med nedsat psykisk funktionsevne i det sociale system.
 Lovforslaget har følgende fire hovedelementer:
 1. Styrket indsats over for kriminelle og kriminalitetstruede børn og unge: Der foreslås ændringer i lov om social service, så det sikres, at den aktuelle og relevante viden om indsatsen over for kriminelle og kriminalitetstruede børn og unge fortsat er tilgængelig for kommunerne.
 2. Etablering af delvis lukkede afdelinger for børn og unge: Der foreslås ændringer i lov om social service, så der gives mulighed for at etablere en delvis lukket afdeling på en åben døgninstitution, der er målrettet adfærdsvanskelige unge.
3. Styrket fuldbyrdelse af strafferetlige foranstaltninger m.v.: Det foreslås, at der i lov om social service indføres særskilt regulering om indgrebsmuligheder over for personer, der er anbragt på anbringelsessteder for børn og unge, jf. § 66, nr. 5 og 6, i lov om social service, og på boformer, jf. § 108 i samme lov, i henhold til en afgørelse truffet i forbindelse med en straffesag.
Målet er at sikre fuldbyrdelsen af de strafferetlige afgørelser, som kommunerne udmønter på det sociale område, herunder i boformer som ikke er sikrede.
 4. Præcisering af kommunalbestyrelsens kriminalpræventive tilsyn: Der foreslås en sproglig ændring af lov om retssikkerhed og administration på det sociale område, så det tydeliggøres i § 16 a, at kommunens særlige tilsyn efter denne bestemmelse har et kriminalpræventivt formål, og at bestemmelsen omfatter den personkreds, som skal undergives tilsyn i henhold til en strafferetlig afgørelse.
 Ved satspuljeaftalen for 2013 blev der afsat 5 mio. kr. årligt fra 2013 og frem til lovforslagets del 3 om en styrket fuldbyrdelse af strafferetlige foranstaltninger m.v., herunder midler til implementering af lovforslaget.
 De økonomiske og administrative konsekvenser skal forhandles med kommunerne.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
