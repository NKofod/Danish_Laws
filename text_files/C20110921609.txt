Cirkulære om ophævelse af cirkulære om statstjenestemænds forhold i forbindelse med sygdom og cirkulære om sygedagslister § 1. Finansministeriet og centralorganisationerne har som led i overenskomstforhandlingerne 2011 aftalt at ophæve aftale af 1. marts 1973 om statstjenestemænds forhold i forbindelse med sygdom med virkning fra 1. juni 2011.
 § 2. Finansministeriets cirkulære nr. 47 af 19. marts 1992 om statstjenestemænds forhold i forbindelse med sygdom ophæves.
 § 3. Tjenestemænd i staten følger herefter de almindelige regler om forhold i forbindelse med sygefravær, herunder delvist sygefravær.
 Stk. 2. Ophævelsen af aftalen og cirkulæret berører ikke tjenestemænds ret til sygeløn eller optjening af lønanciennitet og pensionsalder under sygefravær.
 § 4. Finansministeriets cirkulære nr. 177 af 16. september 1994 om sygedagslister ophæves.
 § 5. Ophævelsen af cirkulæret berører ikke ansættelsesmyndighedens pligt til at sikre fornøden dokumentation for sygefravær til brug for afskedssager mv.
 § 6. Cirkulæret har virkning fra den 1. juni 2011.
