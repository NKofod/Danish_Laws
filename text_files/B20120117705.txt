Bekendtgørelse om fordelingen af forretningerne mellem statsadvokaterne I medfør af § 103, stk. 1, i lov om rettens pleje, jf. lovbekendtgørelse nr. 1008 af 24. oktober 2012, fastsættes:
 § 1. Fordelingen af forretningerne mellem de regionale statsadvokater er følgende:
1) Statsadvokaten i København varetager i Østre landsretskreds forretningerne vedrørende Københavns Politi, Københavns Vestegns Politi, Nordsjællands Politi, Midt- og Vestsjællands Politi, Sydsjællands og Lolland-Falsters Politi og Bornholms Politi.
Embedskontoret for statsadvokaten i København er i København.
2) Statsadvokaten i Viborg varetager i Østre landsretskreds forretningerne vedrørende Fyns Politi og i Vestre landsretskreds forretningerne vedrørende Midt- og Vestjyllands Politi, Nordjyllands Politi, Østjyllands Politi, Sydøstjyllands Politi samt Syd- og Sønderjyllands Politi.
Embedskontoret for statsadvokaten i Viborg er i Viborg.
 § 2. Statsadvokaten for Særlig Økonomisk og International Kriminalitet varetager for hele landet forretningerne vedrørende:
 1) Økonomiske forbrydelser, herunder navnlig sager om overtrædelse af straffelovens §§ 278-283, §§ 289-304 eller af lovgivning, der regulerer erhvervslivets eller de finansielle markeders forhold, når der kan være grund til at antage, at overtrædelsen har et særligt betydeligt omfang, er et led i organiseret kriminalitet, er udført ved anvendelse af særegne forretningsmetoder, eller på anden måde er af særlig kvalificeret karakter.
 2) Internationale straffesager, herunder navnlig sager om folkedrab, forbrydelser mod menneskeheden, krigsforbrydelser og andre alvorlige forbrydelser begået i udlandet, hvor efterforskningen og strafforfølgningen som følge af sagens kompleksitet og internationale aspekt forudsætter en særlig viden om og indsigt i forholdene i udlandet og forudsætter, at der etableres et samarbejde med myndigheder i andre lande, internationale institutioner, organisationer mv.
 Stk. 2. Opstår der tvivl om, hvorvidt en sag henhører under statsadvokaten for særlig økonomisk og international kriminalitet, afgøres spørgsmålet af rigsadvokaten.
 Stk. 3. Embedskontoret for statsadvokaten for særlig økonomisk og international kriminalitet er i København.
 § 3. Bekendtgørelsen træder i kraft den 1. januar 2013.
 Stk. 2. Bekendtgørelse nr. 1146 af 13. december 2002 om fordelingen af forretningerne mellem statsadvokaterne ophæves.
