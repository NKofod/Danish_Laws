Fremsat den 9. februar 2017 af Karina Adsbøl (DF), Liselott Blixt (DF), Kristian Thulesen Dahl (DF), Susanne Eilersen (DF), Søren Espersen (DF), Jeppe Jakobsen (DF), Jan Erik Messmann (DF), Karin Nødgaard (DF) og Peter Skaarup (DF) Forslag til folketingsbeslutning om et servicetjek af patientskadeerstatningssystemet Folketinget pålægger regeringen snarest muligt og inden den 1. september 2017 at foretage et servicetjek af patientskadeerstatningssystemet, inklusive ankesystemet, med henblik på at forbedre systemet og tydeliggøre og skabe bedre gennemsigtighed om sager vedrørende patientskadeerstatning, herunder klargøre, i hvilke tilfælde erstatning efter arbejdsskadeloven går forud for erstatning efter patientforsikringsreglerne.
 Regeringen bør samtidig overveje mulighederne for en genoptagelsesret for dem, der er blevet pålagt at tilbagebetale allerede udbetalt erstatning.
 I forbindelse med et servicetjek af patientskadeerstatningssystemet skal der endvidere udarbejdes konkrete forslag til, hvordan det sikres, at patienter, der i god tro har fået udbetalt erstatning, ikke efterfølgende kan risikere at skulle tilbagebetaling erstatning.
 Servicetjekket skal præsenteres for Folketinget med henblik på at indkalde Folketingets partier til forhandlinger herom i indeværende folketingssamling.
Bemærkninger til forslaget Dansk Folkeparti mener ikke, at det nuværende patientskadeerstatningssystem fungerer tilfredsstillende.
Der har løbende været sager i medierne, hvor  fagfolk kritiserer  det nuværende system, og hvor det tydeligt fremgår, at systemet er urimeligt i forhold til patienter, der har fået udbetalt erstatning og har indrettet sig herefter.
Det fremgår eksempelvis af artiklen »Ankesystem for patienter møder kritik« bragt på www.bt.dk den 21. juli 2016, og af flere historier om kritisable forløb for patienter som f.eks. i artiklerne »Fejlopereret  nu fratages han erstatning« bragt på www.tvsyd.dk den 21. februar 2015 og »Flemming skal betale sin afdøde kones erstatning på 144.000 kr. tilbage« bragt på www.tv2.dk den 8. oktober 2015.
På den baggrund ønsker DF at fremsætte dette forslag.
Med forslaget pålægges regeringen  at foretage et servicetjek af erstatningssystemet vedrørende patientskader med et formål at skabe et mere gennemsigtigt og forbedret system.
DF mener ikke, at det er rimeligt, at patienter, der har fået medhold i sundhedsvæsenets disciplinærnævn i tilfælde, hvor en sundhedsperson har handlet under normen for almindeligt anerkendt standard, og i god tro har handlet ud fra at være berettiget til erstatningen, efterfølgende kan risikere at skulle betale deres erstatning tilbage.
Der har været flere tilfælde, hvor patienter har skullet betale hele deres erstatning tilbage  også flere år efter at de har fået erstatningen tildelt, og det er efter forslagsstillernes opfattelse ikke rimeligt, hverken over for patienterne eller over for de pårørende, som har indrettet sig i god tro om at være berettiget til erstatningen.
Derfor pålægges regeringen også at komme med konkrete udspil til, hvordan det sikres, at patienterne, der i god tro har fået udbetalt erstatning, som de er blevet tilkendt ret til i 1. instans, og hvor den anden part ikke inden for den i loven fastsatte 3-månedersfrist har anket afgørelsen, ikke efterfølgende skal tilbagebetale erstatningen.
DF mener, at patienten har været i god tro om erstatningsudbetalingen og derfor skal kunne indrette sig derefter og ikke efterfølgende risikerer, at blive mødt med et tilbagebetalingskrav.
Udspillet skal således bl.a. adressere, hvordan der kan rettes op på følgende  urimeligheder:
  At patienter risikerer at skulle betale dele eller hele deres erstatning tilbage, som patienten allerede har fået udbetalt, fordi patienten klager over størrelsen af erstatningen.
  At patienter risikerer at få omgjort deres sag af Ankenævnet, f.eks. når de ansøger om dækning af medicinudgifter.
 Det bør overvejes at indføre et stop for, at Ankenævnet iskal kunne omgøre en sag til ugunst for patienten, hvis ingen af parterne har klaget over afgørelsen.
 Der bør sættes et mål for kortere sagsbehandlingstid.
 Det er forslagsstillernes mål, at der generelt skabes sikkerhed omkring, hvornår en patient kan være sikker på ikke at skulle betale sin erstatning tilbage.
 Med udgangspunkt i den nuværende uhensigtsmæssige situation, som mange patienter står i, ønsker Dansk Folkeparti derfor en gennemgribende revurdering af hele erstatningssystemet.
 Regeringen bør samtidig overveje mulighederne for en genoptagelsesret for de patienter, der er blevet pålagt at tilbagebetale allerede udbetalt erstatning, herunder om myndighederne af egen drift skal genoptage disse sager.
 Med det foreslåede servicetjek og revidering af det nuværende system vil retstilstanden for patienter, der er fejlbehandlet i sundhedssystemet, blive forbedret til gavn for både patienter og pårørende.
 Dansk Folkeparti finder, at der snarest skal rettes op på den uhensigtsmæssige situation, og derfor pålægges regeringen at foretage servicetjek og komme med udspil, således at Folketingets partier allerede i indeværende folketingssamling kan indkaldes til forhandlinger om et forbedret patienterstatningssystem.
 Dansk Folkeparti har tidligere spurgt til omkostningerne ved at ændre patientskadeerstatningssystemet, såfremt det flugtede med arbejdsskadeerstatningerne, det vil sige, at når først en erstatning er blevet godkendt, kan den ikke ankes, jf. svar på spørgsmål 296 fra Sundheds- og Forebyggelsesudvalget (folketingsåret 2014-15). I forhold til finansieringen kan eventuelle omkostninger finansieres ved tilbageløb af ubrugte midler i satspuljen eller i form af inddrivelse af bøder, jf. svar på spørgsmål 815 fra Retsudvalget (folketingsåret 2015-16).
Skriftlig fremsættelse Karina Adsbøl (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om et servicetjek af patientskadeerstatningssystemet.
(Beslutningsforslag nr.
B 68) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
