Cirkulæreskrivelse om meddelelse om  

 ophør med arbejdsforhold på grund af arbejdsvilkårene Kommentarer m.v.:
 Et medlem havde en fyldestgørende grund til et  

 arbejdsophør uden forudgående forhandling med arbejdsgiveren,  

 idet arbejdsvilkårene var utålelige.
 Meddelelse om afgørelsen:
Medlemmet var fra den 1. februar 1991 ansat i en  

 boghandel.
Den 31. juli 1991 opsagde medlemmet sin stilling til  

 fratræden den 31. august 1991 på grund af dårlige  

 arbejdsforhold.
Medlemmet forklarede til sagen, at arbejdsgiverens  

 bevidste psykiske chikane medførte stress, søvnproblemer, og at  

 hun vrissede af kunder og kolleger.
Medlemmet nævnte flere eksempler  

 på arbejdsgiverens psykiske chikane af medarbejderne.
 Ved medlemmets arbejdsophør meddelte fagforeningen  

 medlemmet, at 9 ud af 10 ikke fik karantæne ved ophør fra den  

 pågældende arbejdsgiver, og at afdelingen ville gøre sit  

 til, at medlemmet ikke fik karantæne.
Den 11. oktober 1991 bad afdelingen skriftligt medlemmet  

 møde til en samtale vedrørende arbejdsgiverens psykiske  

 chikane.
Medlemmet meddelte ved skrivelse af 17. oktober 1991, at hun ikke  

 ønskede at deltage i en videreførelse af sagen mod  

 arbejdsgiveren, men at afdelingen gerne måtte skrive en  

 redegørelse til kassen om arbejdsforholdene.
 Kassens hovedledelse fastholdt ved sagen oversendelse til  

 direktoratet sin afgørelse om 5 ugers karantæne.
 Afdelingen bad efterfølgende direktoratet om, at  

 der ikke blev pålagt karantæne til ansatte, der ophørte  

 ved den pågældende arbejdsgiver, idet hans psykiske chikane af  

 medarbejderne havde stået på i 25 år, og idet der var en  

 årlig udskiftning af medarbejdere på ca. 15-25.
Afdelingen anførte, at når de talte med  

 medlemmer, der var ansat ved arbejdsgiveren, græd de, var  

 nervøse og blev skrækslagne over for risikoen for yderligere  

 chikane fra arbejdsgiverens side, hvis afdelingen rejste sag mod ham.  

 Ligeledes turde medarbejderne heller ikke kontakte deres læge af frygt  

 for, at det var dem, der var sindsyge.
I mange år var det således  

 umuligt for afdelingen at løfte bevisbyrden for påstanden om  

 arbejdsgiverens psykiske chikane af de ansatte.
 Butiks- og Kontor-Arbejdsgiverforeningen afviste  

 påstanden om psykisk chikane og oplyste, at problemet blev løst  

 ved medarbejderens fratræden.
 Direktoratet fastholdt kassens afgørelse under  

 henvisning til rådighedsbekendtgørelsens § 26, stk. 1, nr. 12,  

 hvorefter der ved bedømmelsen af, om et medlem har haft en  

 fyldestgørende grund til et arbejdsophør, indgår en  

 vurdering af, om medlemmet, inden arbejdet forlades, har forsøgt at  

 opnå en løsning på de opståede problemmer ved at  

 rette henvendelse til arbejdsgiveren, eventuelt gennem den faglige  

 organisation.
Direktoratet fandt, at medlemmet ikke havde udtømt  

 forhandlingsmulighederne.
Direktoratet havde herved lagt vægt på,  

 at medlemmet afslog den faglige organisations tilbud om bistand til en  

 løsning af problemerne.
 Det er efterfølgende lykkedes for den faglige  

 organisation at få tilkendt godtgørelse for manglende  

 opsigelsesvarsel for to andre medarbejdere, som var ophørt ved den  

 pågældende arbejdsgiver senere end medlemmet.
 Ankenævnet ophævede herefter karantænen,  

 idet nævnet fandt, at medlemmets arbejdsophør ikke  

 væsentligst kunne tilregnes hendes forhold.
 Ankenævnet lagde ved afgørelsen dels  

 vægt på medlemmets redegørelse for arbejdsforholdene, dels  

 vægt på den omstændighed at to andre medarbejdere senere  

 var fratrådt deres stillinger af lignende årsager, og at disse  

 havde fået tilkendt godtgørelse for manglende  

 opsigelsesvarsel.
