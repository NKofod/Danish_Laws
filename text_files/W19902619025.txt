En tv-reklame for McDonald's Restaurants, der reklamerede for et  

 såkaldt »Happy Meal« bestående af en hamburger, pommes frites og en  

 sodavand samt en legetøjsfigur, alt i en særlig emballage og for en samlet  

 pris, blev anset for at være i stid med § 9 i bekendtgørelse om indholdet af  

 reklameindslag, der bringes i TV 2, som indeholder en regel om at reklamer  

 ikke må udformes på en sådan måde, at de udnytter børn og unges særlige  

 godtroenhed, med henvisning til den fremhævning af legetøjsfigurerne, som  

 reklamen indeholdt.
Reklamen blev desuden anset for at være i strid med  

 markedsføringslovens § 6 vedrørende tilgift, med henvisning til den værdi  

 legetøjsfigurerne repræsenterer for den almindelige forbruger.
Ved skrivelse af 24. september 1990, j.nr.
FO 1.kt. 90-346-29, har  

 Forbrugerstyrelsen klaget over et reklameindslag for McDonald's Restaurants,  

 omhandlende produktet »Happy Meal«.
Reklameindslaget er udsendt i  

 TV 2.
 Forbrugerstyrelsen anfører, at reklameindslaget er i strid med god  

 markedsføringsskik, jf. § 1 i markedsføringsloven, idet reklamen, der primært  

 retter sig mod børn, indeholder en appel til disse om at ønske sig de i  

 reklamen viste Disney legetøjsfigurer.
 Forbrugerstyrelsen peger desuden på, at reklamen muligvis indeholder et  

 tilbud om ydelse af og reklamering med ulovlig tilgift, jf. § 6 i  

 markedsføringsloven, med henvisning til den værdi de omhandlede Disney  

 legetøjsfigurer repræsenterer for den almindelige forbruger.
 Det påklagede reklameindslag reklamerer for, at man hos McDonald's  

 Restaurants kan købe et såkaldt »Happy Meal«, bestående af en  

 hamburger, pommes frites og en sodavand samt en Disney legetøjsfigur, alt i  

 en særlig emballage og for en samlet pris.
 TV2 Reklame A/S er i skrivelser af 27. september 1990 og 18. oktober 1990  

 blevet anmodet om en udtalelse vedrørende klagen, herunder om fra McDonald's  

 Restaurants at indhente nærmere oplysninger om værdien af de omhandlede  

 legetøjsfigurer.
TV2 Reklame A/S anfører i sin svarskrivelse af 15. oktober 1990, at TV2  

 Reklame A/S har godkendt tv-reklamen »Happy Meal« til visning i TV  

 2 med betænkelighed.
TV2 Reklame A/S' betænkelighed går på reklamens  

 vægtning, idet reklamen i højere grad handler om de kendte Disney  

 tegneseriefigurer end det »meal«, der er reklamens egentlige  

 objekt.
 TV2 Reklame A/S har dog ikke vurderet, at den påklagede reklame stred mod  

 de særlige regler om beskyttelse af børn og unge, der indgår i bekendtgørelse  

 nr. 416 af 18 juni 1987 om indholdet af reklameindslag, der bringes i TV 2,  

 og herunder særligt §§ 9 og 11, i en sådan grad, at reklamen ikke kunne  

 bringes i TV 2. TV2 Reklame A/S medgiver dog, at det er uomtvisteligt, at  

 reklamen ønsker at påvirke børn til at købe McDonald's »meal« ved  

 at vise Disney legetøjsfigurerne.
 Vedrørende spørgsmålet om tilgift oplyser TV2 Reklame A/S, at man som en  

 forudsætning for godkendelsen af reklamen har krævet, at der om nødvendigt  

 kunne fremlægges dokumentation for, at figurerne repræsenterer en værdi under  

 2 kr. for forbrugeren.
 I supplerende udtalelser af 16. oktober 1990 og 23. oktober 1990 har  

 McDonald's Restaurants Denmark A/S udtalt, at det er McDonald's Restaurants'  

 klare opfattelse, at reklamen på ingen måde er i strid med  

 markedsføringslovens § 1 om god markedsføringsskik.
Vedrørende spørgsmålet om tilgift anfører McDonald's, at McDonald's  

 »Happy Meal« er et samlet produkt, bestående af en hamburger, en  

 lille portion pommes frites, et lille glas sodavand og en lille legeting -  

 alt sammen emballeret i en farvestrålende æske.
Legetingen er efter  

 McDonald's opfattelse en bestanddel af det samlede produkt og kan således  

 ikke betegnes som tilgift.
Vedrørende værdien af de omhandlede Disney legetøjsfigurer har McDonald's  

 oplyst, at legetøjsfigurerne ikke kan købes i butikkerne, og McDonald's er  

 ikke bekendt med, at der findes tilsvarende figurer i handlen.
Indkøbsprisen  

 for en figur har for McDonald's været 0,7663 D-mark.
 Radio- og TV-Reklamenævnet har behandlet klagen og har truffet følgende  

 afgørelse:
 Nævnet finder, at den påklagede reklame er i strid med § 1 i  

 markedsføringsloven og § 9 i bekendtgørelse om indholdet af reklameindslag,  

 der bringes i TV 2, samt § 6 i markedsføringsloven.
 I bekendtgørelsen om indholdet af reklameindslag, der bringes i TV 2,  

 indgår der et afsnit med overskriften »særlige regler om beskyttelse af  

 børn og unge under 18 år«.
 De i dette afsnit indeholdte regler er, set i sammenhæng med  

 markedsføringslovens § 1 om god markedsføringsskik, udtryk for det generelle  

 standpunkt, at der, bl.a. med henvisning til tv-mediets særlige karakter, må  

 udvises særlig varsomhed i forbindelse med udformningen af tv-reklamer, der i  

 større eller mindre grad henvender sig til børn.
 I § 9 slås det således fast, at reklamer »ikke må udformes på en  

 sådan måde, at de udnytter børn og unges naturlige godtroenhed«.
Det er nævnets opfattelse, at den vægtning, der er foretaget i forbindelse  

 med udformningen af det påklagede reklameindslag, indebærer, at reklamen i  

 højere grad handler om biproduktet, Disney legetøjsfigurerne, end om  

 reklamens egentlige objekt, nemlig det »meal«, som »Happy  

 Meal«-pakken indeholder.
Herved påvirker man på usaglig vis børnene til  

 at købe eller ønske sig det samlede produkt.
 Der foreligger derfor en overtrædelse af § 9 i bekendtgørelse om indholdet  

 af reklameindslag, der bringes i TV 2, og markedsføringslovens § 1.
 For så vidt angår spørgsmålet om, hvorvidt der foreligger reklame for  

 ulovlig tilgift, anfører McDonald's Restaurants principalt, at der ikke er  

 tale om tilgift, idet »Happy Meal« pakken udgør et samlet produkt,  

 hvor Disney legetøjsfigurerne er en bestanddel af produktet, og således ikke  

 kan betragtes som tilgift.
Gældende praksis vedrørende markedsføringslovens § 6 kræver imidlertid, at  

 der skal være en naturlig sammenhæng mellem hoved~ og biproduktet, her det  

 omhandlede måltid og legetøjsfigurerne, for at disse kan betragtes som et  

 samlet produkt.
Nævnet finder ikke, at der foreligger en sådan naturlig  

 sammenhæng mellem måltidet og Disney legetøjsfigurerne, og disse må derfor  

 principielt betegnes som tilgift.
 Tilgift kan imidlertid, jf. markedsføringsloven § 6, stk. 1, være lovlig,  

 såfremt tilgiften er af ganske ubetydelig værdi for forbrugeren.
 Forbrugerombudsmanden har i forlængelse af den hidtidige retsprakis  

 skønsmæssigt fastslået, at tilgift af ganske ubetydelig værdi som  

 udgangspunkt er ensbetydende med tilgift til en værdi af under 2 kr. for  

 forbrugeren.
I det foreliggende tilfælde er virksomhedens indkøbspris for det produkt,  

 der gives i tilgift, ca. 3 kr.
Den pris, en forbruger ville kunne indkøbe  

 legetøjsfigurerne til, såfremt disse kunne købes direkte i butikkerne, ville  

 i givet fald antageligvis ligge væsentligt over denne pris.
 Afgørelsen af, hvorvidt der foreligger ydelse af tilgift i strid med  

 markedsføringslovens § 6, træffes som ovenfor nævnt på grundlag af den pris,  

 som forbrugeren i givet fald ville kunne erhverve figurerne til.
 Nævnet finder på den baggrund, at der i den foreliggende sag er tale om  

 reklame for tilgift i strid med § 6 i markedsføringsloven.
 Nævnets afgørelse er enstemmig.
