Fremsat den 16. januar 2013 af kulturministeren (Marianne Jelved) Forslag til Lov om billedkunst og kunstnerisk formgivning Formål § 1. Lovens formål er at fremme billedkunst og de kunstneriske dimensioner af arkitektur, kunsthåndværk og design i Danmark samt dansk billedkunst og de kunstneriske dimensioner af dansk arkitektur, kunsthåndværk og design i udlandet.
Billedkunst § 2. Statens Kunstfond kan yde støtte til billedkunstneriske formål inden for en beløbsramme fastsat på finansloven.
Støtten kan ydes til 1) billedkunstnere, 2) præmiering af billedkunstneriske værker, 3) billedkunstnerisk produktion, 4) udstillinger og formidling af nulevende billedkunstneres værker, 5) drift af kunsthaller og andre udstillingsinstitutioner, 6) internationale aktiviteter samt 7) andre aktiviteter, der kan fremme lovens formål.
 Stk. 2. Statens Kunstfond kan indkøbe billedkunstneriske værker med henblik på placering af værkerne på institutioner, hvortil offentligheden har adgang.
 Stk. 3. Statens Kunstfond kan bestille billedkunstneriske værker og andre værker til det offentlige rum.
 Stk. 4. Statens Kunstfond kan udbetale faste mindre grundtilskud til de lokale billedkunstråd, jf. § 5, under forudsætning af mindst tilsvarende kommunal medfinansiering.
 Stk. 5. Statens Kunstfond rådgiver om kunstnerisk udsmykning af statsligt byggeri i henhold til de til enhver tid gældende regler, som udstedes i henhold til lov om offentlig bygherrevirksomhed.
 Stk. 6. Kulturministeren fastsætter nærmere regler om Statens Kunstfonds opgave vedrørende indkøb, fordeling og overdragelse af billedkunstneriske værker, jf. stk. 2, og om bestilling af værker til det offentlige rum, jf. stk. 3.
De kunstneriske dimensioner af arkitektur § 3. Statens Kunstfond kan yde støtte til de kunstneriske dimensioner af arkitektur inden for en beløbsramme fastsat på finansloven.
Støtten kan ydes til 1) arkitekter, 2) præmiering af arkitektoniske værker, 3) projekter, der fremmer de kunstneriske dimensioner af arkitektur, 4) internationale aktiviteter, 5) formidling samt 6) andre aktiviteter, der kan fremme lovens formål.
De kunstneriske dimensioner af kunsthåndværk og design § 4. Statens Kunstfond kan yde støtte til de kunstneriske dimensioner af kunsthåndværk og design inden for en beløbsramme fastsat på finansloven.
Støtten kan ydes til 1) kunsthåndværkere og designere, 2) præmiering af værker skabt af kunsthåndværker eller designere, 3) projekter, der fremmer de kunstneriske dimensioner af kunsthåndværk og design, herunder udgifter til produktion, 4) udstillinger og formidling af nulevende kunsthåndværkere og designere, 5) internationale aktiviteter samt 6) andre aktiviteter, der kan fremme lovens formål.
 Stk. 2. Statens Kunstfond kan indkøbe kunsthåndværk og design med henblik på placering af værkerne på institutioner, hvortil offentligheden har adgang.
 Stk. 3. Kulturministeren fastsætter nærmere regler for Statens Kunstfonds opgave vedrørende indkøb, fordeling og overdragelse af kunstværker, jf. stk. 2.
Lokale billedkunstråd § 5. En kommune eller flere kommuner i forening kan nedsætte et lokalt billedkunstråd til fremme af billedkunsten i lokalområdet.
 Stk. 2. De lokale billedkunstråd kan rådgive lokale myndigheder vedrørende billedkunstneriske spørgsmål, yde støtte til billedkunsten og medvirke til gennemførelsen af lokale udsmykningsopgaver.
 Stk. 3. De nærmere regler om de lokale billedkunstråds sammensætning og virksomhed fastsættes af kommunalbestyrelserne.
Visningsvederlag § 6. De statslige og statsstøttede museer samt de statslige og statsstøttede kunsthaller og udstillingssteder skal betale visningsvederlag til nulevende billedkunstnere, kunsthåndværkere og designere for værker udlånt til udstillinger på de nævnte institutioner.
 Stk. 2. Kulturministeren fastsætter nærmere regler om visningsvederlag, herunder om størrelsen af vederlaget.
Det Kongelige Akademi for de Skønne Kunster § 7. Kulturministeren kan fastsætte nærmere regler om Det Kongelige Akademi for de Skønne Kunsters forhold.
Forvaltning af tilskud samt budget, regnskab og revision § 8. Kulturministeren fastsætter nærmere regler om forvaltning af tilskud, for indsendelse af budget i forbindelse med ansøgning samt om regnskabsaflæggelse og revision.
 Stk. 2. Afgivne tilsagn om tilskud kan bortfalde, og udbetalte tilskud kan kræves tilbagebetalt i tilfælde, hvor en tilskudsmodtager ikke opfylder betingelserne for tilskuddet eller ikke gennemfører den forudsatte aktivitet.
 Stk. 3. Udbetalinger af tilskud kan ske forskudsmæssigt.
 Stk. 4. Stk. 1-3 finder ikke anvendelse for tilskud, der ydes som driftstilskud.
 Stk. 5. Stk. 1-3 finder ikke anvendelse for tilskud garantier mv. der yders i henhold til §§ 2-4.
 Ikrafttræden mv.
 § 9. Loven træder i kraft den 1. januar 2014.
 § 10. Lov om billedkunst, jf. lovbekendtgørelse nr. 1004 af 29. november 2003 ophæves.
 § 11. Projektstøtteudvalget for kunsthåndværk og design i Statens Kunstfond pålægges at videreføre Danish Crafts aktiviteter Mindcraft og Crafts Collection i årene 2014 og 2015.
 § 12. Loven gælder ikke for Færøerne og Grønland.
Bemærkninger til lovforslaget 1. Indledning Lovforslaget fremsættes parallelt med forslag til lov om Statens Kunstfonds virksomhed som en samlet udmøntning af den politiske aftale af 13. juni 2012 om reform af kunststøttesystemet, der er indgået mellem samtlige af Folketingets partier.
Reformen indebærer blandt andet en nedlæggelse af Statens Kunstråd og en overflytning af dette råds udvalg til Statens Kunstfond.
Et vigtigt element i reformen er at skabe øget ligestilling i kunststøttesystemet mellem kunsthåndværk og design og arkitektur på den ene side og de øvrige kunstområder på den anden side.
Reformen medfører derudover en række ændringer i forskellige særlove, nemlig lovene om litteratur, musik, scenekunst og film.
På billedkunstområdet fører udmøntningen af aftalen til omfattende ændringer, idet billedkunstlovens område udvides med arkitektur samt kunsthåndværk og design.
Omfanget af ændringerne gør det nødvendigt at fremsætte et selvstændigt lovforslag om en ny lov for billedkunst og kunstnerisk formgivning.
2. Lovforslagets baggrund Efter den gældende lovgivning er der ikke mulighed for at yde projektstøtte til arkitektur, kunsthåndværk og design i samme omfang som til de øvrige kunstområder, idet arkitektur, kunsthåndværk og design er repræsenteret i Statens Kunstfond, men ikke i Statens Kunstråd.
Statens Kunstfond yder en vis projektstøtte til kunsthåndværkere, designere og arkitekter, men projektstøtten til områderne er begrænset, idet fondens udvalg for henholdsvis arkitektur og kunsthåndværk og design har som kerneopgave at yde støtte i form af legater.
Statens Kunstfonds bestyrelse har derfor fremhævet det som et problem, at arkitektur, kunsthåndværk og design er stillet ringere ved ikke at have de samme projektstøttemuligheder som de kunstarter, der støttes af Statens Kunstråd.
 Statens Kunstfonds bestyrelse har ligeledes problematiseret, at kunstnere inden for disse kunstområder ikke har kunnet komme i betragtning til Statens Kunstråds tværgående ordninger.
Kunststøtteudvalget anbefalede i sin rapport om det statslige kunststøttesystem fra september 2011 en række initiativer, der skulle sikre et fremtidigt kunststøttesystem baseret på uafhængighed og armslængde, kvalitet og udvikling, mangfoldighed, effektivitet, fleksibilitet og gennemskuelighed.
Udvalget anbefalede blandt andet, at der blev mulighed for at yde projektstøtte til arkitektur, kunsthåndværk og design på linje med de muligheder, der eksisterede for de øvrige kunstområder.
Udvalgets anbefalinger og kunstlivets reaktion på disse anbefalinger i forbindelse med høringen af rapporten udgør baggrunden for aftalen af 13. juni 2012 om reform af kunststøttesystemet, der ligger til grund for lovforslaget.
Det følger desuden af den politiske aftale om reform af kunststøttesystemet af 13. juni 2012, at kunsthåndværk og design skal styrkes økonomisk, dels ved at Danish Crafts indfusioneres i Statens Kunstfond, dels ved at en del af det nuværende Statens Kunstråds frie midler overføres til området.
3. Gældende lovgivning 3.1. Billedkunst Hovedopgaven på billedkunstområdet i den gældende lov om Statens Kunstfond er at yde tilskud til kunstneres fortsatte kunstneriske virke i form af arbejdslegater, mens Statens Kunstråd yder projektstøtte til blandt andet billedkunstnerisk produktion og formidling.
I den gældende lov om Statens Kunstfond beskrives i § 2, ud over støtte til kunstnerisk udvikling, også opgaver vedrørende kunst i det offentlige rum samt indkøb og deponering af billedkunstneriske værker Den gældende lov om billedkunst omfatter støtte fra Statens Kunstråd til produktion af værker og formidling af billedkunst samt driftstilskud til udstillingssteder.
Loven rummer beskrivelser af betingelser for tilskud, herunder tilbagebetaling i fald modtagere af produktionstilskud får indtægter fra salg af værker.
Ligeledes fremgår det, at der ikke kan ydes arbejdslegater i henhold til loven.
3.2 Arkitektur, kunsthåndværk og design Kunstområderne kunsthåndværk, design og arkitektur kan i dag støttes af Statens Kunstfond ifølge lov om Statens Kunstfond og bekendtgørelse om Statens Kunstfond mv.
I den gældende lov om Statens Kunstfond beskrives i § 2, ud over støtte til kunstnerisk udvikling, også indkøb og fordeling af værker inden for kunsthåndværk og design til institutioner, hvortil offentligheden har adgang.
Praksis er desuden, at opgaver vedrørende kunst i det offentlige rum også omfatter kunsthåndværk og design.
Institutionen Danish Crafts er en statsinstitution under Kulturministeriet, der har til opgave at sikre fornyelse og forøgelse af informationsniveauet om dansk kunsthåndværk i ind- og udland, opsøge nye kanaler og markeder for formidling og afsætning af dansk kunsthåndværk i ind- og udland, herigennem ved markedsføring på udstillinger og messer, og sikre tilgængelighed af informationer om dansk kunsthåndværk.
Danish Crafts blev oprettet ved Akt 223 af 26/5 1999.
4. Lovforslagets indhold Lovforslaget imødekommer ønsket om at skabe større lighed mellem områderne arkitektur, kunsthåndværk og design og de øvrige kunstområder, idet områderne kunsthåndværk og design i det nye Statens Kunstfond vil være repræsenteret med både et legatudvalg og et projektstøtteudvalg.
Arkitektur vil være repræsenteret i Statens Kunstfond af ét udvalg, der dækker såvel legater som projektstøtte.
Arkitekturområdet styrkes også økonomisk med midler, som finansieres af det nuværende Statens Kunstråds frie midler.
Baggrunden for, at arkitekturområdet får denne udvalgsstruktur, er dette områdes særlige karakter med dels et betydeligt erhvervsmæssigt islæt, dels at Dansk Arkitektur Center (DAC) varetager formidling, debat og videndeling på arkitekturområdet, og at det ikke vil være hensigtsmæssigt at sammenlægge DAC med kunststøttesystemet.
I forhold til den gældende lov om billedkunst er der i lovforslaget tilføjet bestemmelser om arkitektur, kunsthåndværk og design.
Derudover lægger lovforslaget op til en række øvrige mindre justeringer og ændringer i forhold til den nugældende lov om billedkunst, svarende til justeringer, der i forslag til lov om Statens Kunstfond foreslås gennemført af loven om litteratur, musik, scenekunst og film.
5. Lovforslagets økonomiske og administrative konsekvenser for det offentlige Lovforslaget ingen økonomiske og administrative konsekvenser for det offentlige.
6. Lovforslagets økonomiske og administrative konsekvenser for erhvervslivet Lovforslaget har ingen økonomiske eller administrative konsekvenser for erhvervslivet.
7. De administrative konsekvenser for borgerne Lovforslaget skal på linje med forslaget til lov om Statens Kunstfonds virksomhed, som fremsættes samtidig med dette lovforslag, skabe mere gennemskuelighed og lette ansøgeres administrative belastning 8. De miljømæssige konsekvenser Lovforslaget indebærer ikke miljømæssige konsekvenser 9. Forholdet til EU-retten Lovforslaget indeholder ikke EU-retlige aspekter 10. Hørte myndigheder og organisationer mv.
Et udkast til lovforslaget har været sendt i høring hos følgende myndigheder og organisationer: Akademiraadet, Amatørernes Kunst & Kultur Samråd, Arkitektforeningen, Billedkunstnernes Forbund, Børne- og Kulturchefforeningen, Danish Crafts, Dansk Design Center, Dansk Galleri Sammenslutning, Dansk Kunstnerråd, Danske Billedkunstneres Fagforening, Danske Kunsthåndværkere, Danske Regioner, Datatilsynet, Designskolen Kolding, Det Fynske Kunstakademi, Det Humanistiske fakultet ved Københavns Universitet, Det Humanistiske fakultet ved Syddansk Universitetscenter, Det Humanistiske fakultet ved Aalborg Universitet, Det Humanistiske fakultet ved Aarhus Universitet, Det Jyske Kunstakademi, Det Kgl.
Danske Kunstakademis Billedkunstskoler, Det Kgl.
Danske Kunstakademis Skoler for Arkitektur, Design og Konservering, Foreningen af Kunsthaller i Danmark, Foreningen af Unge Kunstnere og Kunstformidlere, Foreningen Danske Designere, Fællesrådet for udøvende kunstnere, Institut for Kultur og Identitet ved Roskilde Universitetscenter, Kommunernes Landsforening (KL), Kulturministeriets Rektorer, Kunstnersammenslutningernes Samråd, Organisationen Danske Museer, Rigsrevisionen, Statens Kunstfond, Statens Kunstfonds Repræsentantskab, Statens Kunstråd, Statens Kunstråds Repræsentantskab og Statens Værksteder for Kunst.
Bemærkninger til lovforslagets enkelte bestemmelser Til § 1 Formålet med lovforslaget svarer til formålet med lovforslaget om Statens Kunstfonds virkomhed om at fremme kunsten i Danmark og dansk kunst i udlandet.
I forhold til den nuværende billedkunstlov foreslås virkeområdet udvidet, således at lovforslaget foruden billedkunst også omfatter de kunstneriske dimensioner af henholdsvis kunsthåndværk, design og arkitektur.
Udvidelsen af lovforslagets virkeområde foreslås for at skabe sammenhæng med det foreslåede formål i forslag til lov om Statens Kunstfonds virksomhed, som fremsættes parallelt med nærværende lovforslag.
Den foreslåede afgrænsning: »de kunstneriske dimensioner« af henholdsvis kunsthåndværk, design og arkitektur sikrer en videreførelse af de opgaver, der hidtil har været dækket af Statens Kunstfond.
Der kan ikke opstilles en entydig og objektiv afgrænsning af, hvad der forstås ved de »kunstneriske dimensioner«.
Det er derfor op til de enkelte udvalg i Statens Kunstfond at definere, hvad udvalget mener hører under de kunstneriske aspekter af kunstarterne.
Udvidelsen til også at gælde dansk kunst  inden for de nævnte kunstarter  i udlandet foreslås for at skabe sammenhæng med lov om musik, lov om scenekunst og lov om litteratur.
Som det også fremgår af Statens Kunstfonds formål har loven både et nationalt og internationalt formål.
Det internationale formål kan tilgodeses gennem udenlandsk kunst, som præsenteres i Danmark, dansk kunst, som præsenteres i udlandet, og gennem samarbejder mellem danske og udenlandske kunstnere ved præsentationer i såvel Danmark som udlandet.
Til § 2 Til stk. 1 Den foreslåede bestemmelse beskriver de former for støtte, som Statens Kunstfond kan gøre brug af til billedkunstneriske formål, herunder arbejdslegater, stipendier og præmieringer.
I forslag til lov om Statens Kunstfonds virksomhed, § 7, stk. 1, nr. 1, anføres det, at støtte efter denne bestemmelse alene tildeles af legatudvalget i Statens Kunstfond, hvilket skal sikre, at opgaven med at tildele denne støtte entydigt er forankret et sted.
Den foreslåede bestemmelse i nærværende lovforslag giver endvidere Statens Kunstfond mulighed for at fortsætte praksis med at yde tilskud til billedkunstnerisk produktion.
Yderligere gives Statens Kunstfond mulighed for at støtte udstillinger og andre former for formidling af samtidige billedkunstnere, idet det er Statens Kunstfonds opgave at støtte samtidskunsten, mens udstillinger af ældre kunst er kunstmuseernes opgave.
Statens Kunstfond kan også give støtte til udstillinger i udlandet.
Honorering af kunstneren kan søges som en del af udgiften til værkproduktion eller udstillingsvirksomheden.
Ligeledes gives fonden mulighed for at yde driftsstøtte til udstillingsinstitutioner med professionel ledelse og fokus på samtidskunsten, på linje med den kompetence, som Statens Kunstråd i dag har i ifølge den gældende billedkunstlovs § 6, stk. 3. Yderligere gives fonden mulighed for at støtte international kulturudveksling og støtte til dansk kunst internationalt.
I bestemmelsen ligger endvidere et forslag til fortsættelse af kunstneres muligheder for at søge rejselegater i lighed med dem, der i dag tildeles af Statens Kunstfond.
Endelig kan Statens Kunstfond fremme lovens formål, som beskrevet i § 1, på andre måder end de i nr. 1-6 anførte.
Til stk. 2 Den foreslåede bestemmelse giver Statens Kunstfond mulighed for at videreføre ordningen om indkøb af værker til fordeling på institutioner, så de kommer offentligheden eller videre kredse til gode.
Med fordeling menes, at de værker, som Statens Kunstfond indkøber, bliver stillet til rådighed i en periode for offentligt tilgængelige institutioner og steder.
Indkøb af værker kan både omfatte indkøb af allerede eksisterende værker og indkøb efter bestilling.
Placering på en institution sker i en nærmere defineret periode, hvorefter den kan gøres permanent ved at ejerskabet til værket overdrages til institutionen.
Til stk. 3 Den foreslåede bestemmelse giver Statens Kunstfond mulighed for at videreføre ordningen i den nuværende lov om Statens Kunstfond om bestilling af værker med henblik på placering i det offentlige rum.
Dette omfatter bl.a. afholdelse af udgifter til billedkunst i det offentlige rum i og omkring statens bygninger og anlæg samt ydelse af tilskud til billedkunst og andre værker til placering i det offentlige rum i og omkring kommunale bygninger eller andre for offentligheden eller videre kredse tilgængelige bygninger og anlæg, jf. § 2, stk. 1, nr. 3, i den nuværende lov om Statens Kunstfond.
Til stk. 4 De foreslåede bestemmelser er en videreførelse af den gældende § 7, stk. 3, i den nuværende lov om billedkunst.
Bestemmelsen foreslås for at sikre en kommunal medfinansiering til lokale billedkunstråd.
I den gældende bestemmelse står endvidere: »yderligere tilskud kan gives efter ansøgning til konkrete projekter og initiativer«.
Dette foreslås udeladt, da mulighed for ansøgninger om konkrete projekter og initiativer er omfattet af stk. 1.
Til stk. 5 Den foreslåede bestemmelse giver Statens Kunstfond mulighed for fortsat at løse de rådgivende opgaver, som Statens Kunstfond i dag varetager, jf. cirkulære om kunstnerisk udsmykning af statsligt byggeri mv. (cirkulære nr. 9067 af 17/02/2004), den såkaldte 1,5 %-regel, som bestemmer, at 1,5 % af håndværkerudgifterne i statsligt byggeri skal afsættes til kunstnerisk udsmykning.
Til stk. 6 Den foreslåede bestemmelse i stk. 6 giver kulturministeren bemyndigelse til at fastsætte regler om Statens Kunstfonds indkøb af billedkunstneriske værker, jf. stk. 2, med henblik på fordeling, så værkerne kommer offentligheden eller videre kredse til gode, og om bestilling af billedkunstneriske værker og andre værker, jf. stk. 3, med henblik på opførelse i det offentlige rum.
Reglerne, som kulturministeren fastsætter, vil regulere rammer for indkøb og bestilling af værker til fordeling, jf. stk. 2 og 3. Ligeledes foreslås det, at kulturministeren bemyndiges til at fastsætte regler om overdragelse af værker til de institutioner, der har dem i udlån.
Til § 3 Den foreslåede bestemmelse beskriver de støttetyper, Statens Kunstfond kan benytte til de kunstneriske aspekter af arkitektur, dvs. arbejdslegater, stipendier og præmieringer projekttilskud, støtte til international kulturudveksling og støtte til dansk kunst internationalt.
I bestemmelsen ligger endvidere et forslag til videreførelse af kunstneres muligheder for at søge rejselegater i lighed med dem, der i dag tildeles af Statens Kunstfond.
Endvidere foreslås det at give fonden mulighed for at yde tilskud til udstillinger, der gælder de kunstneriske aspekter af arkitektur, og til at fremme lovens formål, som beskrevet i § 1, på andre måder end de i nr. 1-5 anførte.
Til § 4 Til stk. 1 Den foreslåede bestemmelse beskriver de former for støtte, som Statens Kunstfond kan gøre brug af til de kunstneriske dimensioner af kunsthåndværk og design.
Støtte til kunsthåndværkere og designere foreslås givet i form af arbejdslegater, stipendier og præmieringer.
Det bemærkes, at arbejdslegater alene foreslås tildelt af legatudvalget, jf. forslag til lov om Statens Kunstfonds virksomhed § 7, stk. 1, nr. 1. Dette skal sikre, at opgaven med at tildele denne form for støtte entydigt er forankret et sted.
Endvidere gives Statens Kunstfond mulighed for at yde projektstøtte.
Statens Kunstfond kan desuden støtte udstillinger og formidling af samtidige kunsthåndværkere og designere, idet det er Statens Kunstfonds opgave at støtte samtidskunsten, mens udstillinger af ældre kunsthåndværk og design er design- og kunstmuseernes opgave.
Statens Kunstfond kan også, hvis det kan fremme lovens formål, give støtte til udstillinger i udlandet.
Honorering af kunstneren kan søges som en del af udgiften til projektstøtte, værkproduktion eller udstillingsvirksomheden.
Det er ikke hensigten med denne bestemmelse, at der skabes et overlap med de aktiviteter, der støttes af Dansk Design Center.
I den foreslåede § 4, stk. 1, nr. 5, gives Statens Kunstfond mulighed for at støtte international kulturudveksling og støtte til dansk kunst internationalt.
I bestemmelsen ligger endvidere et forslag til fortsættelse af kunstneres muligheder for at søge rejelegater i lighed med dem, der i dag tildeles af Statens Kunstfond.
De aktiviteter, som Danish Crafts tidligere har gennemført, der blandt andet omfatter afsætningsfremme i ind- og udland, opsøgning af nye kanaler og markeder for formidling og afsætning af dansk kunsthåndværk i ind- og udland, formidling, forøgelse af informationsniveauet om dansk kunsthåndværk i ind- og udland samt sikring af tilgængeligheden af informationer om dansk kunsthåndværk, anses som aktiviteter, der fremmer lovens formål.
Det foreslås, at projektstøtteudvalget for kunsthåndværk og design får til opgave at udvælge projekter og foretage de strategiske valg for den nationale og internationale indsats, men at projektstøtteudvalget ikke skal være udførende på de projekter, som besluttes.
Denne opgave foreslås varetaget af sekretariatet for Statens Kunstfond stillet til rådighed af Kulturministeriet.
 Endelig har Statens Kunstfond mulighed for at fremme lovens formål på andre måder end de i nr. 1-5 anførte.
Til stk. 2 Den foreslåede bestemmelse vil give fonden mulighed for at videreføre ordningerne vedrørende indkøb af værker til fordeling, så de kommer offentligheden eller videre kredse til gode.
Med fordeling menes der, at de værker, Statens Kunstfond indkøber bliver udlånt i en kortere eller længere periode til offentligt tilgængelige institutioner og steder.
Indkøb af værker kan både omfatte indkøb af allerede eksisterende værker og indkøb efter bestilling.
Til stk. 3 Den foreslåede bestemmelse i stk. 3 giver kulturministeren bemyndigelse til at fastsætte regler om Statens Kunstfonds indkøb af kunsthåndværk og design, jf. stk. 2, med henblik på fordeling, så værkerne kommer offentligheden eller videre kredse til gode, Reglerne, som kulturministeren fastsætter, vil regulere rammer for indkøb og bestilling af værker til fordeling, stk. 2. Ligeledes foreslås det, at kulturministeren bemyndiges til at fastsætte regler om overdragelse af værker til de institutioner, der har dem i udlån.
Til § 5 Til stk. 1 Den foreslåede bestemmelse i stk. 1 er en uændret videreførelse af § 10 i den gældende lov om billedkunst.
Med bestemmelsen gives mulighed for, at kommunerne kan oprette lokale billedkunstråd, enten hver for sig eller i forening.
Hvis flere kommuner i forening beslutter at gå sammen om at oprette et lokalt billedkunstråd, vil der ikke være tale om et formelt kommunalt fællesskab, men om en frivillig ordning, der bygger på, at et lokalt billedkunstråds virksomhed naturligt forudsætter et vist aktivitets- og befolkningsgrundlag.
Til stk. 2 Bestemmelsen i stk. 2 om de lokale billedkunstråd har som hidtil til formål at åbne mulighed for etablering af et lokalt organ, der kan rådgive om og understøtte billedkunstneriske aktiviteter på lokalt niveau.
Rådene bidrager desuden til en styrkelse af den kunstneriske kvalitet i kraft af deres rådgivning og bistand ved gennemførelsen af lokale udsmykningsopgaver, herunder den kunstneriske udsmykning af offentlige byggerier.
Herudover kan de lokale billedkunstråd bidrage til en mere udbygget dialog mellem det lokale og det statslige niveau i billedkunstneriske spørgsmål.
Til stk. 3 I henhold til den foreslåede bestemmelse vil det som hidtil være kommunalbestyrelserne, der fastsætter de nærmere regler om de lokale billedkunstråds virksomhed, sammensætning, konstituering og beskikkelsesperiode.
Kommunalbestyrelserne bør dog sikre, at de fornødne billedkunstfaglige kompetencer er repræsenteret i de lokale billedkunstråd, for eksempel ved at rådene eller et flertal af rådenes medlemmer sammensættes af billedkunstnere og repræsentanter for kunstmuseer, gallerier og kunstbygninger.
Statens Kunstfond vil ved sin vurdering af ansøgninger om faste mindre grundtilskud til de lokale billedkunstråd efter lovforslagets § 2, stk. 4, tage i betragtning, om rådene besidder den fornødne billedkunstfaglige kompetence.
Til § 6 Til stk. 1 Efter lovforslaget foreslås den gældende bestemmelse om visningsvederlag videreført.
Efter den nuværende billedkunstlov er statslige og statsstøttede museer og kunsthaller forpligtet til at betale et visningsvederlag  hidtil benævnt udstillingsvederlag  til nulevende billedkunstnere for værker udlånt til udstillinger på de nævnte institutioner.
Praksis er imidlertid, at der også ydes visningsvederlag til kunsthåndværkere og designere, derfor foreslås kunsthåndværkere og designere tilføjet til kredsen af mulige modtagere af visningsvederlag.
Vederlagsordningen omfatter alene institutionernes visning af kunstnerens originalværker, der ikke er afhændet til tredjemand.
Salgsudstillinger er ikke omfattet af visningsvederlagsordningen.
Til stk. 2 Den foreslåede bestemmelse giver kulturministeren bemyndigelse til at udstede regler om visningsvederlag, herunder om størrelsen af vederlaget.
Vederlaget beregnes ud fra værkernes værdi samt efter længden af visningsperioden.
 De institutioner, der har udbetalt visningsvederlag til billedkunstnere, modtager en gang årligt hel eller delvis refusion af udgifterne til vederlaget fra staten, finansieret af de midler, der er afsat til ordningen på finansloven.
Til § 7 Den foreslåede bestemmelse er for så vidt angår Det Kongelige Akademi for de Skønne Kunster en videreførelse af formuleringen af § 12, stk. 1, i den gældende lov om billedkunst.
Den foreslåede bestemmelse vil som hidtil bemyndige kulturministeren til at fastsætte nærmere regler for institutionens forhold, herunder dens struktur, opgaver og almindelige virksomhed.
Det foreslås desuden, at bestemmelsen om Charlottenborg Udstillingsbygning i § 12, stk. 2, i den gældende lov om billedkunst, ikke videreføres.
Charlottenborg Udstillingsbygning er med bekendtgørelse nr. 907 af 6. september 2012 om styrelse af Det Kongelige Danske Kunstakademis Billedkunstskoler fusioneret med Det Kongelige Danske Kunstakademis Billedkunstskoler, hvorved den hidtidige bestemmelse er blevet overflødig.
Til § 8 Til stk. 1 Den foreslåede bestemmelse indebærer, at kulturministeren kan fastsætte nærmere regler om forvaltning af tilskud og for ansøgeres indsendelse af budget, aflæggelse af regnskab for anvendelsen af tilskuddet samt om eventuel revision af sådanne regnskaber.
Den foreslåede bestemmelse er en videreførelse af den gældende bestemmelse i § 13, stk. 1, i lov om billedkunst.
De nærmere regler vil blive fastsat i bekendtgørelsesform, og det er hensigten, at bekendtgørelsen vil fastlægge varierende krav til regnskabsaflæggelse og revision, afhængig af hvilken type tilskud der ydes, og afhængig af hvor store kronebeløb tilskuddet udgør.
Desuden er det hensigten at fastlægge en nedre grænse for størrelsen af de tilskud, som der skal aflægges regnskab for.
For tilskud under denne grænse vil der i stedet skulle afgives en erklæring om, at tilskuddet er anvendt efter formålet.
Der vil desuden i bekendtgørelsen blive indarbejdet bestemmelser om, at der som led i tilsynet med anvendelse af de udbetalte tilskud kan udtages stikprøver blandt de modtagere, der har modtaget tilskud under det fastsatte minimumsbeløb, hvor der som udgangspunkt ikke foreligger pligt til at fremsende et regnskab.
 Til stk. 2.
Den foreslåede bestemmelse er en videreførelse af bestemmelsen i § 13, stk. 2, i den gældende lov om billedkunst.
Den foreslåede bestemmelse fastlægger, at afgivne tilsagn kan bortfalde, og udbetalte tilskud kan kræves tilbagebetalt, i tilfælde hvor en tilskudsmodtager ikke opfylder betingelserne for tilskuddet eller ikke gennemfører den forudsete aktivitet.
Bestemmelsen skal sikre, at tilskudsbevillinger i videst muligt omfang anvendes i overensstemmelse med det bevilgede formål.
Tilskud kan, jf. stk. 3, udbetales forud.
Hvis det viser sig, at tilskudsmodtageren ikke opfylder tilskudsbetingelserne, vil tilskuddet kunne kræves tilbagebetalt.
I tilfælde, hvor et tilskud endnu ikke er udbetalt, men hvor der er givet tilsagn om tilskud, vil udbetalingen kunne tilbageholdes.
Tilbageholdelsen kan ophæves, hvis der rettes op på den manglende overholdelse af tilskudsbetingelserne.
Tilskud bortfalder helt, hvis det vurderes, at tilskudsmodtageren ikke igen vil kunne opfylde betingelserne for at modtage tilskud.
I de tilfælde, hvor tilskudsbetingelserne er delvist opfyldt, kan Kulturministeriet, når udbetaling endnu ikke har fundet sted, vælge at tilbageholde en del af tilskuddet svarende til den manglende opfyldelse af tilskudsbetingelserne, eller at lade det falde helt bort.
I de tilfælde, hvor tilskuddet allerede er udbetalt, men hvor betingelserne for at oppebære tilskuddet ikke er opfyldt, vil Kulturministeriet kunne kræve hele tilskuddet tilbagebetalt.
Kulturministeriet vil kunne kræve delvis tilbagebetaling, hvis tilskudsmodtageren delvist har opfyldt tilskudsbetingelserne.
Til stk. 3 Den foreslåede bestemmelse er en videreførelse af bestemmelsen i § 13, stk. 3, i den gældende lov om billedkunst.
Den foreslåede bestemmelse indebærer, at bevilgede tilskud kan udbetales forskudsmæssigt.
Bestemmelsen foreslås, fordi det økonomiske grundlag, som tilskuddet udgør, er afgørende for, at den støttede aktivitet kan gennemføres.
Tilskudsmodtagerne vil i de fleste tilfælde ikke have mulighed for at foretage en midlertidig finansiering af aktiviteten, indtil tilskuddet kommer til udbetaling.
Skulle det vise sig, at tilskudsmodtager ikke opfylder betingelserne for at modtage tilskuddet, træder de foreslåede bestemmelser i stk. 2 i kraft.
Til stk. 4 Den foreslåede bestemmelse er en videreførelse af bestemmelsen i § 13, stk. 4, i den gældende lov om billedkunst.
Bestemmelsen om, at stk. 1-3 ikke finder anvendelse for tilskud, der ydes som driftstilskud, foreslås indsat, fordi bestemmelser om økonomiske og administrative forhold i relation til alle driftstilskud, som ydes på Kulturministeriets områder, er reguleret i lov nr. 1531 af 21. december 2010 om økonomiske og administrative forhold for modtagere af driftstilskud fra Kulturministeriet.
I denne lov findes bestemmelser svarende til de i stk. 1-3 fastsatte bestemmelser.
Til stk. 5 Det foreslåede § 8, stk. 5 indsættes som en konsekvens af § 10 i den foreslåede lov om Statens Kunstfonds virksomhed, som fastsætter hjemmel til udstedelse af en bekendtgørelse om administrative regler for forvaltning af tilskud, garantier mv., om budget, regnskab og revision for modtagere af tilskud fra Statens Kunstfond og om udbetaling, bortfald og tilbagebetaling af tilskud.
Reglerne i § 10 i den foreslåede lov om Statens Kunstfonds virksomhed vil finde anvendelse på alle tilskud, som fordeles af Statens Kunstfond og derfor også på tilskud, garantier mv. ydet af Statens Kunstfond i henhold til §§ 2-4 i lov om billedkunst og kunstnerisk formgivning.
Til § 9 Det foreslås, at loven træder i kraft 1. januar 2014. Tidspunktet er valgt på baggrund af, at loven i meget vidt omfang skal udmøntes inden for rammerne af den nye Statens Kunstfond, som etableres 1. januar 2014, jf. lovforslaget om Statens Kunstfonds virksomhed.
Til § 10 Lov om billedkunst, jf. lovbekendtgørelse nr. 1004 af 29. november 2003 med senere ændringer, foreslås ophævet ved denne lovs ikrafttræden.
Til § 11 Det foreslås, at de langsigtede strategiske satsninger, som Danish Crafts har arbejdet med, gennemføres i årene 2014 og 2015. Som minimum skal satsningerne Mindcraft og Crafts Collection gennemføres i den nævnte overgangsperiode.
Efter overgangsperioden kan projektstøtteudvalget for kunsthåndværk og design vælge at tage initiativ til andre satsninger, men projektstøtteudvalget har også mulighed for at fortsætte Mindcraft og Crafts Collection, hvis projektstøtteudvalget finder det formålstjenligt.
Projektstøtteudvalget for kunsthåndværk og design kan, men er ikke forpligtet til at videreføre andre satsninger, som hidtil har været gennemført i regi af Danish Crafts.
Til § 12 Bestemmelsen vedrører lovens territoriale gyldighed.
Det foreslås i bestemmelsen, at loven ikke skal gælde for Grønland og Færøerne, da de tilskud, der ydes i Statens Kunstfonds regi, ydes i Danmark.
I det omfang en tilskudsmodtager i Grønland eller på Færøerne  eller et andet sted uden for Danmarks territorium  modtager et tilskud, der er omfattet af denne lov, skal reglerne i denne lov følges.
