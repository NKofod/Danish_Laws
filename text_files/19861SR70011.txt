Nr BR 11 Beretning over procedure i forbindelse med gennemførelsen af Europæisk  

 Fælles Akt   

 Nr 70011 1986-87, 1. samling Blad nr 278 Afgivet af markedsudvalget Afgivet: 19861114 1. Markedsudvalget har drøftet nye procedurer i forbindelse med gennemførelsen af Europæisk Fælles Akt.
Drøftelserne foregik på grundlag af en indstilling afgivet af et underudvalg, som markedsudvalget nedsatte den 21. marts 1986, bestående af:
Ivar Nørgaard (S), formand Svend Auken (S) Kent Kirk (KF) Svend Heiselberg (V), næstformand Steen Gade (SF) Niels Helveg Petersen (RV).
 Underudvalget har afholdt 10 møder.
2. Underudvalget blev nedsat til vurdering af eventuelle nye procedurer som følge af vedtagelsen af Europæisk Fælles Akt.
På området Indre Marked indebærer Europæisk Fælles Akt, at man skal intensivere bestræbelserne for inden 1992 at nå frem til et helt frit indre marked uden tekniske handelshindringer i form af forskellige standarder og normer.
Et middel hertil er, at sådanne standarder og normer ikke mere kræver enstemmighed, men kan vedtages med kvalificeret flertal i Ministerrådet, som også kan nøjes med at fastsætte f.eks. generelle sikkerhedskrav og overlade den detaljerede udformning af de tekniske gennemførelsesbestemmelser til europæiske standardiseringsorganisationer eller særlige komiteer.
Når harmoniseringsdirektiver for fremtiden kan vedtages med kvalificeret flertal, vil der kunne opstå den situation, at der vedtages et EF-direktiv, som ikke fuldt ud imødekommer de krav til miljø m.v., som et land ønsker opfyldt.
For det pågældende land kan dette skabe et problem.
Af denne grund er der i art. 100 A indsat en bestemmelse om, at det enkelte land for så vidt angår miljø, arbejdsmiljø og sundhed kan fastsætte strengere krav, når disse er begrundet i reelle hensyn til miljø m.v.
Det er således vigtigt, at man så tidligt som muligt modtager information om forslagene og deres behandling.
Danmark må på denne baggrund deltage aktivt i behandlingen af de fremsatte forslag og må, hvis forslag ikke anses for fyldestgørende, løbende vurdere, om vi vil tilslutte os evt.
 kompromisforslag eller gennemføre strengere danske regler.
Det samme forhold gør sig gældende, hvis mere tekniske bestemmelser skal behandles og vedtages i en forvaltningskomiteö.
3. Til belysning af kravene til en ny procedure har underudvalget behandlet følgende emner:
a) DE 325 DIREKTIVFORSLAG Underudvalget har fulgt Kommissionens og Rådets arbejde med direktivforslagene vedrørende Det indre Marked og har herunder fra Udenrigsministeriet modtaget en vurdering og klassificering af forslagene, hvorunder der bl.a. er foretaget et skøn over, hvilke forslag der kan indebære en potentiel konflikt mellem på den ene side den frie bevægelighed for varer og på den anden side sundhed, miljøbeskyttelse og arbejdsmiljø.
b) »EARLY WARNING« Underudvalget har behandlet forskellige muligheder for at skaffe hurtig information om direktivforslagenes indhold og behandling, herunder om høring af interesseorganisationer m.v.
c) FORHOLDET TIL EUROPA-PARLAMENTET Underudvalget har drøftet mulighederne for at bruge Europa-Parlamentet og dets udvalg til fremskaffelse af oplysninger.
d) FORHOLDET TIL FOLKETINGET Underudvalget har drøftet, om direktivforslag om harmoniserende miljøforskrifter vedrørende Det indre Marked skal behandles i folketingssalen efter reglerne om 1. behandling af lov- og beslutningsforslag, herunder inddragelse af andre folketingsudvalg.
e) FORVALTNINGSKOMITEER OG EKSPERTUDVALG Underudvalget har drøftet forslaget til rådsforordning om vilkårene for udøvelsen af de gennemførelsesbeføjelser, der tillægges Kommissionen, og har fra Udenrigsministeriet modtaget oplysninger om de heri foreslåede komiteöprocedurer.
f) TIDSFORLØB VED DIREKTIVVEDTAGELSER Underudvalget har behandlet tidsforløbet ved direktivvedtagelser og har fra Udenrigsministeriet fået oplyst, at rådsdirektiver vedrørende harmonisering på området tekniske handelshindringer oftest har en gennemførelsesfrist på 18 måneder fra vedtagelsen.
 Andre tidsfrister bliver dog også anvendt.
4. På baggrund af ovenstående mener underudvalget, at der specielt er fire spørgsmål, der kræver særlig overvejelse:
a) De direktivforslag, hvori der skønnes at være konflikt mellem hensynet til Det indre Marked på den ene side og det indre og ydre miljø, sundhed og forbrugerbeskyttelse på den anden.
b) Kommissionens forslag vedrørende vilkår for udøvelse af forvaltningskompetence.
c) Betydningen af at identificere de forslag, som kan forventes afgjort ved kvalificeret flertal, og hvor der i henhold til artikel 100 A, stk. 4, er mulighed for nationale bestemmelser.
 d) Direktivforslag af særlig statsfinansiel betydning.
5. Underudvalget har i samarbejde med Udenrigsministeriet analyseret fire konkrete sager, hvor miljøhensyn har stået over for hensyn til markedsføring og fri handel:
a) Direktiv om ændring af direktiv om begrænsning af markedsføring og anvendelse af visse farlige stoffer og præparater (asbest).
 b) Direktiv om sikkerhedsbestemmelser for industritrucks.
c) Direktiv om indbyrdes tilnærmelse af medlemsstaternes lovgivning om keramiske genstande bestemt til at komme i berøring med levnedsmidler.
d) Direktiv om klassificering, emballering og etikettering af farlige præparater (pesticider).
6. Underudvalget har under en rejse til Stockholm og Oslo drøftet gennemførelsen af Europæisk Fælles Akt og betydningen heraf.
I drøftelserne deltog repræsentanter for den svenske og norske regering samt medlemmer af Riksdagen og Stortinget.
Der var i Sverige og Norge interesse for en uformel konsultationsprocedure, hvis udformning skal drøftes nærmere.
Underudvalgets rapport om rejsen findes vedlagt som bilag til beretningen.(* 1) 7. Der er i underudvalget enighed om følgende forslag til ændringer og udbygninger af den gældende procedure, dog undtaget pkt. 7 c, hvor et medlem har ønsket en anden formulering, jf. nedenfor:
a) Regeringen opfordres til at fremlægge en foreløbig oversigt over formandskabets forventede arbejdsprogram for direktiver samt status for Kommissionens forslag vedrørende Det indre Marked ved begyndelsen af hver ny formandsperiode, dvs. i juli og januar måned.
Dette program drøftes i markedsudvalget i et samråd med udenrigsministeren og andre berørte ministre med henblik på afklaring af de centrale indholdsmæssige punkter til brug for de videre drøftelser om Danmarks generelle holdning til direktivforslagene.
Det kan overvejes at etablere et underudvalg til forberedelse af denne procedure.
b) Markedsudvalget beslutter, hvilke kommissionsforslag vedrørende Det indre Marked der bør gøres til genstand for behandling i Folketinget svarende til 1. behandling af lovforslag.
Et mindretal repræsenterende mindst 2/5 af udvalgets medlemmer kan kræve et direktivforslag undergivet nævnte behandling i Folketinget.
Denne behandling bør ske hurtigt efter Kommissionens fremsættelse af forslaget, således at danske synspunkter kan indgå i den videre beslutningsproces.
En skitse til ændring af Folketingets forretningsorden findes vedlagt som bilag til beretningen.
Det er ikke hensigten, at denne procedure skal ændre den hidtidige praksis vedrørende forespørgselsdebatter i Folketinget om EF-anliggender, således at der fortsat skal afholdes mindst eön debat om året.
c) Efter behandlingen i Folketinget henvises forslagene til markedsudvalget, der træffer afgørelse om eventuel høring af ressortudvalg i Folketinget.
d) Regeringen opfordres til at inddrage relevante interessegrupper i arbejdet med kommissionsforslag på et tidligt tidspunkt samt til at give oplysning om resultatet heraf til markedsudvalget ved forelæggelse af forhandlingsoplæg.
På underudvalgets forespørgsel til regeringen vedrørende dennes planer om at inddrage alle relevante interessegrupper er der modtaget et notat om retningslinier for høringsprocedure, der optrykkes som bilag.
e) Regeringen opfordres til at påvirke Kommissionen til at fremsætte forslag i overensstemmelse med formuleringen i Europæisk Fælles Akt, artikel 100 A, stk. 3, om et højt beskyttelsesniveau, herunder ud over indre og ydre miljø også forbrugerbeskyttelse.
f) Regeringen og markedsudvalget bør drage omsorg for, at Europa-Parlamentets aktivitet vedrørende Det indre Marked og miljøet bliver fulgt ganske nøje og refereret til markedsudvalget på det tidligst mulige tidspunkt.
Fra Folketingets side kan dette bl.a. ske ved, at der etableres adgang til Europa-Parlamentets database PARDOC via edb.
g) De øvrige nordiske lande bør tilbydes uformelle konsultationer vedrørende forslag om Det indre Marked og miljøet.
Regeringen opfordres til at aftale de nærmere retningslinier med hvert enkelt af de nordiske lande.
Ved forelæggelse af forhandlingsoplæg opfordres regeringen til at give nærmere oplysninger om sådanne konsultationer.
h) I de tilfælde, hvor Kommissionen overdrager forvaltningskompetencen, må der drages omsorg for, at Folketinget og regeringen igen kan tage sagen op.
MINDRETALSUDTALELSE Et mindretal (Gade (SF) med tilslutning fra VS) anfører følgende:
Udvalgsbehandlingen skal opfattes som en uddybning af selve førstebehandlingen og give mulighed for en grundigere behandling samt give offentligheden mulighed for at kommentere forslaget på samme vis, som når det gælder lovforslag.
Mindretallet kan således ikke tilslutte sig ovennævnte formulering af pkt. 7 c og har i stedet forslået følgende:
»7 c) Efter behandlingen i Folketinget henvises forslagene til udvalgsbehandling i de respektive ressortudvalg i Folketinget.
Udvalgene afslutter behandlingen inden for 3 måneder og udarbejder en beretning, der oversendes til markedsudvalget.« P. u. v.
Svend Heiselberg formand Bilag Skitse til ændring af Folketingets forretningsorden vedrørende behandling af visse EF-forslag i folketingssalen 1. I § 19 indsættes efter stk. 5 som nyt stykke:
Stk. 6. Ønsker markedsudvalget som led i udvalgets behandling af et forslag fra Kommissionen for De Europæiske Fællesskaber, at forslaget sammen med en redegørelse herom fra regeringen drøftes ved en forhandling i Tinget, meddeles dette til Folketingets formand, og regeringens redegørelse bilagt forslaget omdeles i Tinget.
Under forhandlingen, der tidligst må finde sted 2 dage efter, at redegørelsen med forslaget foreligger omdelt i salen, drøftes forslaget ud fra principielle synspunkter uden nærmere gennemgang af enkeltheder.
Partiordførere og andre medlemmer kan under forhandlingen udtale sig 2 gange, første gang i 5 minutter, anden gang i 3 minutter.
For ministre er taletiden første gang 15 minutter, hver efterfølgende gang 10 minutter.
Efter forhandlingen i Tinget, hvorunder der ikke vil kunne fattes beslutning, fortsættes behandlingen i markedsudvalget efter de af udvalget herom fastsatte regler.
Bemærkninger Det fremgår af beretningen fra markedsudvalget, at den nævnte procedure kun vedrører kommissionsforslag vedrørende Det indre Marked.
En udvidelse af anvendelsesområdet kan kun ske gennem en fornyet behandling og beslutning i markedsudvalget.
Bilag Retningslinier for ny høringsprocedure (i) Ved indledningen af arbejdet med direktivforslag eller forordningsforslag foretages en automatisk høring af interesseorganisationerne.
Formålet er først og fremmest at konstatere, hvilke interesseorganisationer der ønsker at blive inddraget i det videre arbejde.
Den indledende høring finder først sted efter fremkomsten af et kommissionsforslag og dækker således ikke forudgående uformelle drøftelser eller møder på ekspertplan i kommissionsregi.
I disse tilfælde anvendes den gældende procedure, dog med indskærpelse af behovet for kontakt til og høring af interesseorganisationer.
Henvendelsen til interesseorganistionerne udformes på en sådan måde, at interesseorganisationerne helt eller delvis må gøre sig bekendt med indholdet af kommissionsforslaget, forinden der svares på, om den pågældende organisation ønsker at blive inddraget i det videre arbejde.
Der kan forekomme tilfælde, hvor det pågældende ressortministerium finder, at det kan være hensigtsmæssigt at fravige hovedreglen om automatisk første høring af interesseorganisationer.
Medlemmerne af specialudvalget underrettes herom.
I givet fald kan spørgsmålet gøres til genstand for drøftelse i specialudvalget.
(ii) Den egentlige substanshøring gennemføres forinden Rådets første stillingtagen og forelæggelse af Rådets fælles holdning for Europa-Parlamentet til udtalelse.
Der bør i denne fase sigtes på at afklare Danmarks holdning til de centrale punkter i forslaget.
(iii) Spørgsmålet om en fornyet høring af interesseorganisationerne efter Europa-Parlamentets udtalelse må afhænge af, om denne lægger op til en fortsat drøftelse i rådsregi af centrale punkter eller punkter, som er af væsentlig interesse for Danmark.
Det vil dog under alle omstændigheder være formålstjenligt, om der indarbejdes en form for underretning af interesseorganisationerne om Europa-Parlamentets udtalelse uanset dennes betydning for den videre behandling af direktivforslaget eller forordningsforslaget.
(iv) Al høring foretages ved det pågældende ressortministeriums foranstaltning.
Denne høringsprocedure tager sigte på de forslag vedrørende Det indre Marked, som indeholder en potentiel konflikt mellem på den ene side økonomiske og industrielle interesser og på den anden side miljøbeskyttelse, arbejdsmiljø, sundhed m.v.
Konkret drejer det sig således om forslagene omtalt i Kommissionens hvidbogs første del I og anden del I.
Høringsproceduren finder ikke anvendelse i de tilfælde, hvor der findes en indarbejdet § 2-procedure.
