Skriftlig fremsættelse (26. oktober 2018) Justitsministeren (Søren Pape Poulsen):
 Herved tillader jeg mig for Folketinget at fremsætte:
Forslag til lov om ændring af lov om våben og eksplosivstoffer (Delvis lovliggørelse af peberspray) (Lovforslag nr.
L 83) Danskernes tryghed er en af regeringens allerhøjeste prioriteter.
Det gælder ikke mindst danskernes tryghed i eget hjem.
Overfald i hjemmet, hjemmerøverier og indbrud udgør en særlig krænkelse af ofrenes tryghed og integritet.
Regeringen ønsker derfor at styrke indsatsen for, at borgere kan føle sig trygge i deres eget hjem.
Det er regeringens opfattelse, at bevidstheden om, at man er i stand til at beskytte sig selv i tilfælde af f.eks. et hjemmerøveri kan medvirke til at øge trygheden for mange borgere.
Regeringen foreslår derfor med dette lovforslag at lovliggøre besiddelsen af peberspray i eget hjem for personer over 18 år, således at borgerne får mulighed for at erhverve og besidde en peberspray til brug for selvforsvar i eget hjem.
For at modvirke, at en eventuel øget tilgængelighed af peberspray som følge af en delvis lovliggørelse, resulterer i øget misbrug af peberspray til andet end selvforsvar, foreslås det med lovforslaget endvidere at skærpe straffen for personer, som tidligere er idømt fængselsstraf for overtrædelse af våbenlovgivningen eller straffelovens bestemmelser om f.eks. vold eller røveri, og som bærer eller besidder peberspray på steder eller under omstændigheder, hvor der er nærliggende risiko for, at der kan opstå tilspidsede situationer af potentielt voldelig karakter, som f.eks. i aften- og nattetimerne i restaurationsmiljøet.
Det forudsættes med lovforslaget, at straffen i sådanne tilfælde fastsættes til 14 dages fængsel i førstegangstilfælde.
 Da regeringen ligeledes lægger meget stor vægt på, at alle borgere kan bevæge sig frit omkring uden frygt for at blive overfaldet, vil regeringen i forlængelse af lovforslaget tage initiativ til en ændring af våbenbekendtgørelsen og våbencirkulæret, således at det bliver muligt for udsatte personer at opnå tilladelse fra politiet til at bære peberspray i det offentlige rum, hvis vedkommende kan dokumentere et særligt behov herfor.
 Det forudsættes i lovforslaget, at peberspray alene kan forhandles af våbenhandlere og andre forhandlere, som er godkendt af politiet.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
