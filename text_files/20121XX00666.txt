Skriftlig fremsættelse (20. marts 2013) Beskæftigelsesministeren Mette Frederiksen:
 Herved tillader jeg mig for Folketinget at fremsætte:
Forslag til lov om ændring af lov om Lønmodtagernes Dyrtidsfond, lov om Arbejdsmarkedets Tillægspension og forskellige andre love (Ændring af sammensætningen af bestyrelsen i LD, ATP, AES m.v.) (Lovforslag nr.
L 196) De respektive bestyrelser for Lønmodtagerens Dyrtidsfond og Arbejdsmarkedets Tillægspension har fremsat en række ønsker til ændringer i ATP- og LD-lovene.
Der er tale om ændringer og præciseringer, der tydeliggør retstilstanden og forenkler forvaltningen til gavn for LD´s og ATP´s medlemmer.
 Desuden har bestyrelsen i Lønmodtagernes Dyrtidsfond ønsket en reduktion af fondens bestyrelse, så bestyrelsen bliver mindre og mere operationel.
Endvidere er der på grund af Sammenslutningen af Landbrugets Arbejdsgiveres (SALA) ophør som selvstændig hovedorganisation behov for at ændre i kredsen af indstillingsberettigede i en række organer på Beskæftigelsesministeriets område.
SAL´s hidtidige aktiviteter er overgået til Dansk Arbejdsgiverforening (DA).
 Lovforslaget har til formål at ændre lov om Lønmodtagernes Dyrtidsfond i overensstemmelse med LDs ønsker om ændring af reglerne om bestyrelsessammensætning samt gennemføre de ønskede tekniske ændringer og præciseringer.
Forslaget har også til formål at overføre SALA´s indstillingskompetence til DA i en række love.
SALA´s indstillingsret til diverse bestyrelsesposter m.v. vil overgå til DA i ATP´s repræsentantskab, ATP´s bestyrelse, Arbejdsretten, Beskæftigelsesrådet (BER), de regionale beskæftigelsesråd og Arbejdsmarkedets Erhvervssygdomssikring (AES). Samtidigt gennemføres en række tekniske ændringer og præciseringer i lov om Arbejdsmarkedets Tillægspension i overensstemmelse med ATPs bestyrelses ønsker.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
