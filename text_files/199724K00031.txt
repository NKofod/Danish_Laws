Nr BTL 31 Betænkning over I.
Forslag til lov om Domstolsstyrelsen (BT L 31) II.  

 Forslag til lov om ændring af retsplejeloven, tjenestemandsloven og  

 forskellige andre love (Rekruttering af dommere, dommerfuldmægtiges  

 ansættelsesvilkår, dommeres bierhverv og ændringer som følge af oprettelse af  

 en domstolsstyrelse m.v.) (BT L 32)   

 Nr L 31 1997-98. 2. samling Afgivet af Retsudvalget Afgivet: 19980604 Udvalget har behandlet lovforslagene i nogle møder og har herunder stillet  

 spørgsmål til justitsministeren og statsrevisorerne, som disse har besvaret  

 skriftligt.
 I udvalgets behandling af lovforslagene er også indgået materiale fra  

 udvalgets behandling af de tilsvarende lovforslag i folketingsåret 1997-98,  

 1. samling (L 21/L 22).
 Udvalget har endvidere i forbindelse med behandlingen af de tilsvarende  

 lovforslag i folketingsårets 1. samling afholdt en intern høring med  

 justitsministeren og indbudte eksperter.
 To af oplæggene fra denne høring samt et notat fra rigsrevisor om det  

 under I nævnte lovforslag fra folketingsåret 1997-98, 1. samling, er optrykt  

 som bilag til betænkningen.
 Endvidere har udvalget modtaget en skriftlig henvendelse fra Jørn  

 Rasmussen, Vordingborg.
 Der er af justitsministeren stillet ændringsforslag til det under I nævnte  

 lovforslag og af nogle mindretal til det under II nævnte lovforslag, hvorom  

 henvises til de ledsagende bemærkninger.
 I det under II nævnte lovforslag tilslutter ministeren sig i  

 bemærkningerne pkt. 2.3.4. Domstolsudvalgets forslag om, at der etableres en  

 udvekslingsordning mellem yngre advokater/advokatfuldmægtige og  

 dommerfuldmægtige som et af flere initativer med henblik på at opnå en  

 bredere rekruttering af dommere.
 Efter udvalgets opfattelse bør det endvidere sikres, at andre  

 kvalificerede personalegrupper fra den offentlige eller private sektor kan få  

 mulighed for i en periode at gøre tjeneste som dommerfuldmægtig med henblik  

 på eventuelt senere at søge ansættelse som dommer.
 Herefter indstiller et flertal (Socialdemokratiets, Venstres, Det  

 Konservative Folkepartis, Centrum-Demokraternes og Det Radikale Venstres  

 medlemmer af udvalget) det under I nævnte lovforslag til  vedtagelse  

 med de dertil af justitsministeren stillede ændringforslag og det under II  

 nævnte lovforslag til vedtagelse uændret.
 Et mindretal (Dansk Folkepartis, Enhedslistens, Fremskridtspartiets  

 og Kristeligt Folkepartis medlemmer af udvalget) indstiller det under I  

 nævnte lovforslag til vedtagelse med de dertil af justitsministeren  

 stillede ændringsforslag og det under II nævnte lovforslag til  

vedtagelse med de dertil under nr. 1 og 3 stillede ændringsforslag.  

 Skulle disse ændringsforslag ikke blive vedtaget, vil mindretallet stemme for  

 de under nr. 2 og 4 stillede ændringsforslag.
 Et andet mindretal (Socialistisk Folkepartis medlem af udvalget)  

 indstiller det under I nævnte lovforslag til vedtagelse med de dertil  

 af justitsministeren stillede ændringsforslag og det under II nævnte  

 lovforslag til vedtagelse med de dertil af dette mindretal under nr. 2  

 og 4 stillede ændringsforslag.
Æ n d r i n g s f o r s l a g til I.
Forslag til lov om Domstolsstyrelsen Af justitsministeren, tiltrådt af udvalget:
Til § 2 1) Efter stk. 2 indsættes som nyt stykke:
»Stk. 3. Såfremt rigsrevisor i en beretning fremsætter  

 væsentlige kritiske bemærkninger om revisionsspørgsmål, jf. rigsrevisorlovens  

 § 3, og statsrevisorerne tiltræder disse bemærkninger, kan justitsministeren  

 dog pålægge Domstolsstyrelsen at iværksætte de foranstaltninger, som  

 statsrevisorerne og justitsministeren er enige om.« Til § 6 2) Efter stk. 3 indsættes som nyt stykke:
»Stk. 4. Såfremt bestyrelsen ikke efterkommer et pålæg efter  

 § 2, stk. 3, kan justitsministeren afsætte den samlede bestyrelse.« B e m æ r k n i n g e r Til nr. 1 Rigsrevisionen og statsrevisorerne har i forbindelse med behandlingen af  

 lovforslaget peget på, at der er behov for at give justitsministeren en  

 begrænset instruktionsbeføjelse over for Domstolsstyrelsen for at sikre, at  

 en revisionssag under alle omstændigheder kan løses på en for  

 statsrevisorerne og Folketinget acceptabel måde.
 Ændringsforslaget tager ikke sigte på almindelige revisionssager, hvor  

 Domstolsstyrelsen på hensigtsmæssig måde besvarer henvendelser fra  

 Rigsrevisionen.
 Ændringsforslaget indebærer, at justitsministeren får en  

 instruktionsbeføjelse over for Domstolsstyrelsen, når følgende fire  

 betingelser er opfyldt:
 1) Rigsrevisor finder, at der er grundlag for væsentlige kritiske  

 bemærkninger i forhold til Domstolsstyrelsen vedrørende revisionsspørgsmål,  

 jf rigsrevisorlovens § 3.
 Efter rigsrevisorlovens § 3 omfatter revisionen af statens regnskaber en  

 efterprøvelse af, om regnskabet er rigtigt, og om de dispositioner, der er  

 omfattet af regnskabsaflæggelsen, er i overensstemmelse med meddelte  

 bevillinger, love og andre forskrifter samt med indgåede aftaler og sædvanlig  

 praksis (såkaldt finansiel revision). Endvidere foretages en vurdering af, om  

 der er taget skyldige økonomiske hensyn ved forvaltningen af de midler og  

 driften af de virksomheder, der er omfattet af regnskabet (såkaldt  

 forvaltningsrevision).
 2) Rigsrevisor afgiver beretning herom til statsrevisorerne.
Den væsentlige kritik vil - ud over i en beretning - også kunne fremkomme  

 i forbindelse med opfølgningen på en beretning, f.eks. i et opfølgende notat  

 fra rigsrevisor til statsrevisorerne.
Væsentlige kritiske bemærkninger i et  

 sådant notat, der vil indgå i den endelige betænkning over statsregnskabet,  

 vil også kunne danne grundlag for et pålæg efter den foreslåede bestemmelse.
 3) Statsrevisorerne tilslutter sig rigsrevisors væsentlige kritiske  

 bemærkninger.
 4) Der er enighed mellem justitsministeren og statsrevisorerne om de  

 foranstaltninger, der bør iværksættes i anledning af de væsentlige kritiske  

 bemærkninger.
 Efter forslaget er der tale om en kompetenceregel, hvorefter ministeren i  

 en helt særlig situation - hvis denne måtte opstå - får en adgang til at  

 pålægge Domstolsstyrelsen at iværksætte de foranstaltninger, som  

 statsrevisorerne og justitsministeren finder nødvendige, og som  

 Domstolsstyrelsen ikke er indstillet på at iværksætte.
 Bestemmelsen går således ikke ud på, at ministeren får en pligt til  

 løbende at føre tilsyn med Domstolsstyrelsens anvendelse af de tildelte  

 bevillinger.
Det forudsættes, at rigsrevisor i sin beretning - og statsrevisorerne i  

 deres bemærkninger hertil - angiver, at der er tale om en så væsentlig  

 kritik, at den er omfattet af den foreslåede bestemmelse.
Herved undgås også  

 tvivl om bestemmelsens anvendelsesområde.
 Såfremt de foranstaltninger, der skal iværksættes, ikke fremgår af  

 rigsrevisors og statsrevisorernes bemærkninger eller kan udledes heraf, må  

 karakteren og indholdet af de foranstaltninger, der skal iværksættes, søges  

 afklaret af justitsministeren.
 Det skal understreges, at bestemmelsen forudsættes anvendt på en sådan  

 måde, at domstolenes grundlovssikrede uafhængighed på det judicielle område  

 fuldt ud respekteres.
Til nr. 2 Ændringsforslaget indebærer, at justitsministeren har beføjelse til at  

 afsætte den samlede bestyrelse, såfremt den i en revisionssag ikke  

 efterkommer et pålæg, der gives i medfør af lovforslagets § 2, stk. 3.
Bortset fra dette tilfælde har ministeren ikke beføjelse til at afsætte  

 bestyrelsen.
Afsættelse af enkelte bestyrelsesmedlemmer kan efter  

 lovforslagets 6, stk. 3, alene ske efter afgørelse truffet af Den Særlige  

 Klageret, og kun såfremt bestyrelsesmedlemmet gør sig skyldig i grov  

 forsømmelse i udøvelsen af bestyrelseshvervet eller handler på en måde, der i  

 betydelig grad svækker tilliden til, at medlemmet vil udføre  

 bestyrelseshvervet på betryggende vis.
 Domstolsudvalgets lovudkast indeholdt i § 6, stk. 4, en bestemmelse,  

 hvorefter justitsministeren kunne afsætte den samlede bestyrelse, hvis  

 bestyrelsen træffer klart ulovlige beslutninger, som umiddelbart har  

 vidtrækkende konsekvenser, eller er ansvarlig for alvorlige  

 bevillingsoverskridelser, jf. herom betænkningen s. 112-113.
Som det fremgår af pkt. 7.3.2. i de almindelige bemærkninger til  

 lovforslaget (L 31), fandt Justitsministeriet, at der kan rejses spørgsmål  

 om, hvorvidt det er rigtigt, at ministeren har mulighed for at afsætte den  

 samlede bestyrelse.
Den af Domstolsudvalget foreslåede bestemmelse er derfor  

 ikke medtaget i lovforslaget.
I lyset af den på foranledning af Rigsrevisionen og statsrevisorerne  

 foreslåede bestemmelse om en begrænset instruktionsbeføjelse over for  

 Domstolsstyrelsen i revisionsspørgsmål finder Justitsministeriet det  

 imidlertid rigtigt, at justitsministeren på dette særlige område får en  

 adgang til at afsætte den samlede bestyrelse.
Bestemmelsen er således i  

 forhold til Domstolsudvalgets forslag begrænset til tilfælde, hvor  

 bestyrelsen ikke efterkommer et pålæg om revisionsspørgsmål efter  

 lovforslagets § 2, stk. 3.
Æ n d r i n g s f o r s l a g til II.
Forslag til lov om ændring af retsplejeloven, tjenestemandsloven  

 og forskellige andre love Til § 1 Af et mindretal (FP), tiltrådt af et mindretal (DF, EL og  

 KRF):
 1) I nr. 15 affattes § 47 således:
»§ 47. En dommer må kun have fast indtægtsgivende  

 dommerlignende hverv ved siden af hovedstillingen, såfremt det fremgår af  

 lovgivningen, at pågældende hverv skal varetages af en dommer.« Af et mindretal (SF):
 2) I den under nr. 15 foreslåede affattelse af § 47  

 ændres »Præsidentrådet, der består af præsidenterne for de kollegiale  

 retter,» til: »Domstolsstyrelsen«.
 Af et mindretal (FP), tiltrådt af et mindretal (DF, EL og  

 KRF):
 3) I det under nr. 16 foreslåede § 47 a, stk. 1,  

 udgår 3. pkt.
 Af et mindretal (SF):
 4) I det under nr. 16 foreslåede § 47 a, stk. 3,  

 udgår », 1. og 2. pkt.,».
B e m æ r k n i n g e r Til nr. 1 og 3 Ændringsforslagene indebærer, at en dommer ikke kan have dommerlignende  

 beskæftigelse ved siden af sit dommerhverv, bortset fra hverv som formand for  

 eller medlem af særlige domstole eller administrative nævn, råd eller  

 lignende, hvor hvervet efter lovgivningen skal varetages af en dommer.
Det er forslagsstillernes opfattelse, at en dommer må vælge, hvad han/hun  

 i en given periode vil beskæftige sig med - hvervet som dommer eller anden  

 lignende beskæftigelse, men ikke begge dele på een gang.
Forslagsstillerne  

 har fuld forståelse for, at en dommer måske for en periode ønsker at afprøve  

 andre muligheder, hvilket der allerede er adgang til, idet dommeren efter  

 tjenestemandslovens regler kan søge om orlov.
Til nr. 2 Det foreslås, at tilladelse til at have fast indtægtsgivende beskæftigelse  

 ved siden af hovedstillingen fremover skal gives af Domstolsstyrelsen.
Til nr. 4 Det foreslås, at også oplysningerne i en dommers indberetning efter § 47  

 a, stk. 1, 4. pkt., om indtægterne ved den pågældendes bierhverv skal være  

 offentligt tilgængelige.
Lissa Mathiasen (S) fmd.
Per Kaalund (S) Dorte Bennedsen (S)  

 Else-Marie Mortensen (S) Jan Petersen (S) Anne Baastrup (SF)  nfmd.  

Sonja Albrink (CD) Elisabeth Arnold (RV) Søren Søndergaard (EL) Birthe  

 Rønn Hornbech (V) Inge Dahl-Sørensen (V) Karen Rønde (V) Tom Behnke (FP)  

 Bendt Bendtsen (KF) Pernille Sams (KF) Peter Skaarup (DF) Jann Sjursen  

 (KRF) Bilag Lars Nordskov Nielsens oplæg til Retsudvalgets høring om  

 lovforslagene Forslag til lov om Domstolsstyrelsen og ministeransvar af Lars Nordskov Nielsen I.
Lovforslagets principielle opgavefordeling mellem  

 Justitsministeriet og Domstolsstyrelsen kan summarisk beskrives ved - at betegne styrelsen som en selvstændig statsmyndighed - at fremhæve, at denne selvstændige statsmyndighed vel er omfattet af  

 ministeriets ressort med hensyn til lovgivning og budget, men ikke indgår i  

 ministeriets hierarkiske struktur, og - at præcisere, at dette indebærer, at ministeren således ikke har nogen  

 instruktionsmyndighed i forhold til styrelsen og heller ikke nogen beføjelse  

 til - efter eller uden klage - at ændre styrelsens afgørelser.
II.
Justitsministeriet vil fortsat have nogle opgaver på  

 domstolsadministrationsområdet og en nærmere fastlæggelse af disse opgaver er  

 naturligvis en grundlæggende forudsætning for omfanget af  

 ministeransvarsfladen.
 Justitsministeriet vil have følgende opgaver på området:
1) Lovgivningsinitiativ.
Dette indebærer ikke alene den formelle funktion  

 at fremsatte lovforslag (ændringslovforslag) på Domstolsstyrelsens  

 funktionsområde, men også den opgave at overvåge området med henblik på  

 vurdering af lovgivningsbehov.
2) Udstedelse af bekendtgørelser på området for så vidt disse  

 bekendtgørelser har lovhjemmel.
Sådan hjemmel findes ikke i den foreslåede  

 domstolsstyrelseslov, men findes i enkelte bestemmelser i retsplejeloven.
 3) Justitsministeren kan, hvis han finder behov for ressourcekrævende  

 reformer, der rækker ud over, hvad styrelsen har lagt til grund i sit  

 budgetforslag, søge en budgetstyrkelse indarbejdet i finanslovforslaget.
 4) Omvendt kan justitsministeren i sit bidrag til finanslovforslaget søge  

 gennemført en reduktion i forhold til styrelsens budgetforslag.  

 Domsstolsstyrelsen antages imidlertid at kunne rette henvendelse direkte til  

 Folketinget om sin budgetsituation.
 5) Justitsministeren kan indfordre oplysninger fra styrelsen til brug for  

 ministeriets opgaver, herunder lovgivning, budgetlægning og besvarelse af  

 spørgsmål fra Folketinget, jf. nedenfor.
 6) Spørgsmål fra Folketinget, f.eks. fra Folketingets Retsudvalg, om  

 domstolsadministrationen må rettes til, samt besvares af justitsministeren,  

 typisk efter indhentet udtalelse fra styrelsen.
 7) Både i forbindelse med en sådan besvarelse til Folketinget og i anden  

 anledning er ministeren beføjet til - ikke at instruere Domstolsstyrelsen -  

 men, som det anføres i lovforslagsbemærkningerne, at »tilkendegive sin  

 opfattelse af en given problemstilling«; en sådan tilkendegivelse vil  

 altså ikke være retligt bindende, men principielt kun være af vejledende  

 karakter.
 8) Efter lovforslagets § 6 kan ministeren indbringe spørgsmål om  

 afsættelse af styrelsesmedlemmer for Den Særlige Klageret.
III.
Sammenhængen mellem ministeropgaverne og ministeransvar må  

 umiddelbart forudsættes at være den, at et ansvar må baseres på handlinger  

 eller undladelser inden for ministerens opgaver, der formentlig nogenlunde  

 udtømmende er angivet ovenfor i de 8 punkter.
 Nærmere overvejelse kræver en sondring mellem det politiske ansvar og det  

 retlige ansvar.
 Det politiske ansvar har ikke noget i retsregler beskrevet præcist  

 grundlag (eller indhold). Det politiske ansvar kan gøres gældende over for  

 den minister, som ikke med rette kan beskyldes for retsstridigt forhold, men  

 blot for at have handlet urimeligt/uhensigtsmæssigt.
Kan ministeren gøres politisk ansvarlig for den måde, hvorpå opgaver, der  

 ikke er hans, men styrelsens, løses? Det kan han naturligvis, hvis han f.eks.  

 på kritisabel måde har forholdt sig passiv med hensyn til tiltrængte  

 lovændringer eller budgetforbedringer.
Men hertil kommer, at ministeren også  

 i øvrigt må påregne at blive »draget til ansvar« i den forstand, at  

 han vil blive »tvunget« til at besvare spørgsmål om styrelsens  

 domstolsadministration og at modtage kritiske vurderinger af besvarelsen.  

 Situationen er parallel til den situation, der foreligger, når en minister,  

 f.eks. socialministeren, tvinges til i besvarelser til Folketinget at  

 forholde sig til selvstændig kommunal socialadministration.
Med hensyn til det retlige ansvar er udgangspunktet, at ministeren  

 kan straffes efter ministeransvarlighedslovens § 5, stk. 1, hvis han i  

 forbindelse med sine opgaver »forsætligt eller af grov uagtsomhed  

 tilsidesætter de pligter, der påhviler ham efter grundloven, lovgivningen  

 iøvrigt eller efter hans stillings beskaffenhed.« Det synes ret klart,  

 at ministerens domstolsadministrative opgaver er af en sådan art og således  

 begrænsede, at de kun i sjældne undtagelsestilfælde vil aktualisere et  

 retligt ministeransvar.
Spørgsmålet om ministerens retlige ansvar for  

 styrelsens administration er i det væsentlige besvaret indirekte gennem  

 ministeransvarlighedslovens § 3, der angiver omstændigheder, hvorunder  

 »en minister anses for medvirkende til en underordnets handling.«  

 Domstolsstyrelsen vil netop ikke blive underordnet i forhold til  

 ministeren.
Jens Peter Christensens oplæg til Retsudvalgets høring om  

 lovforslagene Professor dr.jur.
Jens Peter Christensen Juridisk Institut Aarhus Universitet Århus, den 4. maj 1998 Til Folketingets Retsudvalg Ved Retsudvalgets interne høring mandag den 16. februar 1998 om  

 lovforslagene om en domstolsreform redegjorde jeg på udvalgets opfordring for  

 forslagene set i relation til ministeransvarlighedsloven.
Jeg er i april 1998  

 blevet anmodet af Retsudvalget om at fremsende min redegørelse i skriftlig  

 form.
 Min mundtlige redegørelse kan gengives i følgende hovedpunkter:
1. Indledning Som udgangspunkt kan en minister kun have et ansvar efter  

 ministeransvarlighedsloven i det omfang, han har en retlig kompetence.  

 Forhold, som ministeren retligt er afskåret fra at øve indflydelse på, kan  

 han heller ikke drages til ansvar for.
Dette udgangspunkt fraviges dog i det  

 tilfælde, hvor ministeren til trods for sin manglende retlige kompetence  

 alligevel »blander sig« på en retsstridig måde.
Skal man vurdere de foreliggende lovforslag (L 31 om Domstolsstyrelsen og  

 L 32 om rekruttering af dommere mv.) i relation til  

 ministeransvarlighedsloven, må man derfor tage udgangspunkt i de retlige  

 kompetencer, som ministeren vil få i medfør af forslagene.
Nedenfor omtales  

 først L 32 og dernæst L 31.
 2. Kommentarer til L 32 om rekruttering af dommere mv.
Hvad angår reglerne for dommerudnævnelse, lægges der i Domstolsudvalgets  

 betænkning nr. 1319/1996 betydelig vægt på, at ansvaret for dommerudnævnelser  

 »bør ligge hos et organ, som direkte eller indirekte henter sit mandat i  

 folkestyret« (L 32, alm.bem. pkt. 3.2.1.). Justitsministeriet finder  

 tilsvarende, at det er vigtigt, »at udnævnelseskompetencen ligger hos et  

 organ, der handler under ansvar over for Folketinget, og som kan drages til  

 ansvar for den udnævnelsespolitik, der følges« (L 32, alm.bem. pkt.  

 3.3.1.). Samtidig foreslås det imidlertid i L 32, § 1, nr. 12 - som noget nyt  

 i forhold til Domstolsudvalgets betænkning - at Dommerudnævnelserådet kun kan  

 indstille een ansøger til en ledig dommerstilling.
Domstolsudvalget foreslog  

 i sin betænkning, at Dommerudnævnelsesrådet skulle have adgang til at  

 indstille to eller flere kandidater sideordnet, hvis rådet vurderede dem lige  

 egnede, ligesom man foreslog, at der blev givet mulighed for, at et eller  

 flere medlemmer af rådet afgav dissens (L 32, alm.bem. pkt. 3.2.7.).  

 Justitsministeriet anfører meget rigtigt, at en ordning, som den der  

 foreslåes med L 32, hvor Dommerudnævnelsesrådet kun indstiller een kandidat,  

 vil »tillægge rådet størst mulig indflydelse på udnævnelsen« (L 32,  

 alm.bem. pkt. 3.3.5.).
Man kan spørge, hvilken kompetence - og dermed hvilket ansvar - ministeren  

 herefter vil stå tilbage med vedrørende dommerudnævnelserne.
Da det må  

 antages, at justitsministeren vil være forpligtet til enten at følge eller  

 forkaste Dommerudnævnelsesrådets indstilling, men ikke vil være berettiget  

 til at udpege en anden efter eget valg, vil justitsministerens kompetence  

 være stærkt begrænset.
Det anføres således også af Justitsministeriet i  

 bemærkningerne til L 32, at det forudsættes, at ministeren kun helt  

 undtagelsesvis ikke vil følge Dommerudnævnelsesrådets indstilling, og at han  

 i et sådant tilfælde orienterer Folketingets Retsudvalg herom (L 32, alm.bem.  

 pkt. 3.3.5.).
Det kan på denne baggrund nok forekomme lidt svært at se, at der i praksis  

 vil være grundlag for - som anført af Justitsministeriet i bemærkningerne -  

 at drage ministeren »til ansvar for den udnævnelsespolitik, der  

 følges«, jf. ovenfor.
Udnævnelsespolitikken vil i praksis være  

 Dommerudnævnelsesrådets opgave og ansvar.
Ministerens ansvar vil - ud over  

 helt ekceptionelle situationer - kun bestå i det ansvar, der knytter sig til  

 ministerens helt almindelige kompetence (og forpligtelse) til at overvåge sin  

 ressort og foreslå initiativer, herunder lovgivningsintiativer vedrørende  

 reglerne om dommerudnævnelse.
3. Kommentarer til L 31 om Domstolsstyrelsen Hvad angår reglerne i L 31 om Domstolsstyrelsen, er hovedsagen meget klar:  

 Justitsministeren får ingen instruktionsbeføjelse over for styrelsen og  

 heller ikke nogen tilsynsforpligtelse (L 31, § 2, stk. 2, jf. bem. hertil).  

 Når ministeren ikke har beføjelserne, har han juridisk heller ikke ansvaret,  

 forudsat han ikke på uretmæssig måde »blander sig« ad bagdøren.
 Man kan på denne baggrund spørge, hvilken realitet, der er i  

 Domstolsudvalgets synspunkt, når udvalget - som refereret i bemærkningerne -  

 lægger »betydelig vægt på«, at domstolene forbliver i det  

 ministerielle system og ikke flyttes til Folketingets regi, fordi det i så  

 fald ikke »ville (...) være muligt at gøre et politisk ansvar gældende  

 for manglende iagttagelse af hensynet til domstolene« (L 31, alm.bem.  

 pkt. 3.2.).
I princippet kan der naturligvis gøres et politisk ansvar gældende over  

 for ministeren ganske uanset, om ministeren rent juridisk har nogen  

 kompetence i relation til det spørgsmål, man ønsker at gøre ministeren  

 politisk ansvarlig for.
I praksis må det dog nok anses for mindre tænkeligt,  

 at man politisk vil lægge ministeren forhold til last, som han ikke har haft  

 nogen retlig mulighed for at have indflydelse på.
 De kompetencer, og dermed det retlige ansvar, som ministeren vil sidde  

 tilbage med efter gennemførelsen af L 31, kan i øvrigt give anledning til  

 følgende kommentarer:
a.
I bemærkningerne til L 31 refereres Domstolsudvalget for at fastslå, at  

 det fortsat vil være justitsministeren, »der har ansvaret for at skaffe  

 de nødvendige bevillinger til domstolene« (L 31, alm.bem. pkt. 6.1.).  

 Justitsministeriet synes ikke i bemærkningerne at have nogen kommentar til  

 denne konstatering.
Det nævnte ansvar vil knytte sig til den kompetence (og  

 forpligtelse), ministeren har til at bidrage til regeringens forslag til  

 finanslov.
Domstolsstyrelsen har her udspillet, idet Domstolsstyrelsens  

 bestyrelse, jf.
L 31, § 3, stk. 3, nr. 1, fremsætter sit budgetforslag for  

 justitsministeren.
Ministeren vil derefter - i uændret eller i op- eller  

 nedjusteret udgave - kunne lade styrelsens forslag indgå i forslaget til  

 finanslov.
Politisk vil ministeren kunne kritiseres for, hvad han gør eller  

 ikke gør i så henseende.
I praksis er det imidlertid vanskeligt at forestille  

 sig, at ministeren i et så skønspræget anliggende som fastsættelsen af  

 budgettet er, skulle kunne pådrage sig noget retligt ansvar for sin vurdering  

 af, hvad der bevillingsmæssigt er fornødent.
b.
Efter L 31, § 6, stk. 3, kan justitsministeren indbringe medlemmer af  

 Domstolsstyrelsens bestyrelse for Den Særlige Klageret.
Justitsministeriet  

 præciserer i bemærkningerne, at dette ikke betyder, at ministeren har pligt  

 til kontrollere den løbende drift af domstolene (L 31, alm.bem. pkt. 7.3.2.).  

 Der følger således ikke en almindelig tilsynsforpligtelse med ministerens  

 kompetence.
Han vil derfor heller ikke i almindelighed kunne gøres ansvarlig  

 for manglende tilsyn.
Men hvis ministeren bliver opmærksom på relevante  

 forhold, må det formentlig antages, at han i særlige tilfælde - som en pligt,  

 der følger af hans stillings beskaffenhed, jf. ministeransvarlighedslovens §  

 5, stk. 1 - vil kunne have et ansvar for at følge disse forhold op over for  

 Den Særlige Klageret.
c.
Efter L 31 vil det være justitsministeren, der skal besvare spørgsmål  

 og forespørgsler i Folketinget (jf.
L 31, alm.bem. pkt. 6.1. og 6.2.).  

 Ministeren vil i den forbindelse have et ansvar for at indhente oplysninger  

 fra Domstolsstyrelsen.
Som udgangspunkt vil han ikke have noget ansvar for  

 rigtigheden af disse oplysninger, men i tilfælde, hvor han kan se eller klart  

 burde kunne se, at oplysningerne er urigtige, vildledende eller lignende, vil  

 det følge af ministeransvarlighedslovens § 5, stk. 1, om de pligter  

 ministeren har i medfør af »hans stillings beskaffenhed« og af § 5,  

 stk. 2, om sandhedspligten, at ministeren vil kunne pådrage sig et ansvar for  

 videregivelsen af oplysningerne til Folketinget.
d.
Hvis ministeren eller Folketinget er utilfreds med tilstandene på  

 domstolsområdet, kan ministeren komme med »tilkendegivelser« over  

 for Domstolsstyrelsen (L 31, bem. til § 2). Det kan formentlig ikke  

 udelukkes, at ministeren i meget specielle - og i praksis formentlig  

 vanskeligt tænkelige - tilfælde kan have en pligt til at komme med  

 sådanne tilkendegivelser, således at han vil kunne ifalde et ansvar for at  

 undlade dette.
I det omfang ministeren fremkommer med tilkendegivelser, vil  

 han selvsagt have ansvaret for indholdet af disse i henhold til  

 ministeransvarlighedslovens regler.
e.
Endelig har ministeren beføjelsen til at tage lovgivningsinitiativer og  

 til at udstede generelle administrative forskrifter.
I det omfang ministeren  

 gør dette, vil han have et ansvar for indholdet af disse initativer.
Det må  

 endvidere antages, at ministeren vil kunne have en initiativpligt i medfør af  

 de nævnte beføjelser, således at han vil kunne pådrage sig et ansvar for at  

 undlade at tage de initiativer, der er fornødne.
I bemærkningerne til L 31 (og L 32) anføres det, at ministerens beføjelser  

 i en række henseender »delegeres« til Domstolsstyrelsen.
Det er  

 næppe en heldig sprogbrug, da den kan lede tanken hen på, at det er  

 ministeren, der delegerer.
Det er det ikke.
Sagen er, at kompetencen direkte  

 ved lov (L 32, § 1, nr. 5, 24 og 25 og §§ 3-8) henlægges til styrelsen. (Se L  

 31, alm.bem. pkt. 6.2., samt L 32, bem til § 1, nr. 5).
f.
Med hensyn til hovedsagen i L 31 - at ministeren ikke vil få nogen  

 instruktionsbeføjelse over for Domstolsstyrelsen - kan man spørge, hvad der  

 vil ske, hvis Rigsrevisionen kritiserer et bevillingsmæssigt forhold i  

 Domstolsstyrelsen, og Domstolstyrelsen ikke vil rette sig efter kritikken  

 (jf. også Rigsrevisionens høringssvar omtalt i L 31, alm.bem. pkt. 10.1.1.).
Det er klart, at ministeren - da han er uden instruktionsbeføjelse - ikke  

 vil kunne befale Domstolsstyrelsen at rette sig efter kritikken.
Ministeren  

 vil derfor heller ikke kunne drages retligt til ansvar for Domstolsstyrelsens  

 nægtelse.
Ministeren vil selvsagt heller ikke kunne drages til ansvar for  

 selve det kritisable bevillingsmæssige forhold i styrelsen.
Dette betyder imidlertid ikke, at der ikke er mulighed for at søge et  

 ansvar for de bevillingsmæssige forhold gjort gældende.
Medlemmer af  

 bestyrelsen for Domstolsstyrelsen vil således kunne indbringes for Den  

 Særlige Klageret, der vil kunne afsætte bestyrelsens medlemmer, hvis der er  

 tale om grove forsømmelser mv., jf.
L 31, § 6, stk. 3. Ministeren vil have  

 kompetence til at foretage denne indbringelse, og bestyrelsen vil selv have  

 kompetence til at indbringe enkeltmedlemmer.
I særlige tilfælde må det  

 endvidere antages, at ministeren vil kunne have en pligt til at benytte sin  

 indbringelses-kompetence, jf. ovenfor pkt. b.
Og Folketinget vil - ihvertfald  

 politisk - kunne søge at tvinge ministeren til at gøre det.
Hertil kommer, at bestyrelsen for Domstolsstyrelsen vil kunne ifalde et  

 ansvar efter straffelovens regler om forbrydelser i offentlig tjeneste eller  

 hverv mv., navnlig straffelovens §§ 156-157. Det samme vil de ansatte i  

 Domstolsstyrelsen.
I det omfang disse er tjenestemænd, vil der over for dem  

 tillige af styrelsen kunne gøres et tjenstligt ansvar gældende efter  

 tjenestemandslovens regler om tjenstlige forseelser.
Over for  

 overenskomstansatte vil der af styrelsen kunne gøres brug af de almindelige  

 ansættelsesretligt hjemlede ledelsesbeføjelser.
 Ved mindre grove forhold, hvor Rigsrevisionen finder, at der er begået  

 fejl i form af brud på de bevillingsretlige regler, men hvor disse fejl ikke  

 er af en sådan karakter, at der er tale om grov forsømmelse mv. i henhold til  

 L 31, § 6, stk. 3, må man erkende, at der er en »gråzone«, hvor  

 Rigsrevisionens bevillingsretlige opfattelse ikke kan søges gennemtvunget ved  

 (muligheden for) indbringelse af Domstolsstyrelsens bestyrelsesmedlemmer for  

 Den Særlige Klageret.
 I Domstolsudvalgets betænkning var der foreslået en bestemmelse om, at  

 ministeren skulle have adgang til at afsætte den samlede bestyrelse, såfremt  

 bestyrelsen træffer »klart ulovlige beslutninger, som umiddelbart har  

 vidtrækkende konsekvenser, eller er ansvarlig for alvorlige  

 bevillingsoverskridelser« (Betænkning nr. 1319/1996, s. 113 og s. 406f.;  

 jf. også L 31, alm.bem. pkt. 6.1. og 7.3.1.). Denne bestemmelse, der af  

 Domstolsudvalget var foreslået indsat som lovens § 6, stk. 4, er ikke  

 medtaget i L 31. Det må antages, at bestemmelsen - i kraft af dens  

 afgrænsning til de nævnte meget specielle tilfælde - ikke ville have dækket  

 den ovenfor beskrevne »gråzone«.
Med til det samlede billede hører, at justitsministeren vil have  

 kompetence til at tilkendegive sin (og Folketingets) opfattelse over for  

 Domstolsstyrelsen, jf. pkt. d ovenfor.
Og hvis Domstolsstyrelsen trods alt  

 dette ikke vil høre, har ministeren og Folketinget til syvende og sidst fat i  

 den lange ende, i kraft af lovgivningsinitiativet og bevillingskompetencen.
Hertil kommer endelig realiteten i sagen, nemlig at det lige præcis for  

 dommerne ikke vil se godt ud, hvis man af Rigsrevisionen kritiseres for at  

 bryde bevillingsreglerne og nægter at rette sig efter kritikken.
Ud fra en  

 samlet vurdering må det skitserede ansvarsproblem derfor forekomme noget  

 virkelighedsfjernt.
Jens Peter Christensen STATSREVISORATET Christiansborg Prins Jørgens Gård 2 1240 København K Christiansborg, den 20. november 1997 Til Folketingets Retsudvalg Under hensyn til sagens revisionsmæssige betydning har statsrevisorerne  

 besluttet at oversende rigsrevisors notat af 13. november 1997 om  

 problemstillinger vedrørende revisionen og ministeransvaret i forbindelse  

 hermed i relation til lovforslaget om oprettelse af en Domstolsstyrelse (L  

 21) til orientering for udvalget.
Ivar Hansen / Kirsten Brandt RIGSREVISIONEN København, den 13. november 1997 Notat til statsrevisorerne om problemstillinger vedrørende revisionen  

 og ministeransvaret i forbindelse hermed i relation til lovforslaget om  

 oprettelse af en Domstolsstyrelse (L 21) 1. Statsrevisorerne anmodede mig på deres møde den 22. oktober 1997 om et  

 opsummerende notat om den foreslåede revisionsordning for Domstolsstyrelsen.  

 I henhold til statsrevisorernes ønsker har jeg udarbejdet dette notat med det  

 formål at beskrive lovforslagets konsekvenser vedrørende revisionen og  

 ministeransvaret, herunder for min rapportering til statsrevisorerne og  

 statsrevisorernes muligheder for at reagere i forbindelse med en  

 revisionssag.
2. Domstolsstyrelsen er ifølge lovforslaget en selvstændig  

 statsinstitution under justitsministerens ressort, der ledes af en bestyrelse  

 og en direktør.
Styrelsen skal varetage domstolenes bevillingsmæssige og  

 administrative forhold.
Justitsministeren har ingen instruktionsbeføjelse  

 over for Domstolsstyrelsen, og Domstolsstyrelsens afgørelser kan ikke  

 påklages til ministeren.
Det er ifølge forslagets § 3 Domstolsstyrelsens  

 opgave at sørge for en forsvarlig og hensigtsmæssig drift af domstolene og at  

 tage de fornødne initiativer til sikring heraf.
Domstolsstyrelsens  

 selvstændighed fremhæves ved, at det i bemærkningerne til § 3 til de enkelte  

 bestemmelser i lovforslaget er anført, at Domstolsstyrelsens bestyrelse,  

 efter at finanslovforslaget er fremsat, kan fremsende sit budgetforslag til  

 Folketinget.
 Jeg skal bemærke, at Folketinget i forbindelse med ændringsforslag til  

 bevillingslovene stillet af regeringen eller af medlemmer af Folketinget uden  

 for regeringen kan beslutte, at der skal indarbejdes ændringer i  

 Justitsministeriets bidrag til bevillingsforslag i overensstemmelse med  

 Domstolsstyrelsens bestyrelses eget budgetforslag.
 Konsekvensen af, at justitsministeren ikke skal have instruktionsbeføjelse  

 over for Domstolsstyrelsen, er, at ministeren ikke har noget retligt ansvar  

 for, hvordan Domstolsstyrelsen udøver sin virksomhed, jf. de almindelige  

 bemærkninger i pkt. 1 til lovforslaget.
3. Revisionsordningen går ifølge bemærkningerne til lovforslaget, pkt.  

 10.1. om revision og budgetopfølgning ud på, at Domstolsstyrelsen ligesom  

 andre statslige organer skal være undergivet reglerne for revision af statens  

 regnskaber.
Jeg henviser i den forbindelse til rigsrevisorlovens § 3, hvor  

 det er fastlagt, at Rigsrevisionen udfører såvel finansiel revision og  

 bevillingskontrol som forvaltningsrevision.
Der er således ingen ændringer i  

 omfanget af revisionen i forhold til den hidtidige revisionsordning, hvor de  

 opgaver, som Domstolsstyrelsen skal varetage i henhold til lovforslaget, blev  

 varetaget af domstolsafdelingen under Justitsministeriet.
Det fremhæves i lovbemærkningerne, at rigsrevisor kan forlange, at  

 Domstolsstyrelsen fremlægger alle oplysninger, der efter rigsrevisors skøn er  

 af betydning for udførelsen af rigsrevisors hverv, ligesom rigsrevisor til  

 enhver tid kan foretage revision og regnskabsmæssig gennemgang hos  

 Domstolsstyrelsen og retterne.
Styrelsen vil endvidere være forpligtet til at  

 besvare ministerens henvendelse i forbindelse med en sag, hvor  

 Domstolsstyrelsens standpunkt ikke kan godtages af rigsrevisor  

 (rigsrevisorlovens § 16, stk. 2).
 Bestyrelsen er ligeledes forpligtet til at svare ministeren, når denne i  

 henhold til rigsrevisorlovens § 18, stk. 2, skal afgive en redegørelse til  

 statsrevisorerne om de foranstaltninger og overvejelser, som en beretning om  

 Domstolsstyrelsen har givet anledning til.
4. Såfremt Domstolsstyrelsen efterkommer Rigsrevisionens bemærkninger og  

 vejledning i forbindelse med revisionen, opstår der ingen problemer i  

 relation til ministerens manglende instruktionsbeføjelse.
Normalt vil  

 revisionssagen kunne afsluttes uden rapportering til statsrevisorerne.
I  

 nogle tilfælde vil der dog af hensyn til sagens karakter kunne blive tale om,  

 at Rigsrevisionen finder anledning til i et notat eller i en beretning,  

 herunder bevillingskontrolberetningen, at forelægge sagen for  

 statsrevisorerne, selv om Domstolsstyrelsen har imødekommet revisionens  

 bemærkninger.
I disse tilfælde vil Justitsministeriet forinden være  

 underrettet om sagen i forbindelse med den sædvanlige høringsprocedure.  

 Statsrevisorerne vil på sædvanlig vis fra ministeren modtage en redegørelse,  

 der må forventes at beskrive de tiltag, som Domstolsstyrelsens bestyrelse  

har iværksat eller har givet tilsagn om at iværksætte med henblik på  

 forbedring af de påtalte forhold.
I disse tilfælde vil ministerens manglende  

 instruktionsbeføjelse over bestyrelsen være uden betydning for en  

 hensigtsmæssig afslutning af revisionssagen.
 5. Den manglende instruktionsbeføjelse bliver imidlertid problematisk i de  

 tilfælde, hvor Domstolsstyrelsens bestyrelse ikke vil efterkomme  

 Rigsrevisionens bemærkninger.
 I sådanne tilfælde vil jeg i medfør af rigsrevisorlovens § 16, stk. 2,  

 meddele min endelige stillingtagen direkte til justitsministeren, jf. pkt. 3,  

 og senest 3 uger efter ministerens svar vil jeg fremsende sagen til  

 statsrevisorerne.
Hvis Domstolsstyrelsen tilkendegiver ikke at ville iværksætte  

 foranstaltninger til forbedring af administrationen, kan ministeren på grund  

 af den manglende instruktionsbeføjelse og fravær af en umiddelbar  

 sanktionsmulighed ikke foretage sig yderligere, men alene henvise til  

 Domstolsstyrelsens udtalelse.
I så fald vil ministeren ikke umiddelbart kunne  

 ifalde ansvar, da ministeren har opfyldt sine forpligtelser til at besvare  

 henvendelser fra rigsrevisor eller statsrevisorerne og i den forbindelse  

 anmodet Domstolsstyrelsens bestyrelse om udtalelser i sagen.
 Ministeren har på sit ressortområde en sædvanlig pligt til at følge med og  

 holde sig orienteret om Domstolsstyrelsens virksomhed og i givet fald være  

 opmærksom på, om forholdene i styrelsen kunne gøre det nødvendigt at  

 orientere Folketinget eller et udvalg, eventuelt i forbindelse med  

 overvejelser om fremsættelse af forslag til ændring af loven.
Af de almindelige lovbemærkninger, pkt. 10.1. om revision og  

 budgetopfølgning, fremgår det, at ministeren i tilfælde, hvor et  

 bestyrelsesmedlem gør sig skyldig i grov forsømmelse i udøvelsen af  

 bestyrelseshvervet, kan indbringe en sag om afsættelse af  

 bestyrelsesmedlemmet for Den Særlige Klageret.
Der nævnes som eksempel, at  

 såfremt bestyrelsen eller en del af denne gør sig skyldig i grove  

 budgetoverskridelser eller groft tilsidesætter bestyrelsens forpligtelser  

 over for Rigsrevisionen, vil ministeren kunne indbringe afsættelsessager for  

 Den Særlige Klageret vedrørende de pågældende bestyrelsesmedlemmer.
Jeg vil i sådanne stærkt kritisable tilfælde orientere statsrevisorerne i  

 en beretning.
Ministeren vil på sædvanlig vis være blevet hørt i sagen, så  

 ministeren vil have haft lejlighed til efter høring hos Domstolsstyrelsens  

 bestyrelse over for Rigsrevisionen at tilkendegive, om sagen efter  

 ministerens opfattelse er af en sådan karakter, at spørgsmålet om afsættelse  

 af bestyrelsen må overvejes.
 Ministeren har som nævnt sanktionsmulighed over for bestyrelsen, når den  

 gør sig skyldig i grov forsømmelse i udøvelsen af hvervet, idet ministeren  

 kan indbringe en sag om afsættelse af bestyrelsesmedlemmerne for Den Særlige  

 Klageret.
 Der består derfor efter min opfattelse i sådanne revisionssager et ansvar  

 for ministeren over for Folketinget, idet ministeren i disse sager  

skal træffe afgørelse om, hvorvidt den i lovforslaget forudsatte  

 sanktionsmulighed skal bringes i anvendelse eller ej.
 6. Der findes inden for bevillingssystemet kun få områder med tilsvarende  

 manglende instruktionsbeføjelse og dermed indskrænket ministeransvar, som  

 foreslået i L 21 om Domstolsstyrelsen.
 For visse råd, nævn og styrelser, hvis opgaver omfatter faglig rådgivning,  

 har ministeren ingen instruktionsbeføjelse med hensyn til indholdet heraf,  

 mens ministeren har instruktionsbeføjelse for så vidt angår disse  

 institutioners øvrige virksomhed.
For bloktilskudsordninger til fordel for amter og kommuner er der for så  

 vidt angår modtagerkredsen ingen instruktionsbeføjelse for de involverede  

 ministre.
Ordningerne bygger dels på lov om kommunal udligning og generelle  

 tilskud til kommuner og amtskommuner, dels på en årlig aftale mellem  

 finansministeren og de kommunale organisationer, respektive Københavns og  

 Frederiksberg Kommuner.
Ministrenes ansvar er af overordnet karakter, idet de  

 må følge op på, om de forudsætninger og betingelser, hvorunder bevillingerne  

 er givet, faktisk opfyldes.
Derimod afgøres sanktionerne i de tilfælde, hvor  

 de nævnte betingelser ikke synes opfyldt, i forbindelse med nye aftaler.
 Jeg vil i et notat til statsrevisorerne om ministeransvaret i relation til  

 forskellige styrelses-, virksomheds- og selskabsformer m.v. nærmere beskrive,  

 hvordan ministeransvaret kan variere afhængig af ministerens kompetence  

 (rettigheder og pligter) over for ledelsen af disse.
7. Jeg finder det tilfredsstillende, at det klart fremgår af  

 bemærkningerne til lovforslaget, at Domstolsstyrelsen og domstolene fortsat  

 skal revideres af Rigsrevisionen.
Dette er også i overensstemmelse med  

 Rigsrevisionens høringssvar til Domstolsudvalgets betænkning og til det  

 tidligere fremsatte lovforslag L 275 om Domstolsstyrelsen.
 Det er ligeledes tilfredsstillende, at det af bemærkningerne til  

 lovforslag L 21 fremgår, at ministeren i de tilfælde, hvor Domstolsstyrelsens  

 bestyrelse groft har tilsidesat sin forpligtelse til at sørge for en  

 forsvarlig og hensigtsmæssig drift af domstolene og til at tage de fornødne  

 initiativer til sikring heraf, har ansvar for at træffe afgørelse om  

 iværksættelse af sanktioner over for bestyrelsen.
 Som følge af Domstolsstyrelsens selvstændige stilling i forhold til  

 ministeren, er det derimod ikke klart, hvorledes en revisionssag skal løses i  

 de øvrige tilfælde, hvor Domstolsstyrelsen ikke vil imødekomme  

 rigsrevisionens bemærkninger.
 Det er derfor fortsat min opfattelse, at det må sikres, at en revisionssag  

 under alle omstændigheder kan løses på en for statsrevisorerne og Folketinget  

 acceptabel måde.
