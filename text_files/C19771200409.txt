Som bekendt er det i ministeriets cirkulære af 11. april 1924 fastsat, at  

 provster og præster ved brug af særlige rekvisitionsblanketter på posthusene  

 kan få udleveret frimærker til tjenstlig korrespondance.
Frimærkerne  

 udleveres uden kontant betaling, idet kirkeministeriets postgirokonto  

 debiteres for udgiften.
 De samlede udgifter ved denne ordning er i de senere år vokset betydeligt  

 og udgør nu en følelig belastning på kirkeministeriets konto på finansloven -  

 for året 1976/77 ca. 1,4 mill. kr.
 Som en følge af det af regeringen indgåede forlig med nogle af  

 folketingets partier om den økonomiske politik er kirkeministeriets  

 budgetteringsramme på finansloven for finansåret 1977/78 og de følgende  

 finansår blevet forholdsmæssigt betydeligt reduceret, hvilket har bevirket,  

 at flere bevillinger, f.eks. bevillingen til tilskud til restaurering af  

 kirker, har måttet nedskæres.
 Under disse omstændigheder er der truffet bestemmelse om, at udgifter til  

 præsters tjenstlige porto ikke længere kan afholdes af statskassen, men som  

 andre kontorholdsudgifter skal afholdes af vedkommende kirkelige kasse.
 Med hensyn til godtgørelse for de portoudgifter, som er forbundet med  

 varetagelse af hvervet som provst, bemærkes, at opgørelse herover af  

 provsterne må fremsendes til stiftsøvrigheden, som afholder udgiften  

 forskudsvis mod senere refusion i forbindelse med refusion af udgifter til  

 protokoller, papir m.v.
 Man anmoder om, at eventuelle beholdninger af rekvisitionsblanketter  

 indsendes direkte til ministeriet.
 Landets posthuse er af generaldirektoratet for post- og telegrafvæsenet  

 underrettet om den hidtidige ordnings bortfald.
 Nærværende cirkulære træder i kraft 1. oktober 1977. Det bedes tilsendt  

 præster og menighedsråd i provstiet.
 Kirkeministeriet, den 30. september  

 1977.
