 Udtalt, at tilsynsmyndighedens godkendelse af vedtægter m.v. efter §  

 60, stk. 1, i den kommunale styrelseslov omfatter både en legalitets- og en  

 hensigtsmæssighedsprøvelse af eventuelle bestemmelser om vederlæggelse af  

 medlemmer af bestyrelsen for de pågældende selskaber.
 Endvidere udtalt, at principperne i Indenrigsministeriets  

 cirkulæreskrivelse af 4. marts 1981 om vederlæggelse af de af  

 kommunalbestyrelsen udpegede medlemmer af bestyrelsen for kommunale  

 fællesskaber, selvejende institutioner m.v. fortsat finder anvendelse.
Ifølge disse principper bør vederlæggelsen af hvervet som  

 bestyrelsesmedlem i et kommunalt fællesskab m.v. som udgangspunkt ske på  

 grundlag af reglerne om mødediæter i den kommunale styrelseslov.
Kun i de  

 tilfælde, hvor forberedelsen til møderne går ud over, hvad der normalt kan  

 forventes, eller hvor der foreligger en betydelig arbejdsindsats, der ikke  

 direkte er knyttet til mødevirksomhed, vil der være anledning til at overveje  

 en egentlig vederlagsordning.
I den foreliggende sag var et tilsynsråd blevet anmodet om at godkende  

 et forslag til ændring af en overenskomst for et plejehjem, der var ejet af  

 to kommuner i fællesskab.
Efter forslaget tillagdes formanden for  

 plejehjemmets bestyrelse et fast vederlag, svarende til 10 % af det til  

 enhver tid gældende borgmestervederlag i den ene af kommunerne.
Forslaget var  

 begrundet med oplysninger om, at formanden anvendte et betydeligt antal timer  

 på hvervet.
Udtalt, at oplysninger om et forholdsvist højt tidsforbrug for et  

 bestyrelsesmedlem ikke i sig selv kan begrunde, at der godkendes et fast  

 vederlag til vedkommende.
Karakteren og omfanget af det pågældende kommunale  

 fællesskabs virksomhed må tillige indgå i tilsynsmyndighedens vurdering af,  

 hvorvidt der er grundlag for at fravige de almindelige principper i  

 ovennævnte cirkulæreskrivelse.
 Under hensyn til, at der i den foreliggende sag var tale om et hverv  

 som formand for bestyrelsen for eet plejehjem, der tidligere havde været  

 normeret til 72 beboere og nu var normeret til 43 personer, fandt  

 Indenrigsministeriet ikke, at karakteren og omfanget af den pågældende  

 kommunale virksomhed kunne begrunde, at den almindelige diætordning, som den  

 er kommet til udtryk i cirkulæreskrivelsen, blev fraveget.
(Indenrigsministeriets brev af 8. decmeber 1995 til to kommuner - 4.k.kt.  

 j.nr. 1995/1361-5) Højreby Kommune Højrebygade 64 4920 Søllested I brev af 17. januar 1995 har Højreby og Rudbjerg Kommunalbestyrelser  

 rettet henvendelse til Indenrigsministeriet vedrørende Tilsynsrådet for  

 Storstrøms Amts afgørelse af den 7. december 1994.
 Tilsynsrådet har i afgørelsen bl.a. meddelt de pågældende kommuner, at  

 rådet ikke kan godkende et forslag til ændring af overenskomst mellem  

 Rudbjerg Kommune og Højreby Kommune om plejehjemmet Hvilested for så vidt  

 angår overenskomstens § 7, 3. pkt., vedrørende vederlag til formanden for  

 plejehjemsfællesskabets bestyrelsen.
 § 7, 3. og 4. pkt., er sålydende:
»For bestridelse af formandshvervet tillægges formanden et fast  

 vederlag, svarende til 10% af det til enhver tid gældende borgmestervederlag  

 i Højreby Kommune.
Vederlaget afholdes af Hvilesteds budget.« I et notat af 13. oktober 1994 udarbejdet af tilsynsrådets sekretariat er  

 det bl.a. anført:
»På forespørgsel har kommunen indhentet oplysninger om tidsforbruget  

 fra tidligere og nuværende formand.
Det fremgår ... at der i 1993 blev  

 anvendt ca. 49 timer, og at der i perioden marts - juni 94 i alt blev anvendt  

 85 timer, samt at timetallet fortsat forventes at ligge på samme niveau som i  

 perioden marts - juni.« I tilsynsrådets afgørelse af 7. december 1994 anføres det bl.a.:
»Angående spørgsmålet om vederlag til formanden for bestyrelsen,  

 henvises der til Indenrigsministeriets cirkulæreskrivelse af 5. marts 1981,  

 hvorefter vederlag i form af mødediæter er fastlagt som den normale ordning.  

 Tilsynsrådet har modtaget oplysning om, at formanden for bestyrelsen i de  

 seneste år har haft en stor arbejdsbyrde forbundet med hvervet.
Højreby  

 Kommune har oplyst, at kommunen har delegeret relativt mange opgaver til  

 plejehjemmets ledelse, og at der løbende foregår overvejelser om  

 omstrukturering og modernisering.
Efter det, der er oplyst over for  

 tilsynsrådet, er der ikke for andre tilsvarende plejehjem godkendt fast  

 formandsvederlag.
Efter en samlet overvejelse af spørgsmålet anser tilsynsrådet det for  

 principielt betænkeligt at godkende fast vederlag til formanden for  

 plejehjemmet.
Tilsynsrådet kan derfor ikke godkende den foreslåede ændring i  

overenskomsten .« Hertil har Rudbjerg og Højreby Kommunalbestyrelser i brevet af 17. januar  

 1995 bl.a. anført:
»Ser man ... på bestyrelsesformandens funktioner, så ses der i  

 tilfældet Hvilested at være tale om så omfattende forberedelser omkring  

 mødeaktiviteter, mødeledelse, politisk opfølgning af struktur og  

 modernisering, at det ikke skønnes rimeligt at vederlægge formanden kun med  

 mødediæter.
Dette skal også ses på baggrund af, at der ikke her er tale om,  

 at formanden også er formand for et stående udvalg i en af de deltagende  

 kommuner.
Der er ej heller tale om født medlemskab i den fælleskommunale  

 bestyrelse som følge af medlemskab i et stående udvalg. ...
 Byrådene i Rudbjerg og Højreby Kommuner er derfor uforstående over for  

 tilsynsrådets forkastelse af formuleringen i § 7, 3. punktum i den nye  

 overenskomst.
Med hvilken hjemmel forkaster tilsynsrådet formuleringen? Er begrundelsen  

 »en samlet overvejelse« tilstrækkelig, når 2 byråd har fundet  

 vederlæggelsen rimelig ud fra den foreliggende arbejdsbyrde? Man skal ... anmode Indenrigsministeriet om at forholde sig til  

 tilsynsrådets forkastelse af den særlige vederlæggelse af formanden for  

 plejehjemmet Hvilested.' I den anledning anmodede Indenrigsministeriet ved brev af 30. marts 1995  

 Tilsynsrådet for Storstrøms Amt om en udtalelse.
 I brev af 26. april 1995 meddelte tilsynsrådet, at rådet kunne henhold sig  

 til afgørelsen af 7. december 1994.
Det fremgår endvidere af sagens oplysninger, at plejehjemmet den 24.  

 november 1994 var normeret til 72 beboere.
Henning Nielsen, Rudbjerg Kommune  

 har den 7. december 1995 telefonisk meddelt Indenrigsministeriet, at  

 plejehjemmet i 1996 budgetmæssigt er normeret til 43 beboere.
 Indenrigsministeriet skal på denne baggrund udtale følgende:
 § 60, stk. 1, i lov om kommunernes styrelse (lovbekendtgørelse nr. 615 af  

 18. juli 1995) er sålydende:
»Aftaler om samarbejde mellem kommuner, som vil medføre indskrænkning  

 i de enkelte deltagende kommunalbestyrelsers beføjelser efter denne lov,  

 kræver tilsynsmyndighedens godkendelse, medmindre andet er hjemlet i  

 lovgivningen.« § 47, stk. 3, er sålydende:
»Tilsynsrådenes afgørelser kan af vedkommende kommunalbestyrelse  

 ankes til indenrigsministeren.
Dette gælder dog ikke tilsynsrådenes  

 afgørelser efter § 61, stk. 2, 3, og 4, jf. § 61, stk. 7.« Det følger således af § 47, stk. 3, at tilsynsrådenes afgørelser efter §  

 60, stk. 1, om godkendelse af vedtægter, overenskomster m.v. vedrørende  

 kommunale fællesskaber af vedkommende kommunalbestyrelse(r) kan indbringes  

 for Indenrigsministeriet som egentlig klagemyndighed.
Godkendelseskravet i § 60, stk. 1, i den kommunale styrelseslov er indsat  

 bl.a. for at sikre, at kommunallovgivningens regler ikke vilkårligt  

 tilsidesættes gennem aftaler om samarbejde i kommunale fællesskaber.
Der kan  

 nærmere henvises til Lov om kommunernes styrelse med kommentarer af Preben  

 Espersen m.fl., 1991, side 201 ff.
Det er i den forbindelse antaget, at  

 tilsynsmyndigheden skal påse både, at aftalens indhold harmonerer med  

 kommunallovgivningen og den forudsætninger, og at aftalens indhold er  

 rimeligt og hensigtsmæssigt for de enkelte kommunalbestyrelser.
Der kan  

 nærmere henvises til side 117 i betænkning 996/1983 om ansvarsplacering og  

 reaktionsmuligheder i kommunestyret.
 Tilsynsmyndighedens godkendelse af vedtægter m.v. for kommunale  

 fællesskaber omfatter således både en legalitets- og en  

 hensigtsmæssighedsprøvelse af eventuelle bestemmelser om vederlæggelse af  

 medlemmer af bestyrelsen for de pågældende selskaber.
I den forbindelse har Indenrigsministeriet den 3. marts 1981, for at sikre  

 en ensartet vederlæggelse af bestyrelsesmedlemmer for kommunale fællesskaber,  

 udsendt en cirkulæreskrivelse, hvoraf det bl.a. fremgår, at vederlæggelsen af  

 hvervet som bestyrelsesmedlem i et kommunalt fællesskab som udgangspunkt bør  

 ske på grundlag af reglerne om mødediæter i den kommunale styrelseslov.
Kun i  

 de tilfælde, hvor forberedelsen til møderne går ud over, hvad der normalt kan  

 forventes, eller hvor der foreligger en betydelig arbejdsindsats, der ikke  

 direkte er knyttet til mødevirksomhed, vil der være anledning til at overveje  

 en egentlig vederlagsordning.
 De i cirkulæreskrivelsen anførte principper bør fortsat lægges til grund  

 ved godkendelse af vedtægter for kommunale fællesskaber.
Indenrigsministeriet finder i den forbindelse ikke, at oplysninger, som i  

 den foreliggende sag, om et forholdsvist højt tidsforbrug for et  

 bestyrelsesmedlem i sig selv kan begrunde, at der godkendes et fast vederlag  

 til det pågældende medlem.
Efter ministeriets opfattelse må karakteren og  

 omfanget af det pågældende kommunale fællesskabs virksomhed tillige indgå i  

 tilsynsmyndigheden vurdering af, hvorvidt der er grundlag for at fravige de  

 almindelige principper i cirkulæreskrivelsen.
 Som nævnt fremgår det af sagens oplysninger, at plejehjemmet den 24.  

 november 1994 var normeret til 72 beboere, og at plejehjemmet i 1996 er  

 normeret til 43 beboere.
 Under hensyn til, at der i den foreliggende sag er tale om hvervet som  

 formand for en bestyrelse for eet plejehjem, normeret til mellem 72 og 43  

 personer, finder Indenrigsministeriet ikke, at karakteren og omfanget af den  

 pågældende fælleskommunale virksomhed kan begrunde, at den almindelige  

 diætordning - som den er kommet til udtryk i ovenfor nævnte  

 cirkulæreskrivelse - fraviges.
 Indenrigsministeriet kan på denne baggrund tiltræde det af tilsynsrådet  

 anførte i afgørelsen af 7. december 1994, hvorefter den foreslåede ændring af  

 overenskomsten mellem Rudbjerg Kommune og Højreby Kommune vedrørende  

 plejehjemmet Hvilested ikke kan godkendes for så vidt angår bestemmelsen i §  

 7, 3. pkt.
