Fremsat den 7. december 2018 af Karina Adsbøl (DF), Pernille Bendixen (DF), Jens Henrik Thulesen Dahl (DF), Kristian Thulesen Dahl (DF), Susanne Eilersen (DF), Søren Espersen (DF), Morten Marinus (DF), Karin Nødgaard (DF) og Peter Skaarup (DF) Forslag til folketingsbeslutning om hjælp til aflastning af forældre til børn med funktionsnedsættelser under kortere udlandsophold Folketinget pålægger regeringen senest i februar 2019 at indkalde Folketingets partier til forhandlinger om at foretage de nødvendige lovændringer, så forældre til børn med funktionsnedsættelser under kortere udlandsophold kan veksle den aflastning, de er visiteret til efter servicelovens § 84, stk. 1, jf. § 44, til et kontant beløb svarende til, at hjælpen var ydet efter servicelovens § 41.
Bemærkninger til forslaget Den 20. marts 2018 fremsatte Dansk Folkeparti et beslutningsforslag B 101 om hjælp til aflastning af forældre til børn med funktionsnedsættelser under midlertidige ophold i udlandet.
Der henvises til www.folketingstidende.dk, Folketingstidende 2017-18, tillæg A, B 101 som fremsat, og tillæg F, møde 92 kl. 13.18. Dansk Folkeparti ønskede med beslutningsforslaget at ændre udlandsbekendtgørelsens § 1, stk. 2, så forældre til børn med funktionsnedsættelser fremover kunne medtage hjælp til aflastning bevilget efter servicelovens § 84, stk. 1, jf. § 44, under midlertidige ophold i udlandet.
Under behandlingen af beslutningsforslaget udtrykte flere partier forståelse for familiers frustration over ikke at kunne medtage aflastning til deres handicappede barn under et udlandsophold.
Børne- og socialministeren redegjorde for udfordringerne ved at foretage denne ændring af udlandsbekendtgørelsen, herunder at familier, der er visiteret efter servicelovens § 84, stk. 1, jf. § 44  og dermed ikke har mulighed for at medtage aflastning til udlandet  typisk er familier, der har brug for et »pusterum« i hverdagen, hvor de ikke skal passe og drage omsorg for barnet med funktionsnedsættelse.
Derfor vil de typisk have aflastning f.eks. få dage om ugen og enkelte weekender.
Denne form for naturalydelse er ikke omfattet af udlandsbekendtgørelsen og er typisk i form af en fysisk person, og der vil derfor være store omkostninger forbundet med at medtage vedkommende på en ferie til udlandet, da vedkommende ikke kan tage hjem efter endt vagt og kommunen derfor skal dække vedkommendes løn m.v. under hele ferien.
Dansk Folkeparti er dog stadig uforstående over for, at forældre til et handicappet barns muligheder for at holde ferie som en samlet familie i dag er afhængige af, om aflastning til forældrene bevilliges efter servicelovens § 41 som en merudgift eller efter servicelovens § 84, stk. 1, jf. § 44, som en naturalydelse.
Det bemærkes hertil, at det i Ankestyrelsens principafgørelse 85-13 er præciseret, at en borger kun kan få bevilget hjælp til aflastning som en merudgift efter servicelovens § 41, hvis servicelovens øvrige bestemmelser om aflastning ikke kan dække behovet.
Det fremgår endvidere af Ankestyrelsens principafgørelse 80-16, at hjælp til aflastning ikke kan bevilges efter en anden bestemmelse i serviceloven alene med det formål, at aflastningen kan tages med til udlandet.
Dansk Folkeparti finder det ligeledes paradoksalt, at en familie med et handicappet barn ikke kan medtage hjælp til aflastning efter servicelovens § 84, stk. 1, jf. § 44, men alternativt vil kunne lade barnet med en funktionsnedsættelse blive hjemme fra ferie i en aflastningsfamilie eller på en kommunal eller privat aflastningsplads, da kommunen gerne må dække udgifterne hertil.
Det er en skæv prioritering, at det offentlige betaler, hvis man lader et barn med funktionsnedsættelse blive hjemme fra en ferie, som den øvrige familie tager på, mens en familie, der vælger at tage alle børn med på ferie  også barnet med funktionsnedsættelse  ikke kan modtage økonomisk støtte til dette.
 Derfor ønsker Dansk Folkeparti med dette beslutningsforslag at pålægge ministeren at indkalde Folketingets partier til forhandlinger om at foretage de nødvendige lovændringer, så det fremover er muligt for forældre til børn med funktionsnedsættelser at veksle den aflastning, de er visiteret til efter servicelovens § 84, stk. 1, jf. § 44, til et kontant beløb svarende til, at hjælpen var ydet efter servicelovens § 41.
 Dette vil give forældre til et barn med funktionsnedsættelse mulighed for selv at tilkøbe den nødvendige hjælp ved ferier i udlandet og dermed få mulighed for at holde ferie som en samlet familie.
 Som optakt til forhandlingerne om de nødvendige lovændringer opfordrer Dansk Folkeparti børne- og socialministeren til at afdække antallet af familier, der i dag ikke har mulighed for at medtage økonomisk støtte til pasning af deres barn med funktionsnedsættelse under kortere udlandsophold, og samtidig foretage de nødvendige beregninger af, hvad denne lovændring vil koste.
Skriftlig fremsættelse Karina Adsbøl (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om hjælp til aflastning af forældre til børn med funktionsnedsættelser under kortere udlandsophold.
(Beslutningsforslag nr.
B 60) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
