Bekendtgørelse om erhvervsuddannelsen til frontline radio-tv-supporter I medfør af § 4, stk. 2, i lov om erhvervsuddannelser, jf. lovbekendtgørelse nr. 157 af 17. februar 2015, og til dels efter bestemmelse fra Metalindustriens Uddannelsesudvalg, jf. lovens § 38, stk. 2, fastsættes:
Formål og opdeling § 1. Erhvervsuddannelsen til frontline radio-tv-supporter har som overordnet formål, at eleverne gennem skoleundervisning og praktikuddannelse opnår viden og færdigheder inden for følgende overordnede kompetenceområder:
 1) Ydelse af service overfor kunder og brugere samt instruktion og vejledning i anvendelsen af produkter og systemer.
 2) Installation, konfiguration og kontrol af produkter, samt fejlfinding og fejlretning til modul- og systemniveau.
 Stk. 2. Uddannelsen afsluttes med specialet frontline radio-tv-supporter, niveau 3 i den danske kvalifikationsramme for livslang læring.
Varighed § 2. Uddannelsen varer 2 år og 6 måneder, inklusive grundforløbet.
 Stk. 2. For elever, der skal gennemføre uddannelsen som erhvervsuddannelse for unge, varer uddannelsens speciale 1 år og 6 måneder, hvoraf skoleundervisningen udgør 20 uger fordelt på mindst to skoleperioder.
 Stk. 3. For elever, der skal gennemføre uddannelsen som erhvervsuddannelse for voksne (euv-forløb), varer uddannelsens speciale 1 år og 4 måneder, hvoraf skoleundervisningen udgør 18 uger.
 Stk. 4. Den i stk. 3 nævnte skoleundervisning opdeles i mindst to skoleperioder for euv-forløb efter § 66 y, stk. 1, nr. 2, i lov om erhvervsuddannelser.
Kompetencer forud for optagelse til skoleundervisning i hovedforløbet § 3. For at kunne blive optaget til skoleundervisningen i hovedforløbet skal eleven opfylde betingelserne i stk. 2-6.
 Stk. 2. Eleven skal have grundlæggende viden på følgende områder:
 1) Lodning ud fra IPC standardens klasse 1 i forbindelse med udskiftning af SMD/HMD komponenter, herunder almindelige og varmluftbaserede loddekolber til lodning/udlodning.
 2) Håndtering af elektroniske komponenter, herunder printkort og apparater og ESD (Electro Static Discharge).
 3) Digitaltekniske grundbegreber og talsystemer og kredsløb samt kontrol af data på digitale kredsløb.
 4) Elektroniske komponenter og målemetoder på elektroniske kredsløb.
 5) Forskellige måleinstrumenter og deres anvendelse, herunder tonegenerator, multimeter, spændingsforsyning og oscilloscope, samt PC-baserede testsystemer.
 6) AC og DC beregninger på elektroniske og elektriske kredsløb, ohms lov og effektformlen ved kombinationer af modstande, kondensatorer samt spoler i serie og parallel.
 7) Fejlfindingsmetoder på modulniveau, herunder valg af håndværktøjer, blok- og detaljediagrammer, måleinstrumenter samt relevant teknisk dokumentation på dansk og engelsk.
 8) LAN-relaterede netværksbegreber, -modeller, -komponenter og -protokoller, samt WAN-baserede netværk, it-sikkerhed og WLAN.
 9) Servicebegrebet, kundepsykologi og de afgørende faktorer for god kundeservice.
 10) Arbejdstilrettelæggelse og planlægning.
 Stk. 3. Eleven skal have færdigheder i at anvende følgende grundlæggende metoder og redskaber til løsning af enkle opgaver under overholdelsen af relevante forskrifter:
 1) Faglig sikker anvendelse af almindelige og varmluftbaserede loddekolber til lodning/udlodning af udskiftning af SMD/HMD komponenter.
 2) Udførelse af og begrundelse for håndtering af elektroniske komponenter, herunder printkort og apparater.
 3) Anvendelse af digitale tekniske grundbegreber og udførelse af kontrol af data på digitale kredsløb under anvendelse af måleinstrumenter.
 4) Sikker udførelse af målinger på komponenter samt elektroniske kredsløb og forklaring af, om ukomplicerede sammensatte kredsløb fungerer tilfredsstillende.
 5) Anvendelse af måleinstrumenter eller PC-baserede testsystemer til fejlsøgning og kontrol på elektroniske kredsløb.
 6) Udarbejdelse af enkle AC og DC beregninger på grundlæggende elektroniske og elektriske kredsløb ved anvendelse af ohms lov og effektformlen på kombinationer af modstande, kondensatorer samt spoler i serie og parallel.
 7) Sikker udførelse af fejlfinding på modulniveau i elektronikapparater og elektroniksystemer ved anvendelse af håndværktøjer, blok- og detaljediagrammer, måleinstrumenter samt anden teknisk dokumentation på dansk og engelsk.
 8) Opsætning af Switche, Routere, m.v. i et LAN (Local Area Network) netværk.
 9) Udførelse af god kundeservice.
 10) Medvirken ved arbejdstilrettelæggelse og planlægning.
 Stk. 4. Eleven skal have kompetence til på grundlæggende niveau at kunne:
1) udføre lodning med almindelige og varmluftbaserede loddekolber til lodning/udlodning af SMD/HMD komponenter ud fra IPC standardens klasse 1, 2) begrunde og udføre korrekt ESD håndtering af elektroniske komponenter, herunder printkort og apparater på baggrund af viden om ESD (Electro Static Discharge), 3) redegøre for digital tekniske grundbegreber, talsystemer og kredsløb og udføre kontrol af data på digitale kredsløb ved anvendelse af måleinstrumenter, 4) udføre målinger på elektroniske komponenter og kredsløb og afgøre om ukomplicerede sammensatte kredsløb fungerede tilfredsstillende, 5) anvende måleinstrumenter og PC-baserede testsystemer til fejlsøgning og kontrol på elektroniske kredsløb, 6) udføre enkle AC og DC beregninger på grundlæggende elektroniske og elektriske kredsløb inden for branchen ved anvendelse af ohms lov og effektformlen på kombinationer af modstande, kondensatorer samt spoler i serie og parallel, 7) udføre fejlfinding på modulniveau i elektronikapparater og elektroniksystemer ved anvendelse af håndværktøjer, blok- og detaljediagrammer, måleinstrumenter samt anden teknisk dokumentation på dansk og engelsk, 8) foretage opsætning af Switche, Routere, m.v. i et LAN netværk og kan i den forbindelse anvende sin viden om LAN-relaterede netværksbegreber, -modeller, -komponenter og -protokoller samt WAN-baserede netværk, it-sikkerhed og WLAN, 9) anvende viden om servicebegrebet, kundepsykologi og de afgørende faktorer i forhold til at udføre god kundeservice og 10) medvirke i arbejdstilrettelæggelse og planlægning af eget arbejde.
 Stk. 5. Eleven skal have gennemført følgende grundfag på følgende niveau og med følgende karakter:
 1) Dansk på E-niveau, bestået.
 2) Engelsk på E-niveau, bestået.
 Stk. 6. Eleven skal have opnået følgende certifikater eller lignende:
 1) Kompetencer svarende til førstehjælp, mellem niveau, efter Dansk Førstehjælpsråds uddannelsesplaner pr. 1. september 2014.
 2) Kompetencer svarende til elementær brandbekæmpelse efter Dansk Brand- og sikringsteknisk Instituts retningslinjer pr. 1. september 2014.
3) Personlig sikkerhed ved arbejde med Epoxy og isocyanater, jf.
Arbejdstilsynets regler.
Kompetencer i hovedforløbet § 4. Hovedforløbet har følgende kompetencemål:
 1) Eleven kan fejlsøge, modificere, opdatere og sammenkoble produkter på modul- og enhedsniveau.
 2) Eleven kan konfigurere og opdatere produkter og systemer.
 3) Eleven kan fejlfinde og fejlrette på produkter, der indeholder kommunikationsteknik.
 4) Eleven kan give kundebetjening omkring køb af produkter.
 5) Eleven kan give vejledning og rådgivning om anvendelsen og opsætning af produkter.
 6) Eleven kan foretage opsætning og installation af antenne- og parabolanlæg.
 7) Eleven kan installere, udskifte og konfigurere på mediesystemer til modul og enhedsniveau herunder pc-løsninger.
 8) Eleven kan foretage udskiftning, modifikation og reparation på produkter til system, modul- og enhedsniveau.
 9) Eleven kan fejlfinde, reparere, afprøve og kontrollere antenne- og parabolanlæg.
 10) Eleven kan fejlfinde, reparere, afprøve og kontrollere mediesystemer til modul og enhedsniveau, herunder pc-løsninger.
 11) Eleven kan organisere og udføre opgaver selvstændigt og i samarbejde med andre.
 12) Eleven kan udvise kendskab til etablering og drift af egen virksomhed.
 13) Eleven kan koble relevant teori til tilrettelæggelse, udførelse og evaluering af konkrete arbejdsopgaver fra praktikken.
 Stk. 2. Samspillet mellem skole og praktikvirksomhed beskrives i uddannelsesordningen, jf. bekendtgørelse om erhvervsuddannelser.
Godskrivning og merit § 5. Kriterier for skolens vurdering af, om der er grundlag for godskrivning på baggrund af elevens erhvervserfaring og tidligere uddannelse samt bestemmelserne om merit, er fastsat i bilag 1.
 Stk. 2. Elevens uddannelsesforløb afkortes yderligere, i det omfang elevens individuelle kompetencer giver grundlag herfor.
Afsluttende prøve § 6. Skolen afholder en afsluttende prøve som afslutning på sidste skoleperiode.
Stk. 2. Den afsluttende prøve består af en praktisk prøve og en afsluttende caseopgave med en mundtlig eksamen.
Den praktiske prøve består af systematisk fejlfinding til modulniveau på branchetypisk udstyr med hovedvægten lagt på systemforståelse og systematik i fejlsøgningsproceduren.
Opgaven tildeles ved lodtrækning.
Censoren er til stede under prøven, som løses inden for en varighed af 20 minutter.
Caseopgaven består af en skriftlig opgave og en mundtlig eksamen.
Den skriftlige opgave tages udgangspunkt i forskellige tekniske og/eller servicemæssige kunde-casesituationer, hvor det beskrives, hvordan situationerne håndteres.
Opgaven udføres i et samarbejde mellem højst fire elever.
Den enkelte elevs bidrag til det skriftlige materiale skal kunne identificeres.
Opgaven tildeles ved lodtrækning og varer 37 klokketimer.
Den mundtlige prøve tager udgangspunkt i det skriftlige arbejde og varer 20 minutter inklusiv votering.
Censor er til stede under hele den mundtlige prøve.
De to delprøver skal være bestået.
Den endelige karakter fremkommer som et gennemsnit af delkaraktererne.
 Stk. 3. Opgaverne til prøven stilles af skolen, som orienterer det faglige udvalg om de stillede opgaver.
 Stk. 4. For at der kan udstedes skolebevis, skal eleven have opnået et gennemsnit på mindst 02 af grundfagene i hovedforløb og have bestået hvert enkelt af de uddannelsesspecifikke fag.
 Stk. 5. Ved uddannelsens afslutning udsteder det faglige udvalg et uddannelsesbevis til eleven.
 Stk. 6. For arbejdsmarkedsuddannelser, som indgår i uddannelsen, anvendes bedømmelsen Bestået/Ikke bestået.
Ikrafttrædelse og overgangsbestemmelser § 7. Bekendtgørelsen træder i kraft den 1. august 2015.
 Stk. 2. Elever, der påbegynder eller er påbegyndt den tilsvarende hidtidige erhvervsuddannelse før den 1. august 2015, kan i overensstemmelse med overgangsordninger fastsat af skolen i den lokale undervisningsplan overgå til uddannelsen efter denne bekendtgørelse.
 Stk. 3. Elever, der på tidspunktet for påbegyndelsen af den tilsvarende hidtidige erhvervsuddannelse var fyldt 25 år, skal ved overgang til uddannelsen efter stk. 2 gennemføre uddannelsen som erhvervsuddannelse for voksne (euv).
