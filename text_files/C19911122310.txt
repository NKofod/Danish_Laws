 Efter § 7, stk. 3, i skovloven, lov nr. 383 af 7. juni 1989, påhviler det  

 miljøministeren at drage omsorg for, at fredskovspligt noteres blandt andet i  

 tingbogen, og det er i bemærkningerne til lovforslaget forudsat, at der  

 gennemføres en landsdækkende fredskovsnotering.
På denne baggrund har Skov- og Naturstyrelsen, der administrerer  

 skovloven, iværksat en samlet registrering af alle fredskovspligtige arealer,  

 som skal danne grundlag for noteringen.
Registreringen gennemføres for hver  

 kommune, således at begæring om notering af fredskovspligten kan fremsættes  

 på en gang vedrørende alle matrikelnumre i den pågældende kommune, som  

 berøres af fredskovspligten.
 Efter drøftelse med Skov- og Naturstyrelsen skal Justitsministeriet anmode  

 om, at notering af fredskovspligt sker efter følgende retningslinier:
 Notering foretages på ejendommens blad i tingbogen i arealrubrikken (i  

 EDB-tingbogen dog i noteringsrubrikken) med angivelse af dato for modtagelse  

 af begæringen om notering og teksten »Fredskov«.
 Når en ejendom består af flere matrikelnumre, angives endvidere de  

 matrikelnumre, som er berørt af fredskovspligten.
 Såfremt der på en ejendom findes ældre noteringer om fredskov eller  

 fredskovspligtige arealer, slettes den eksisterende notering.  

 Fredskovsnoteringen er derimod uden betydning for tinglyste  

 fredskovsdeklarationer.
Notering foretages på grundlag af en af Skov- og Naturstyrelsen fremsendt  

 liste, som er numerisk ordnet for hvert ejerlav.
Listen bedes efterfølgende  

 tilbagesendt Skov- og Naturstyrelsen med påtegning om, at notering er  

 foretaget.
 Det bemærkes i den forbindelse, at den nævnte påtegning efter  

 Justitsministeriets opfattelse ikke kan anses som en af retsafgiftslovens §  

 48 omfattet attest eller lignende.
 Der vedlægges til orientering et eksempel på Skov- og Naturstyrelsens  

 begæring om fredskovsnotering med tilhørende liste over omfattede  

 matrikelnumer.
 P.M.V.
 E.B.
Niels Pallesen (* 1) Bilaget er ikke indlagt i retsinformation.
