Cirkulæreskrivelse vedr. lov om statstilskud til forbedringsarbejder m.v. i helårsboliger (lov nr. 379 af 6.6.1991).
Bygge- og Boligstyrelsen har modtaget henvendelse fra en del kommuner  

 vedrørende vejledningsteksten på det til tilskudsordningen hørende  

 skemamateriale.
Kommunerne har anført, at der har vist sig et behov for  

 yderligere vejledning til ansøgerne omkring udfyldelse af ansøgningsskemaets  

 rubrik »Samlede tilskudsberettigede udgifter anslås til kr.« Kommunerne har endvidere anført, at det af ansøgningsskemaet tydligere bør  

 fremgå, at der ikke kan ske forhøjelse af et allerede meddelt tilsagn, men at  

 ansøgeren skal anmode kommunen om et bortfald af tilsagnet og om meddelelse  

 af et nyt højere tilsagn.
 I den anledning skal man meddele, at Bygge- og Boligstyrelsen har  

 besluttet at revidere såvel ansøgnings- og udbetalingsskemaernes  

 vejledningstekst samt den udsendte pjece, således at informationsniveauet  

 over for ansøgerne bliver så højt som muligt.
 Der vil således i løbet af ca. 14 dage blive udsendt nye reviderede  

 skemaer samt pjecer til samtlige kommuner.
 Da et stort antal ansøgere har fået tilsagn om tilskud på gamle  

 ansøgningsskemaer, men endnu ikke fået dette udbetalt, skal man samtidig  

 anmode alle kommunalbestyrelser om, i forbindelse med indberetning om  

 udbetaling, at være opmærksomme på for lavt ansøgt tilskudsbeløb.  

 Kommunalbestyrelserne bør således i alle tilfælde, hvor de samlede  

 tilskudsberettigede udgifter viser sig, at give grundlag for et større  

 tilskud, end det der er givet tilsagn om, henlede ansøgernes opmærksomhed på  

 muligheden for et tilsagnsbortfald samt efterfølgende meddelelse af nyt  

 tilsagn.
Meddelelse af nyt forhøjet tilsagn kan straks ske, såfremt der stadig er  

 tilskudsmidler til rådighed i den pågældende pulje.
Er puljen derimod  

 opbrugt, vil et tilsagnsbortfald resultere i, at ansøgeren kommer på  

 venteliste med det nye tilsagn, hvilket ansøgeren bør oplyses om.
 Bygge- og Boligstyrelsen skal endelig henlede opmærksomheden på, at  

 kommunerne ikke må foretage forhøjelse af allerede meddelte tilsagn med  

 mindre, der er tale om indberetningsfejl fra kommunens side. Ønsker en  

 ansøger at forhøje sit tilsagn skal der ske et tilsagnsbortfald samt  

 efterfølgende meddelelse af nyt tilsagn, hvilket kun kan ske indtil det  

 tidspunkt, hvor der er sket indberetning om udbetaling af tilskuddet.  

 Herefter er der ingen muligheder for at foretage ændringer eller supplerende  

 udbetalinger.
 Denne procedure er nøje beskrevet i Kommunedatas vejledning til  

 EDB-systemet afsnit 2, side 6.
PDV eb Pia Scott Hansen fuldm.
