Ankestyrelsens principafgørelse D-15-98 om uarbejdsdygtighed - iværksættelse af revalidering - erhvervsoptræning - ferielukning - dagpenge Resume:
 En lønmodtager, som efter en sygeperiode havde påbegyndt egentlig erhvervsoptræning med løn, havde ikke ret til dagpenge under ferielukning, da fraværet ikke skyldtes uarbejdsdygtighed.
 Love:
Lov om dagpenge ved sygdom eller fødsel - lovbekendtgørelse nr. 632 af 22. juli 1997 - § 5, stk. 1 Lov om sygedagpenge - lov nr. 563 af 9. juni 2006 - § 7 Vejledninger:
Ankestyrelsens vejledning nr. 191 af 27. oktober 1994 om syge- og barseldagpenge - pkt. 143 Sagsfremstilling:
En sygehjælper blev efter en længere sygeperiode henvist til arbejdsprøvning på en revalideringsinstitution.
Efter en indledende test på 5 uger overgik lønmodtageren den 8. januar 1997 til revalideringsinstitutionens optræningsafdeling for lettere industriarbejde med løn 30 timer pr. uge.
Udbetalingen af dagpenge ophørte i forbindelse hermed.
I maj 1997 blev det oplyst, at lønmodtageren befandt sig godt, men endnu ikke kunne påtage sig almindeligt lønnet arbejde.
 Revalideringsinstitutionen holdt ferielukket i perioden 7.-27. juli 1997. Lønmodtageren søgte om dagpenge for denne periode som kompensation for mistede feriepenge.
 Kommunen gav afslag på dagpenge med den begrundelse, at fraværet ikke skyldtes uarbejdsdygtighed, men alene var forårsaget af virksomhedens ferielukning.
Lønmodtagerens fagforening gjorde i anken gældende, at lønmodtagerens forsørgelsesgrundlag forud for starten på den egentlige optræning havde været dagpenge, og henviste til Socialministeriets vejledning om bruttorevalideringsydelse, hvoraf fremgår, at man bevarer det hidtidige forsørgelsesgrundlag under kollektiv ferielukning, indtil en erhvervsplan kan iværksættes.
Fagforeningen mente ikke, at den påbegyndte erhvervsoptræning kunne betragtes som en iværksat revalideringsplan.
 Afgørelse:
Lønmodtageren havde ikke ret til dagpenge i perioden 7. juli 1997 til den 27. juli 1997. Efter dagpengelovens § 5, stk. 1 ydes dagpenge ved fuld uarbejdsdygtighed på grund af sygdom.
Efter vejledning nr. 191 af 27. oktober 1994 fra Den Sociale Ankestyrelse punkt 143 standses dagpengeudbetalingen, når kommunen iværksætter egentlig erhvervsoptræning.
 Dagpengeudvalget lagde ved afgørelsen vægt på, at kommunen havde iværksat egentlig erhvervsoptræning fra den 8. januar 1997 med lønnet arbejde ca. 30 timer ugentlig, samt på at fraværet ikke skyldtes uarbejdsdygtighed, men alene at arbejdspladsen var lukket i denne periode.
 Dagpengeudvalget tiltrådte således kommunens afgørelse.
