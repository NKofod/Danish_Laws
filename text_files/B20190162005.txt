Bekendtgørelse om frister og offentliggørelse ved fastsættelse af lokale elevfordelingsregler for skoleåret 2020/21 I medfør af § 12 a, stk. 4, i lov om institutioner for almengymnasiale uddannelser og almen voksenuddannelse m.v., jf. lovbekendtgørelse nr. 596 af 16. maj 2019, som ændret ved lov nr. 1562 af 27. december 2019, fastsættes efter bemyndigelse:
 § 1. Fordelingsudvalgets frist for at fastsætte lokale elevfordelingsregler efter lovens § 12 a, stk. 1, er den 13. januar 2020.
 Stk. 2. Fristen for, at institutionens bestyrelse kan anmode fordelingsudvalget om at fastsætte lokale elevfordelingsregler efter lovens § 12 a, stk. 2, er den 3. januar 2020. Fordelingsudvalgets frist for at træffe afgørelse om anmodningen efter 1. pkt. er den 13. januar 2020.
 Stk. 3. Bestyrelsens frist efter lovens § 12 a, stk. 3, for at klage over fordelingsudvalgets afgørelse eller manglende afgørelse, jf. lovens § 12 a, stk. 1-2, er den 15. januar 2020.
 Stk. 4.  Regionsrådets frist for at afgøre en klage efter lovens § 12 a, stk. 3, og fastsætte eventuelle lokale elevfordelingsregler er den 29. januar 2020.
 Stk. 5. Fristen for at offentliggøre og informere om lokale elevfordelingsregler efter § 2 er den 31. januar 2020.
§ 2. Regionsrådet offentliggør lokale elevfordelingsregler på regionens hjemmeside.
Institutionerne i fordelingsudvalgets område offentliggør lokale elevfordelingsregler på den enkelte institutions hjemmeside.
 Stk. 2. Fordelingsudvalget informerer de mulige ansøgere om lokale elevfordelingsregler gennem offentliggørelse i pressen, informationsmøder eller på anden målrettet måde.
 § 3. Bekendtgørelsen træder i kraft den 1. januar 2020 og har virkning for optagelse på uddannelsen til almen studentereksamen og den toårige uddannelse til hf-eksamen til skoleåret 2020/21.
