Lov om ændring af arkivloven (Særlig regulering i arkivloven af Dansk AlmenMedicinsk Database (DAMD) VI MARGRETHE DEN ANDEN, af Guds Nåde Danmarks Dronning, gør vitterligt:
 Folketinget har vedtaget og Vi ved Vort samtykke stadfæstet følgende lov:
§ 1 I arkivloven, jf. lovbekendtgørelse nr. 1035 af 21. august 2007, som ændret ved lov nr. 1170 af 10. december 2008, foretages følgende ændringer:
 1. Overalt i loven ændres »Statens Arkiver« til: »Rigsarkivet«.
 2. § 3, stk. 1, ophæves.
 Stk. 2 bliver herefter stk. 1.
 3. Efter § 21 indsættes i kapitel 5:
»§ 21 a.
Oplysninger i Dansk AlmenMedicinsk Database (DAMD) om enkeltpersoners helbredsmæssige eller øvrige rent private forhold og andre fortrolige oplysninger, der ikke er opnået tilladelse til indsamling af, skal ikke afleveres til Rigsarkivet.« § 2 Stk. 1. Loven træder i kraft dagen efter bekendtgørelsen i Lovtidende.
Stk. 2. Loven finder ikke anvendelse på arkivalier, som er afleveret før lovens ikrafttræden.
For sådanne arkivalier finder de hidtil gældende regler anvendelse.
§ 3 Loven gælder ikke for Færøerne og Grønland.
Givet på Christiansborg Slot, den 18. maj 2015 Under Vor Kongelige Hånd og Segl MARGRETHE R.
