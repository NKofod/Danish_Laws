Offererstatningslovens § 1, nævnets stillingtagen til, om skaden skyldes en straffelovsovertrædelse eller var sket under lovlig privat anholdelse, nævnets j.nr. 11-520-20319 Ansøger søgte nævnet om erstatning, som følge af en episode under et mæglingsmøde mellem to tidligere ægtefæller, hvor den ene ægtefælle (skadevolder) pludselig tog en kniv frem og truede med at begå selvmord.
Ansøger greb ind for at forhindre dette, og under den efterfølgende tumult fik ansøger vristet kniven fra ægtefællen, men blev selv ramt af kniven i ansigtet og herved påført et snitsår.
Nævnet vurderede sagen både på baggrund af offererstatningsloven § 1, stk. 1, 1. pkt., og 2. pkt.
Nævnet fandt ikke, at sagen kunne anses for omfattet af offererstatningsloven.
For så vidt angik offererstatningslovens § 1, stk. 1, 1. pkt., (overtrædelse af straffeloven) lagde nævnet navnlig vægt på, at ansøger, skadevolder og alle vidnerne i enighed til politiet havde forklaret, at ansøger blev ramt ved et uheld.
For så vidt angår offererstatningslovens § 1, stk. 1, 2. pkt., (personskade, der indtræder bl.a. i forbindelse med handlinger, der foretages med henblik på forhindring af strafbare handlinger) lagde nævnet navnlig vægt på, at ingen andre end skadevolder selv måtte anses for at have været i fare.
