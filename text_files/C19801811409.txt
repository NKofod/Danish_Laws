 Vestre landsret har den 18. januar 1980 afsagt en dom vedrørende  

 spørgsmålet om ægtefællers subsidiære hæftelse i medfør af kildeskattelovens  

 § 72, stk. 2, for restancer med særlig indkomstskat.
 I dommen er det fastslået, at der ikke i bestemmelsen i lov om særlig  

 indkomstskat § 12, stk. 3, jf. kildeskattelovens § 72, stk. 2, er  

 tilstrækkelig sikker hjemmel til at foretage subsidiært udlæg hos en  

 ægtefælle for den anden ægtefælles restance med særlig indkomstskat.
 Efter direktoratets opfattelse er der i lovgivningen den fornødne hjemmel  

 hertil, og man har derfor ansøgt justitsministeriet om 3. instans bevilling  

 med henblik på at forelægge spørgsmålet for højesteret.
 Da man som en konsekvens af vestre landsrets dom må forvente, at udlæg  

 foretaget i medfør af kildeskattelovens § 72, stk. 2, for restancer med  

 særlig indkomstskat vil blive ophævet af fogedretterne, skal man anmode  

 kommunerne om, indtil højesterets afgørelse i sagen foreligger, at undlade at  

 søge restancer med særlig indkomstskat inddrevet i medfør af  

 kildeskattelovens § 72, stk. 2.
 Eventuelle tvivlsspørgsmål bedes forelagt direktoratet, kontoret for  

 tvangsinddrivelse og straffesager m.v.
