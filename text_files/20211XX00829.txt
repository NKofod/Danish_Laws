Skriftlig fremsættelse (10. maj 2022) Erhvervsministeren (Simon Kollerup):
 Herved tillader jeg mig for Folketinget at fremsætte:
Forslag til Lov om ændring af udbudsloven, lov om Klagenævnet for Udbud og lov om indhentning af tilbud på visse offentlige og offentligt støttede kontrakter (Styrket mulighed for udelukkelse af virksomheder, krav om anvendelse af personer under oplæring, oprettelse af en enhed for pålidelighedsvurderinger, øget fleksibilitet for ordregivere i forbindelse med gennemførelse af udbud mv.) (Lovforslag nr.
L 199) Den offentlige sektor køber hvert år ind for ca. 380 mia. kr.
Disse indkøb bidrager til at løse centrale samfundsopgaver.
Det er centralt, at rammerne for de offentlige indkøb giver mulighed for effektive processer, der gør det attraktivt for virksomheder at deltage i konkurrencen om de offentlige kontrakter.
Samtidig skal rammerne for de offentlige indkøb understøtte varetagelsen af samfundsansvarlige hensyn såsom hensyn til miljøet, sociale hensyn samt ansvarlig virksomhedsførelse.
Lovforslaget indeholder bl.a. styrkede muligheder for udelukkelse af virksomheder, der ikke overholder reglerne.
Virksomheder, der er etableret i skattely, skal fravælges i forbindelse med offentlige udbud.
Derfor indføres en ny udelukkelsesgrund, som blandt andet vil gælde for virksomheder etableret i skattelylande.
Herudover forlænges udelukkelsesperioderne i udbudsloven til henholdsvis 3 og 5 år for frivillige og obligatoriske udelukkelsesgrunde.
Lovforslaget indeholder også krav om anvendelse af personer under oplæring ved gennemførelsen af relevante offentlige kontrakter.
Anvendelse af lærlinge er et eksempel på, hvordan et krav om oplæring kan opfyldes.
Det er min forventning, at det vil medføre, at flere virksomheder end tilfældet er i dag vil påtage sig ansvaret for anvendelse af personer under oplæring ved gennemførelsen af relevante offentlige kontrakter.
Herudover indføres en hjemmel til, at der i fremtiden kan fastsættes nærmere regler om et køb-grønt-eller-forklar princip.
Dette vil understøtte det offentliges bidrag til den grønne omstilling, og at ordregiverne i højere grad overvejer udbudsreglernes mange muligheder for at inddrage andre hensyn end de rent økonomiske.
Derudover gennemføres en række mere tekniske justeringer med bl.a. det formål at mindske transaktionsomkostninger.
Endelig indføres en hjemmel til at etablere et fælles udbudssystem.
 Lovforslaget fremsættes efter d. 1. april, da forslaget følger op på aftalen En ny reformpakke for dansk økonomi af 21. januar 2022. Af denne grund ønskes forslaget gennemført i indeværende folketingsår.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
