Betænkning afgivet af Erhvervs-, Vækst- og Eksportudvalget den 30. november 2017 Betænkning over Forslag til lov om ændring af lov om en rejsegarantifond (Sammensatte rejsearrangementer og ændring af finansierings- og bestyrelsesstruktur) [af erhvervsministeren (Brian Mikkelsen)]:
1. Ændringsforslag Erhvervsministeren har stillet 11 ændringsforslag til lovforslaget.
2. Udvalgsarbejdet Lovforslaget blev fremsat den 4. oktober 2017 og var til 1. behandling den 10. oktober 2017. Lovforslaget blev efter 1. behandling henvist til behandling i Erhvervs-, Vækst- og Eksportudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og erhvervsministeren sendte den 12. september 2017 dette udkast til udvalget, jf.
ERU alm. del  bilag 257 (folketingsåret 2016-17). Den 3. oktober 2017 sendte erhvervsministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget 1 skriftlig henvendelse fra Rejsearrangører i Danmark, som erhvervsministeren har kommenteret over for udvalget.
Deputationer Endvidere har Rejsearrangører i Danmark mundtligt over for udvalget redegjort for sin holdning til lovforslaget.
Spørgsmål Udvalget har stillet 14 spørgsmål til erhvervsministeren til skriftlig besvarelse, som denne har besvaret.
3. Udtalelse fra erhvervsministeren Erhvervsministeren har anmodet om, at følgende præcisering optages i betænkningen:
 »Forslag til lov om ændring af lov om en rejsegarantifond blev fremsat den 4. oktober 2017.
 Det fremgår af pkt. 2.9.6. i lovforslagets almindelige bemærkninger, at »Størrelsen på grund- og registreringsbidraget fastsættes i bekendtgørelse«.
Det følger af lovforslagets § 1, nr. 24, og den foreslåede § 9 a, at grund- og registreringsbidrag skal fastsættes af bestyrelsen og godkendes af erhvervsministeren.
Det er ikke intentionen at fastsætte bidragenes størrelse i bekendtgørelse.
Derfor er formuleringen i de almindelige bemærkninger misvisende.« 4. Indstillinger og politiske bemærkninger Udvalget indstiller lovforslaget til vedtagelse med de stillede ændringsforslag.
Enhedslistens medlemmer af udvalget bemærker, at Enhedslisten ved førstebehandlingen var forbeholden over for dele af lovforslaget, men positivt indstillet over for andre dele af lovforslaget.
Enhedslisten afventede derfor udvalgsbehandlingen.
Nogle af de kritiske punkter, som Enhedslisten har givet udtryk for, er imødekommet i svarene på spørgsmål 7, 10 og 11, og erhvervsministeren har på den baggrund stillet ændringsforslag til lovforslaget.
Der udestår fortsat et par elementer, som Enhedslisten forholder sig kritisk til.
Enhedslisten vurderer dog, at disse kritiske elementer relaterer sig til lovforslag nr.
L 33, som er fremsat af justitsministeren  jf. svar på spørgsmål 8 og 9, hvor ministeren har indhentet bidrag fra justitsministeren.
På den baggrund indstiller Enhedslisten lovforslaget til vedtagelse med ændringsforslag 1-11, idet Enhedslisten samtidig tilkendegiver at ville stemme imod lovforslag nr.
L 33.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
5. Ændringforslag med bemærkninger Ændringsforslag Til § 1 Af erhvervsministeren, tiltrådt af udvalget:
 1) Nr. 2 affattes således:
»2. Overalt i loven ændres »udenlandsk rejseudbyder« til: »udenlandsk rejsearrangør«, »udenlandske rejseudbydere« til: »udenlandske rejsearrangører«, og »den udenlandske rejseudbyder« til: »den udenlandske rejsearrangør«.« [Lovteknisk korrektion] 2) I nr. 3 udgår »»Kunde« til: »Rejsende«, »Kunder« til: »Rejsende«,«.
[Lovteknisk korrektion] 3) I det under nr. 5 foreslåede § 1, stk. 2, ændres »§ 5 a« til: »§§ 5a og 6«.
[Lovteknisk korrektion] 4) I den under nr. 8 foreslåede § 2 udgår i stk. 2, nr. 2, ordet »udelukkende«.
[Sproglig korrektion] 5) I den under nr. 8 foreslåede § 2 a indsættes i stk. 1, nr. 2, litra d, efter »forskellige«: »typer«, og i stk. 2 udgår »type«.
[Sproglig korrektion] 6) I den under nr. 8 foreslåede § 2 c  affattes nr. 6 således:
»6) Omsætning: Det fakturerede salg af de i loven omfattede rejseydelser de seneste 4 kvartaler.« [Præcisering af definitionsbestemmelse] 7) Nr. 14 affattes således:
 »14. § 5, stk. 5, der bliver stk. 6, affattes således:
»Stk. 6. Rejsende, der har indgået aftale om et sammensat rejsearrangement med en udbyder af flytransport, vil være tilsvarende dækket efter reglerne i stk. 2-5. Godtgørelsen til den rejsende sker fra flyrejsefondskassen, jf. § 9.«« [Præcisering af dækningsomfang] 8) Nr. 23 affattes således:
»23. I § 9, 1. pkt., ændres »en pakkerejsefondskasse vedrørende de i § 2, stk. 1, nr. 1-3, nævnte rejseydelser« til: »en fondskasse for pakkerejser og sammensatte rejsearrangementer, jf. §§ 2 a og 2 b,«, og »§ 2, stk. 1, nr. 4« ændres til: »§ 2 c, nr. 1, litra e«.« [Lovteknisk korrektion] 9) I den under nr. 30 foreslåede § 14 a ændres i stk. 1 »der opererer« til: »og som opererer«.
[Sproglig korrektion] 10) Efter nr. 33 indsættes som nyt nummer:
 »01. I § 20 indsættes som 2. pkt.:
»Pligten til at lade sig registrere gælder ikke for udbydere af flytransport, der formidler sammensatte rejsearrangementer, såfremt disse udbydere allerede bidrager til flyrejsefondskassen.«« [Præcisering af registreringspligt] Til § 2 11) Som stk. 3 indsættes:
»Stk. 3. Rejseudbydere og formidlere for udenlandske rejsearrangører betaler administrationsbidrag efter de hidtil gældende regler frem til den 1. januar 2019.« [Præcisering af overgangsbestemmelser for lovens ikrafttræden] Bemærkninger Til nr. 1 Der er tale om en lovteknisk korrektion.
Med ændringsforslaget sikres det, at »udenlandsk rejseudbyder« ændres til »udenlandsk rejsearrangør« overalt i loven uanset bøjningsform.
Til nr. 2 Der er tale om en lovteknisk korrektion. Ændringsforslaget medfører, at »»Kunde« til: »Rejsende«, »Kunder« til: »Rejsende«,« udgår, idet »Kunde« og »Kunder« ikke optræder i loven i denne form.
Til nr. 3 Med ændringsforslaget fastslås det, at Rejsegarantifonden som i dag yder bistand efter både § 5 a og § 6 i forbindelse med aftaler om rejseydelser, der udelukkende omfatter flytransport med en udbyder af flytransport.
 § 6, stk. 2, indeholder en frist for fremsættelse af krav om godtgørelse i henhold til § 5 a og var ved en fejl ikke medtaget i lovforslagets nr. 5.
Til nr. 4 Der er tale om en lovteknisk korrektion.
Med ændringsforslaget sikres det, at der anvendes den samme terminologi i Erhvervsministeriets lovforslag og i Justitsministeriets samtidig fremsatte lovforslag nr.
L 33 om forslag til lov om pakkerejser og sammensatte rejsearrangementer.
Med ændringsforslaget foreslås det, at »udelukkende« udgår i det i lovforslaget under § 1, nr. 8, foreslåede § 2, stk. 2, nr. 2, hvorved ordlyden bliver identisk med den tilsvarende bestemmelse i § 1, stk. 2, nr. 2, i Justitsministeriets samtidig fremsatte lovforslag nr.
L 33.
Til nr. 5 Der er tale om en lovteknisk korrektion.
Med ændringsforslaget sikres det, at der anvendes den samme terminologi i Erhvervsministeriets lovforslag og i Justitsministeriets samtidig fremsatte lovforslag nr.
L 33 om forslag til lov om pakkerejser og sammensatte rejsearrangementer. Ændringsforslaget medfører en ændring i det i lovforslaget under § 1, nr. 8, foreslåede § 2 a, stk. 1 og 2. Det foreslås, at »typer« indsættes i stk. 1, litra d, mens »type« udgår af stk. 2. Dermed sikres det, at ordlyden i den foreslåede § 2 a bliver identisk med den tilsvarende bestemmelse i § 3 i Justitsministeriets samtidig fremsatte lovforslag nr.
L 33.
Til nr. 6 Ændringsforslaget ændrer den i lovforslagets § 1, nr. 8, foreslåede definitionsbestemmelse i § 2 c, nr. 6, der vedrører begrebet »omsætning«.
I dag forstås efter lovens § 8, stk. 4, ved omsætning i forhold til garantistillelse: »[. . . ]den de seneste 4 kvartaler til kunderne fakturerede omsætning ved salg af de i loven omfattede rejseydelser[. . . ]«, Omsætningen i forhold til garantistillelse fastsættes således i forhold til tal, som er indrapporteret til Rejsegarantifonden.
Den omsætningsafhængige del af administrationsbidraget fastsættes derimod efter Rejsegarantifondens praksis på baggrund af reviderede tal.
I lovforslaget er der lagt op til, at omsætningen  både for garantistillelse og for administrations- og formueopbyggende bidrag  skal opgøres ud fra de senest aflagte årsrapporter.
Baggrunden herfor er, at det er uhensigtsmæssigt at have forskellige definitioner af omsætning i loven.
Ved udarbejdelsen af lovforslaget var det vurderingen, at den foreslåede opgørelsesmetode sikrer det mest retvisende grundlag.
I forbindelse med besvarelsen af L 5  spørgsmål 7 har Erhvervsministeriet revurderet dette element i lovforslaget.
Erhvervsministeriet vurderer således, at fastsættelse af garantistørrelse på baggrund af de seneste 4 kvartalers omsætning er mere hensigtsmæssig i forhold til at sikre, at en eventuel garantiforhøjelse sker så tidligt som muligt.
Såfremt det ved aflæggelse af årsrapporten efterfølgende viser sig, at den faktiske omsætning afviger væsentligt fra de indrapporterede tal, vil Rejsegarantifondens sekretariat kunne efterjustere de opkrævede bidrag og/eller garantistillelsen.
Til nr. 7 Med lovforslagets § 1, nr. 14, ophæves den gældende § 5, stk. 5, som konsekvens af at den gældende pakkerejselovs § 28 ikke foreslås videreført i L 33. Med ændringsforslaget foreslås det at nyaffatte  § 5, stk. 5, der bliver stk. 6.
Dækning efter lovforslagets § 5 forudsætter, at der er indgået aftale med en rejseudbyder eller formidler for en udenlandsk rejsearrangør, der på tidspunktet for aftalens indgåelse er registreret i fonden, jf. lovforslagets nr. 4. Udbydere af flytransport er i dag undtaget fra registreringspligten og skal ikke stille garanti for rejseydelser, der udelukkende omfatter flytransport.
Udbydere af flytransport bidrager til den såkaldte Flightonly-ordning med 2 kr. pr. rejsende, der afrejser fra en dansk lufthavn til en udenlandsk destination.
En rejsende, der har købt en sådan flyrejse, er dækket efter § 5 a.
Rejsegarantifonden kan efter denne bestemmelse yde en rejsende godtgørelse for en ikke påbegyndt forudbetalt rejse fra en dansk lufthavn til en udenlandsk destination, forudsat at der er tilstrækkelige midler i flyrejsefondskassen.
Såfremt der ikke er tilstrækkelig midler i flyrejsefondskassen til at dække ikke påbegyndte forudbetalte rejser fuldt ud, foretages en forholdsmæssig økonomisk dækning af den rejsendes tab.
Godtgørelsen fratrækkes en selvrisiko på 1.000 kr. pr. rejse.
Både den forholdsmæssige dækning og selvrisikoen vil ikke være i overensstemmelse med direktivets krav om dækning af forudbetalinger.
Med ændringsforslaget foreslås det, at en rejsende, der har indgået aftale om et sammensat rejsearrangement med en udbyder af flytransport, vil være dækket fuldt ud på samme måde som en rejsende, der i øvrigt har indgået aftale om et sammensat rejsearrangement.
Det foreslås samtidig, at en godtgørelse vil ske ved træk fra flyrejsefondskassen, som udbydere af flytransport allerede bidrager til.
Det vil derfor ikke være fondskassen for pakkerejser og sammensatte rejsearrangementer, der belastes i de omhandlede tilfælde, hvor en udbyder af flytransport også optræder som formidler af sammensatte rejsearrangementer. Ændringsforslaget medfører, at direktivets krav opfyldes.
Det er ikke hensigten, at der skal indføres registreringspligt for udbydere af flytransport, jf. ændringsforslag nr. 10.
Til nr. 8 Der er alene tale om en lovteknisk korrektion. Ændringsforslaget tager højde for korrekt placerede citationstegn og en korrekt henvisning til lovforslagets § 2 c, nr. 1, litra e.
Til nr. 9 Med ændringsforslaget foreslås en sproglig korrektion af lovforslagets § 1, nr. 30. I forslaget til § 14 a, stk. 1, ændres »der« til »og som«.
Dermed fremgår det klart, at tilsynet sker med rejsearrangører og erhvervsdrivende, som formidler sammensatte rejsearrangementer, og som opererer i de forskellige medlemsstater inden for EU/EØS-området. Ændringsforslaget gennemfører denne korrektion.
Til nr. 10 Ved lov nr. 531 af 9. april 2015 blev udbydere af flytransport særskilt defineret og undtaget fra pligten til registrering i Rejsegarantifonden.
Udbydere af flytransport bidrager i dag til Flightonly-ordningen, jf. § 9 b, og det har ikke været hensigten med lovforslaget, at udbydere af flytransport, der også formidler sammensatte rejsearrangementer, skal registreres i Rejsegarantifonden eller stille garanti. Ændringsforslaget præciserer, at udbydere af flytransport, der formidler sammensatte rejsearrangementer, og som bidrager til flyrejsefondskassen gennem Flightonly-ordningen, ikke er omfattet af registreringspligten efter § 20.
Til nr. 11 Ændringsforslaget præciserer, at rejseudbydere, det vil sige såvel rejsearrangører, formidlere for udenlandske rejsearrangører og erhvervsdrivende, der formidler sammensatte rejsearrangementer, skal betale bidrag efter den gældende § 9 a indtil den 1. januar 2019. Herefter træder den foreslåede stk. 2 i lovforslagets § 2, lovforslagets ikrafttrædelsesbestemmelse, i kraft.
Der er således tale om en overgangsbestemmelse.
Hans Kristian Skibby (DF) Mette Hjermind Dencker (DF) Jan Rytkjær Callesen (DF) Merete Dea Larsen (DF) Tilde Bork (DF) Dorthe Ullemose (DF) Torsten Schack Pedersen (V) Preben Bang Henriksen (V) Eva Kjer Hansen (V) Jacob Jensen (V) Erling Bonnesen (V) Jane Heitmann (V) Villum Christensen (LA) Joachim B.
Olsen (LA) nfmd.
Anders Johansson (KF) Erik Christensen (S) Karin Gaardsted (S) Peter Hummelgaard Thomsen (S) Kaare Dybvad (S) Morten Bødskov (S) fmd.
Rasmus Horn Langhoff (S) Thomas Jensen (S) Henrik Sass Larsen (S) Pelle Dragsted (EL) Henning Hyllested (EL) René Gade (ALT) Ida Auken (RV) Lisbeth Bech Poulsen (SF) Karsten Hønge (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
