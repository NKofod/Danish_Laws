Ligebehandlingsnævnets afgørelse om religion eller tro - ansættelse - stillingsannonce - ej medhold J.nr. 20-31946 En mand klagede over forskelsbehandling på grund af religion eller tro i forbindelse med, at en fond i et stillingsopslag stillede krav om, at en veteranmedarbejder skulle være kristen.
Nævnet vurderede, at arbejdet som veteranmedarbejder i fonden indebar arbejde, som lå inden for fondens kerneområde, og at medarbejderens religiøse overbevisning var af betydning for fondens virksomhed.
Kravet om, at medarbejderen var af den kristne tro, var således ikke er i strid med forskelsbehandlingsloven.
 Klager fik derfor ikke medhold i klagen.
 Klagen angår påstået forskelsbehandling på grund af religion eller tro i forbindelse med, at den indklagede fond i et stillingsopslag stillede krav om, at en veteranmedarbejder skulle være kristen.
Ligebehandlingsnævnets afgørelse Det var ikke i strid med forskelsbehandlingsloven, at den indklagede fond stillede krav om, at en veteranmedarbejder skulle være kristen.
Sagsfremstilling Den indklagede fond er en frivillig folkekirkelig organisation med ca. 8.000 medlemmer.
 Fonden slog den 9. juli 2020 følgende stillingsopslag op:
 Der er stort fokus på at støtte og hjælpe veteraner, og [indklagede] har gennem en årrække arbejdet med at udvikle forskellige tilbud for veteraner, herunder et midlertidig botilbud, SoldaterRekreation, et hjemligt bo-miljø, hvor veteraner ud over en bolig også tilbydes omsorg, nærvær og støtte til at reetablere sig både fysisk og psykisk.
 I [by] vil den kommende veteranmedarbejder indgå i et team med en anden veteranmedarbejder omkring det daglige arbejde med veteranerne.
 Vi ønsker at skabe et hjem - og en arbejdsplads - med afsæt i [indklagede]s kristne værdier og idegrundlag, hvilket vil vægtes højt i ansættelse af en ny medarbejder.
 Vi søger en medarbejder der:
  Er kristen og kan identificere sig og vil arbejde aktivt ud fra [indklagede]s værdier.
  Meget gerne har en pædagogfaglig/ diakonuddannelse  eller lignende uddannelse.
 Herunder også at kunne evaluere og dokumentere.
 Kan planlægge og indgå i praktiske opgaver - meget gerne sammen med veteranerne  Kan håndtere konflikter og være konstruktiv og professionel i processen.
  Er rummelig og omsorgsfuld - men som også kan være tydelig og vedholdende.
  Er fleksibel og omstillingsparat i takt med at tilbuddet udvikles.
Er du i besiddelse af flere eller nogle af ovenstående kvalifikationer, kan vi tilbyde dig et arbejde, der er personligt og fagligt udfordrende.
Løn og ansættelsesvilkår i henholde til [indklagede]s lønregulativ, samt individuelle kvalifikationer og kompetencer.
 Klager har oplyst, at han kontaktede den indklagede fond telefonisk for at tale om den opslåede stilling som veteranmedarbejder.
Klagers CV blev beskrevet mundtligt.
Den indklagede fond har bestridt, at nogen af de ansatte skulle have modtaget et telefonopkald fra klager.
 Klager fremsendte ikke nogen skriftlig ansøgning til stillingen som veteranmedarbejder.
 Klagen blev modtaget i Ligebehandlingsnævnet den 13. juli 2020.
 Klager fremsatte i klagen en påstand om betaling af en godtgørelse svarende til 3-6 måneders løn.
Parternes bemærkninger Klager gør gældende, at han er blevet forskelsbehandlet på grund af religion i forbindelse med stillingsopslaget fra den indklagede fond.
En ven af klager anbefalede ham jobbet som veteranmedarbejder, og oplyste ham om den opslåede stilling i den indklagede fond, hvorefter klager tog telefonisk kontakt til fonden den 12. juli 2020. Klager havde ikke læst stillingsopslaget forud for den telefoniske kontakt.
Klager kan ikke huske navnet på den person, han talte i telefon med.
Han talte muligvis ikke med ledelsen eller en person med den relevante autoritet, men klager var på intet tidspunkt af det indtryk, at han ikke talte med en relevant person.
Klager fortalte om sin baggrund og erfaring under telefonsamtalen og han blev til sidst spurgt ind til sin tro.
Han oplyste, at han teknisk set var jøde, men at han ikke var religiøs.
Herefter blev han oplyst, at det var et krav, at man skulle være kristen, hvilket også fremgik af stillingsopslaget.
Det blev herefter klart for klager, at han ikke kunne få jobbet.
Afslag på et job bør ikke udelukkende afhænge af ansøgerens tro.
Klager vil ikke straffes, fordi han og hans familie er jøder og ikke kristne.
Der er et forbud i loven mod at indhente, modtage eller gøre brug af oplysninger om en lønmodtagers religion eller tro.
Dette fandt sted under samtalen og ses tydeligt i stillingsopslaget.
 Klager er soldat/veteran og har flere gange været udsendt i krig.
 Klager mente, han var spidskandidat til stillingen som veteranmedarbejder hos den indklagede fond, da han tidligere havde haft en lignende stilling som veterankoordinator i kommunen, og at han derfor ville have fået jobbet hos den indklagede fond.
 Den indklagede fond har aldrig haft en ansat, der ikke var kristen, og de har efterfølgende ansat en person i den opslåede stillingen, som er kristen.
Den indklagede fond har anført, at de ikke normalt spørger ind til en ansøgers religiøse ståsted over telefonen.
Klager husker klart spørgsmålet.
Der er desuden intet at misforstå i stillingsopslaget.
Fonden har bestridt, at klager havde telefonisk kontakt med dem.
Det er ikke relevant, hvorvidt klager tog telefonisk kontakt til indklagede.
Det fremlagte stillingsopslag understøtter forskelsbehandling på baggrund af religiøst ståsted i rekrutteringen.
Stillingen er på statens grund og støttet med midler fra staten.
Den indklagede fond er ligeledes det eneste veterancenter i den pågældende by.
Den indklagede fond er et statsstøttet værested for alle soldater, ikke kun kristne.
Når der stilles krav om, at medarbejderne er kristne, afvises ikke-kristne i et job, hvor funktionen ikke er forkyndelse.  Der var ingen forbindelse mellem den opslåede stilling og den kristne mission.
Stillingsopslaget omtaler ikke forkyndelse som en del af arbejdet.
Der stilles bare krav om, at ansøgeren er kristen.
Indklagede kunne bringe en præst til de religiøse aktiviteter.
Der bør ikke bruges offentlige midler på at missionere og konvertere.
Indklagede har anført, at de byder alle velkomne.
Efter samtale med ikke-kristne veteraner, er det klagers indtryk, at den indklagede fond forventer, at deres brugere deltager i kristne arrangementer.
 Den indklagede fond bør ikke kunne ekskludere minoriteter udelukkende ved at skrive ned i værdigrundlaget, at de arbejder med forkyndelse af den kristne tro.
Det er ikke lovligt at afskedige en folkeskolelærer, som nægter at lovprise Jesus, selv om der er kristendomsundervisning på skemaet.
Den indklagede fond bør ligeledes ikke kunne afvise en ansøger på baggrund af religion.
 Indklagede gør gældende, at de ikke har forskelsbehandlet klager på grund af religion.
 Den indklagede fond er statsstøttet, men langt de fleste midler kommer fra de ca. 8.000 medlemmer, genbrugsbutikker, brugere og øvrige aktiviteter.
Fondens værdigrundlag er følgende: Indklagede byder alle velkommen uanset køn, alder, militær rang, etnisk oprindelse eller religiøs overbevisning.
Indklagede arbejder blandt forsvarets tjenestegørende personel ved forkyndelse af det kristne budskab og praktisk tjeneste i eller uden for Danmark.
Indklagede arbejder på folkekirkens grundlag.
Den indklagede fond driver soldaterhjem med et klart kristent formål på folkekirkens grund og har været besøgt af alle soldater uanset religiøs baggrund.
Indklagede indbyder til daglige samlinger med sange og salmer samt andagt ud fra Bibelen.
Andagten slutter med Fadervor og Soldatens bøn.
Alle medarbejdere, også veteranmedarbejdere indgår i fast turnus i dette arbejde.
Det er op til soldaterne, om de ønsker at deltage i de forskellige kristne aktiviteter.
Det var en del af den opslåede stilling som veteranmedarbejder at stå for andagterne hos den indklagede fond, og indklagede kunne derfor frit søge en medarbejder med et bestemt religiøst ståsted efter forskelsbehandlingslovens § 6 Klager kan ikke dokumentere, at han har kontaktet indklagede, ligesom klager ikke kan oplyse dato, hvilket nummer han kontaktede, eller hvem han talte med.
Stillingen blev annonceret den 9. juli 2020. Kontaktpersonen for stillingsopslaget holdt ferie den 11. juli 2020 frem til den 23. juli 2020, hvorfor kontaktoplysningerne på stillingsopslaget blev fjernet.
Klagen er sendt til Ligebehandlingsnævnet den 13. juli 2020, hvilket er i den periode, kontaktpersonen afholdt ferie.
 Kontaktpersonen spørger aldrig ind til en jobansøgers religiøse ståsted over telefonen.
Det er ikke korrekt, at indklagede aldrig har haft ansatte, der ikke var kristne.
Ved jobopslag hvor der ikke er brugerkontakt, og hvor den kristne forkyndelse ikke er en naturlig del af jobbet, stilles der ikke krav om en bestemt tro.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af religion eller tro efter lov om forbud mod forskelsbehandling på arbejdsmarkedet mv. (forskelsbehandlingsloven).
 En klage kan indbringes for Ligebehandlingsnævnet af den, der har retlig interesse i sagen.
 Det betyder, at Ligebehandlingsnævnet kun kan behandle en klage, hvis klageren har individuel og aktuel interesse i den konkrete sag.
 Klageren skal således være direkte berørt af den påståede forskelsbehandling ved selv at have været udsat for en handling eller en undladelse, som efter den pågældendes opfattelse udgør ulovlig forskelsbehandling.
Klager har oplyst, at han kontaktede den indklagede fond, og fik oplyst, at han ikke kunne få stillingen, da han ikke var kristen.
Klager har videre oplyst, at han beskrev sit CV mundtligt, fortalte om sin baggrund og sin erfaring med miljøet, samt at han mente, han var spidskandidat til at få jobbet.
På baggrund heraf, lægger nævnet til grund, at klager ønskede at søge den opslåede stilling.
Efter de foreliggende oplysninger og efter en samlet vurdering finder nævnet, at klager har godtgjort, at han har den fornødne retlige interesse i spørgsmålet om, hvorvidt annonceringen var i strid med forskelsbehandlingslovens annonceringsforbud.
Nævnet kan derfor behandle klagen.
 Det fremgår af forskelsbehandlingsloven, at en arbejdsgiver ikke på grund af religion eller tro må forskelsbehandle lønmodtagere eller ansøgere til ledige stillinger ved ansættelse, afskedigelse, forflyttelse, forfremmelse eller med hensyn til løn- og arbejdsvilkår.
 Ved forskelsbehandling forstås enhver direkte eller indirekte forskelsbehandling på grund af religion eller tro.
 Der foreligger direkte forskelsbehandling, når en person på grund af religion eller tro behandles ringere end en anden bliver, er blevet eller ville blive behandlet i en tilsvarende situation.
 Der foreligger indirekte forskelsbehandling, når en bestemmelse, et kriterium eller en praksis, der tilsyneladende er neutral, vil stille personer med en bestemt religion eller tro ringere end andre personer, medmindre den pågældende bestemmelse, betingelse eller praksis er objektivt begrundet i et sagligt formål, og midlerne til at opfylde det er hensigtsmæssige og nødvendige.
Det må ikke ved annoncering angives, at der til ansættelse søges eller foretrækkes en person med en bestemt religion eller tro.
Dette forbud gælder ikke, hvis en arbejdsgiver i henhold til forskelsbehandlingslovens undtagelsesbestemmelser kan foretrække lønmodtagere med et bestemt kendetegn, jf. forskelsbehandlingslovens § 6, stk. 1.
 Forbuddet mod forskelsbehandling på grund af religion eller tro gælder ikke for arbejdsgivere, hvis virksomhed har som sit udtrykte formål at fremme et bestemt religiøst standpunkt eller en bestemt trosretning, og hvor lønmodtagerens religiøse overbevisning eller trosretning må anses for at være af betydning for virksomheden.
 Det fremgår af stillingsopslaget, at den indklagede fond søgte en kristen medarbejder.
Indklagede har oplyst, at deres veteranmedarbejdere som en del af arbejdet skulle stå for andagterne hos den indklagede fond.
Det fremgår også af stillingsopslaget, at den indklagede fond søgte en medarbejder, der ville arbejde aktivt ud fra indklagedes værdier og indgå i praktiske opgaver sammen med veteranerne.
Nævnet finder herefter, at arbejdet som veteranmedarbejder i den indklagede fond indebar arbejde, som ligger inden for den indklagede fonds kerneområde, og at medarbejderens religiøse overbevisning må anses at være af betydning for fondens virksomhed.
Kravet om, at medarbejderen var af den kristne tro, var således ikke er i strid med forskelsbehandlingsloven.
Klager får derfor ikke medhold i klagen Retsregler Afgørelsen er truffet efter følgende bestemmelser:
