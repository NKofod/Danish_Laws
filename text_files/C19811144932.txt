 Efter retsplejelovens § 788, stk. 1, nr. 3, kan det ved rettens kendelse  

 bestemmes, at vedkommende telefonadministration skal meddele politiet  

 oplysning om, hvilke telefoner der i et bestemt tidsrum sættes eller har  

 været sat i forbindelse med en bestemt telefon, når det må antages, at det  

 kun ved hjælp af de ønskede oplysninger er muligt at finde frem til den, der  

 gør sig skyldig i gentagne fredskrænkelser som omhandlet i straffelovens §  

 265.
 Ved en kendelse af 28. september 1981 har Højesteret taget stilling til  

 bestemmelsens anvendelse.
A og B var gennem nogen tid på deres respektive telefoner gentagne gange  

 blevet generet af anonyme telefonopringninger, som oftest således at  

 forbindelsen blev afbrudt efter få sekunder.
A og B havde mistanke om, at  

 opringningerne blev foretaget af C, men denne nægtede at være gerningsmanden.
 Til brug for efterforskningen anmodede politiet i medfør af  

 retsplejelovens § 788, stk. 1, nr. 3, om rettens kendelse for, at det blev  

 pålagt telefonselskabet at tilkoble et specielt teknisk udstyr, en såkaldt  

 »abonnak«, på C's telefon, samt på grundlag af de derved  

 tilvejebragte data at meddele politiet oplysning om, hvorvidt der fra C's  

 telefon var foretaget opkald på tidspunkter, hvor opkald var sket til A's og  

 B's telefoner.
 Ved kriminalretten i Frederikshavns kendelse af 15. april 1981 blev  

 begæringen afslået, idet retten blandt andet under henvisning til at  

 chikanerierne ikke umiddelbart kunne forfølges til straf efter straffelovens  

 § 265, idet der ikke tidligere af politiet var meddelt C en advarsel, ikke  

 fandt at der var tilstrækkelig grundlag for i medfør af retsplejelovens §  

 788, stk. 1, nr. 3, at foretage en total registrering af opkald fra den  

 angivne telefon.
Kendelsen blev kæret til Vestre Landsret med påstand om, at begæringen  

 blev taget til følge.
Vestre Landsret udtalte i kendelse af 17. juni 1981, at  

 retsplejelovens § 788, stk. 1, alene hjemler mulighed for at pålægge  

 telefonselskabet at give oplysninger om, hvilke telefoner der i et bestemt  

 tidsrum sættes eller har været sat i forbindelse med de forurettedes  

 telefoner, og således ikke hjemler adgang til at pålægge telefonselskabet at  

 indkoble kontroludstyr på en bestemt mistænkts telefon med henblik på at  

 kontrollere, hvorvidt der fra dennes telefon er foretaget opkald på  

 tidspunkter, hvor opkald er sket til de forurettedes telefoner.
Vestre  

 Landsret fandt herefter, at politiets begæring allerede af denne grund ikke  

 kunne tages til følge.
Sagen blev herefter med justitsministeriets tilladelse indbragt for  

 Højesteret.
For anklagemyndigheden forelå nu oplysning om, at det pågældende  

 »abonnak«-udstyr udover at registrere tidspunkter for opkald også  

 kunne registrere de telefonnumre, hvortil opkald skete.
Anklagemyndighedens  

 påstand blev herefter præciseret til, at det i medfør af retsplejelovens §  

 788, stk. 1, nr. 3, ved kendelse pålagdes telefonselskabet i 2 måneder fra  

 kendelsens dato at meddele politiet oplysning om, hvorvidt og i givet fald på  

 hvilke tidspunkter C's telefon var sat i forbindelse med A's og B's  

 telefoner.
Til støtte for påstanden henviste anklagemyndigheden til bestemmelsens  

 forarbejder og formulering og til, at der ikke var anden mulighed for at  

 opklare, hvorfra opringningerne kom.
Endvidere anførte anklagemyndigheden, at  

 det indgreb, der sker ved indkobling af kontroludstyr på den mistænktes  

 telefon, ikke går videre end det, der sker ved indkobling på den forurettedes  

 telefon, samt at indkobling på mistænktes telefon kan være mere  

 hensigtsmæssig end indkobling på forurettedes.
 I sin kendelse af 28. september 1981 udtalte Højesteret, at det kun ved  

 hjælp af et indgreb i meddelelseshemmeligheden af den omhandlede art var  

 muligt at finde frem til den person, som ved anonyme opkald gentagne gange  

 havde udvist fredskrænkelser af den i straffelovens § 265 nævnte karakter,  

 hvorfor anklagemyndighedens påstand blev taget til følge.
 Per Lindegaard.
