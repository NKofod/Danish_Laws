 På baggrund af et stort antal henvendelser fra såvel kommuner som private  

 vedrørende ovennævnte tilskudslov, har Bygge- og Boligstyrelsen fundet, at  

 der er behov for, at informere alle kommuner om nedenstårende emner.
 Beregning af »tilskudsberettigede udgifter«.
 Tilskudsansøgerens beregning af »de tilskudsberettigede  

 udgifter« har givet anledning til problemer, idet Bygge- og  

 Boligstyrelsens pjece »Tilskud til forbedring af boliger« på dette  

 punkt sprogligt ikke er i tilstrækkelig grad koordineret med  

 ansøgningsskemaets tekst samt de faktiske edb-forhold.
 Beregningen af »de tilskudsberettigede udgifter«, hvilket beløb  

 skal angives på skemaet, sker således:
 Regningsbeløbet incl. moms (ved flere regninger, det samlede  

 regningsbeløb) reduceres med virksomhedens udgifter til materialer incl.  

 moms.
 Opmærksomheden henledes på, at edb-systemet selv foretager fratrækning af  

 bundfradraget på 2.000 kr., hvilket kommunalbestyrelsen i forbindelse med  

 vejledning i udfyldelse af ansøgningsskema bør gøre ansøgerne opmærksom på.
 Fradrag for støtte efter anden lovgivning foretages af ansøgeren på  

 skemaet.
 Lejeres status i blandede ejendomme.
 Ved en blandet ejendom forstås en ejerlejlighedsejendom eller  

 andelsboligforening, hvor enkelte lejligheder er udlejede.
 Lejere i disse blandede ejendomme skal i forhold til tilskudsloven  

 behandles efter deres egentlige status, dvs. som lejere.
Såfremt der på ejerlejligheds- eller andelsejendomme skal gennemføres  

 fællesarbejder omfattet af liste 1 (jf.
Bygge- og Boligstyrelsens  

 bekendtgørelse nr. 479 af 25. juni 1991, § 1), kan lejere i  

 udlejningslejligheder bidrage hertil med tilskud i det omfang, der er  

 sammenfald mellem liste 1 og liste 2 og med forbehold for bekendtgørelsens §  

 1, stk. 2, hvorefter vedligeholdelse kun må udgøre en mindre del af det  

 samlede arbejde.
 Dette betyder, at lejere ikke kan bidrage til kloakarbejde, udvendige  

 overflader og fundamenter, og at fælles vedligeholdelsesarbejder på tag og  

 ydermure, der ikke er rene isoleringsarbejder, er omfattet af begrænsningen i  

 § 1, stk 2.
 Ejers status i blandede ejendomme og 2-familiehuse.
 Ejeren af en udlejningsejendom har lejer-status, hvis vedkommende selv  

 bebor en lejlighed i ejendommen.
 I 2-familiehuse betragtes ejeren som ejer og lejeren som lejer.
 Fabriksfremstillede vinduer, døre mv.
 I henhold til tilskudsloven kan der ydes tilskud til løn og avance  

 vedrørende arbejder omfattet af positivlisterne som udføres på  

 beboelsesejendommen, jf. lovens § 5 og § 9.
 For så vidt angår døre, vinduer, køkkener mv. kan der ikke ydes tilskud  

 til arbejdslønnen vedrørende produktionen af de fabriksfremstillede  

 materialer/produkter, hvorimod der kan ydes tilskud til håndværkerens  

 arbejdsløn, såfremt han både fremstiller produktet for kunden samt foretager  

 montering på ejendommen.
