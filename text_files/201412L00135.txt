Fremsat den 5. februar 2015 af ministeren for fødevarer, landbrug og fiskeri (Dan Jørgensen) Forslag til Lov om ændring af landbrugsstøtteloven (Præcisering af EU-støtteordninger omfattet af loven, obligatorisk digital kommunikation, bestyrelsessammensætning m.v. i promilleafgiftsfondene og Fonden for økologisk landbrug samt formkrav til klager m.v.) § 1 I landbrugsstøtteloven, jf. lovbekendtgørelse nr. 244 af 28. februar 2013, som ændret ved § 10 i lov nr. 310 af 29. marts 2014, foretages følgende ændringer:
 1. I lovens titel ændres »Det Europæiske Fællesskabs« til: »Den Europæiske Unions«.
 2. Overalt i loven ændres »Det Europæiske Fællesskab« til: »Den Europæiske Union«, og »Det Europæiske Fællesskabs« ændres til: »Den Europæiske Unions«.
 3. Overalt i loven ændres »EF« til: »EU«.
 4. I § 1, stk. 1, indsættes som nyt nummer:
»1) støtteordninger finansieret af Den Europæiske Garantifond for Landbruget,« Nr. 1-5 bliver herefter nr. 2-6.
 5. § 1 a affattes således:
»§ 1 a.
Ministeren for fødevarer, landbrug og fiskeri kan fastsætte regler om, at skriftlig kommunikation til og fra Ministeriet for Fødevarer, Landbrug og Fiskeri om forhold, som er omfattet af denne lov eller af regler udstedt i medfør heraf, skal foregå digitalt.
 Stk. 2. Ministeren kan fastsætte nærmere regler om digital kommunikation, herunder om anvendelse af bestemte it-systemer, særlige digitale formater og digital signatur eller lignende.
 Stk. 3. En digital meddelelse efter denne lov anses for at være kommet frem, når den er tilgængelig for adressaten for meddelelsen.
 Stk. 4. Hvor det efter denne lov eller regler udstedt i medfør heraf er et krav, at et dokument, som er udstedt af andre end ministeren for fødevarer, landbrug og fiskeri, skal være underskrevet, kan dette krav opfyldes ved anvendelse af en teknik, der sikrer entydig identifikation af den, som har udstedt dokumentet, jf. dog stk. 5. Sådanne dokumenter sidestilles med dokumenter med personlig underskrift.
Stk. 5. Ministeren kan fastsætte nærmere regler om opfyldelse af underskriftskrav, jf. stk. 4.« 6. Overalt i loven ændres »Forbrugerrådet« til: »Forbrugerrådet Tænk.« 7. Overalt i loven ændres »Promilleafgiftsfonden for frugtavlen og gartneribruget« til: »Gartneriets UdviklingsFond«, og »Promilleafgiftsfonden for landbrug« ændres til: »Landbrugets UdviklingsFond«.
 8. § 6, stk. 2, affattes således:
»Stk. 2. Ministeren for fødevarer, landbrug og fiskeri kan bestemme fordelingen af midler, der er afsat som led i omlægningen af pesticidafgiftsordningen, jf. lov om afgift af bekæmpelsesmidler, mellem 1) Ministeriet for Fødevarer, Landbrug og Fiskeri, 2) Gartneriets UdviklingsFond, 3) Landbrugets UdviklingsFond og 4) Fonden for økologisk landbrug.« 9. Overalt i loven ændres »promilleafgiftsfondene« til: »udviklingsfondene«, og »Produktions- og promilleafgiftsfondene« ændres til: »Produktionsafgifts- og udviklingsfondene«.
 10. I § 7, stk. 1, 2. pkt., indsættes efter »korrekte anvendelse«: »samt til dækning af administrationsomkostningerne vedrørende Landbrugets UdviklingsFond, Gartneriets UdviklingsFond og Fonden for økologisk landbrug«.
 11. § 8, stk. 3 og 4, ophæves, og i stedet indsættes:
»Stk. 3. Bestyrelserne for Landbrugets UdviklingsFond, Gartneriets UdviklingsFond og Fonden for økologisk landbrug sammensættes hver især af 1 formand udpeget af ministeren, 6 repræsentanter for erhvervssiden og 5 repræsentanter for offentlige interesser.
Landbrug & Fødevarer og repræsentative producent- og brancheorganisationer, herunder økologiske producenter, udtaler sig i enighed om hver bestyrelses medlemmer fra erhvervssiden.
Forbrugerrådet Tænk, Arbejderbevægelsens Erhvervsråd, Det Frie Forskningsråd, Danmarks Naturfredningsforening og Dyrenes Beskyttelse udtaler sig hver om 1 medlem af de bestyrelsesmedlemmer, der repræsenterer de offentlige interesser i de enkelte bestyrelser.
Udtaler en udtaleberettiget organisation fra den offentlige side sig ikke om et bestyrelsesmedlem, udtaler de øvrige organisationer sig i fællesskab om dette medlem.
Stk. 4. Bestyrelserne for Landbrugets UdviklingsFond, Gartneriets UdviklingsFond samt Fonden for økologisk landbrug udarbejder forslag til en flerårig strategi, der identificerer hovedudfordringer og indsatsområder inden for de i § 7, stk. 1, nævnte formål.
Bestyrelserne udarbejder endvidere forslag til en 1-årig handlingsplan for konkrete indsatsområder, der danner grundlag for indkaldelse af ansøgninger om tilskud.
Ministeren for fødevarer, landbrug og fiskeri godkender bestyrelsernes forslag til strategi og handlingsplan.
Stk. 5. Sekretariatsbetjeningen af bestyrelserne for Landbrugets UdviklingsFond, Gartneriets UdviklingsFond og Fonden for økologisk landbrug varetages af Ministeriet for Fødevarer, Landbrug og Fiskeri.
Bestyrelserne for produktionsafgiftsfondene sekretariatsbetjenes af de respektive brancheorganisationer.« Stk. 5-7 bliver herefter stk. 6-8.
 12. I § 22, stk. 2, indsættes som 3. pkt.:
»Ministeren kan endvidere fastsætte regler om indgivelse af klager, herunder om formkrav hertil.« § 2 Loven træder i kraft den 1. juni 2015.
§ 3 Stk. 1. De eksisterende bestyrelsers funktionsperiode for udviklingsfondene og Fonden for økologisk landbrug ophører den 31. december 2015.
 Stk. 2. De nye bestyrelser for udviklingsfondene og Fonden for økologisk landbrug, der udpeges efter landbrugsstøttelovens § 8, stk. 3, som affattet ved denne lovs § 1, nr. 11, udpeges første gang med en funktionsperiode fra den 1. januar 2016 til den 31. oktober 2020.
 Stk. 3. Forslag til strategi og handlingsplan, jf. landbrugsstøttelovens § 8, stk. 4, som affattet ved denne lovs § 1, nr. 11, udarbejdes første gang af de nye bestyrelser for udviklingsfondene og Fonden for økologisk landbrug udpeget efter landbrugsstøttelovens § 8, stk. 3, som affattet ved denne lovs § 1, nr. 11.
 Stk. 4. Sekretariatsbetjeningen af udviklingsfondene og Fonden for økologisk landbrug varetages fra den 1. januar 2016 af Ministeriet for Fødevarer, Landbrug og Fiskeri, jf. landbrugsstøttelovens § 8, stk. 5, som affattet ved denne lovs § 1, nr. 11.
Bemærkninger til lovforslaget Almindelige bemærkninger 1. Indledning Lovforslagets primære formål er at styrke den strategiske målretning og samspillet mellem Fødevareministeriets aktiviteter på landbrugs- og fødevareområdet og aktiviteterne i tre centrale fonde på jordbrugsområdet: Promilleafgiftsfonden for landbrug, Promilleafgiftsfonden for frugtavlen og gartneribruget samt Fonden for økologisk landbrug.
Derfor foreslås der en ændring af reglerne for bestyrelsessammensætningen i fondene, som indebærer ministerudpegning af formanden for de tre fonde og ændring af bestyrelsessammensætningen i Fonden for økologisk landbrug, så den svarer til sammensætningen i de to promilleafgiftsfonde.
Herudover flyttes sekretariatsbetjeningen af bestyrelserne for promilleafgiftsfondene og Fonden for økologisk landbrug til Fødevareministeriet.
Endvidere pålægges bestyrelserne for disse fonde at udarbejde forslag til en flerårig strategi samt forslag til 1-årige handlingsplaner inden for de formål, der er fastsat i landbrugsstøtteloven.
Bestyrelserne skal i strategien identificere hovedudfordringer og særlige indsatsområder.
I handlingsplanen fastlægges konkrete indsatsområder, hvilket danner grundlag for bestyrelsernes indkaldelse af ansøgninger om tilskud.
Desuden foreslås det, at kredsen af udtaleberettigede organisationer på den offentlige side i de tre fonde udvides med Danmarks Naturfredningsforening og Dyrenes Beskyttelse.
Endelig foreslås det, at promilleafgiftsfondenes navne ændres til henholdsvis Landbrugets UdviklingsFond og Gartneriets UdviklingsFond, og at der foretages en rent redaktionel tilpasning som følge af Forbrugerrådets navneændring til "Forbrugerrådet Tænk" af de bestemmelser i landbrugsstøtteloven, hvor navnet på organisationen er nævnt.
Med lovforslaget er det endvidere hensigten at bringe lovens bestemmelser om digital kommunikation i overensstemmelse med tilsvarende bestemmelser i andre love under Fødevareministeriets ressort.
Lovens hidtidige bestemmelser er for snævre i forhold til den generelle hjemmel om fuld digital kommunikation, som regeringen ønsker indført på alle lovområder, jf. regeringsgrundlaget "Et Danmark, der står sammen" fra oktober 2011.
 Herudover søges gennemført en præcisering af de EU-støtteordninger, som er omfattet af loven, samt en præcisering af, at der kan stilles formkrav i forbindelse med klage over afgørelser truffet i henhold til loven.
 Endelig ajourføres lovens bestemmelse om overførsel fra Skatteministeriet af Fødevareministeriets andel af promillemidler.
2. Lovforslagets indhold 2.1 Præcisering af EU-støtteordninger omfattet af loven 2.1.1 Gældende ret Siden begyndelsen af 1990erne og indtil nu er de hidtidige markedsordninger for de enkelte landbrugsprodukter, som bl.a. indebar støtte til offentligt opkøb og oplagring samt støtte til eksport af visse landbrugsprodukter, i meget høj grad blevet afløst af generelle ordninger med støtte direkte til landbrugerne, hvor støtten ydes afkoblet, som oftest på baggrund af det landbrugsareal, som landbrugeren råder over.
Denne udvikling startede med hektarstøtten (fra 1993 til 2004) og er forsat fra 2005 med enkeltbetalingsstøtten, som er helt afkoblet fra produktionen.
Der er endvidere mulighed for - i begrænset omfang - at yde koblet støtte som en direkte støtte til de berørte landbrugere.
Dette system er videreført med reformen af den fælles landbrugspolitik, som træder fuldt i kraft i 2015. Der er imidlertid fortsat markedsordninger, nu samlet i én fælles forordning (Europa-Parlamentets og Rådets forordning (EU) nr. 1308/2013 af 17. december 2013 om en fælles markedsordning for landbrugsprodukter og om ophævelse af Rådets forordning (EØF) nr. 922/72, (EØF) nr. 234/79, (EF) nr. 1037/2001 og (EF) nr. 1234/2007), som anvendes i Danmark, og som bl.a. indeholder EU-ordningerne med støtte til skolemælk og skolefrugt, til biavl og til producentorganisationer inden for frugt- og grøntsektoren.
Endvidere indeholder den fælles markedsordning instrumenter, som kan iværksættes i kortere eller længere perioder som f.eks. intervention og støtte til privat oplagring eller i tilfælde af krise, f.eks. hvis salget af et landbrugsprodukt falder som følge af udbrud af en dyresygdom.
2.1.2 Den foreslåede ordning Som anført i pkt. 2.1.1. er de hidtidige sektorspecifikke markedsordninger for landbrugsvarer i meget vidt omfang blevet afløst af mere generelle ordninger med støtte direkte til landbrugerne.
Derfor er det ikke længere retvisende i lovens § 1, stk. 1, nr. 1, alene at nævne Unionens "markedsordninger for landbrugsvarer". Der er ikke tale om en materiel ændring men alene om en præcisering af de EU-støtteordninger, som for tiden er omfattet af loven.
Der kan i denne forbindelse henvises til de almindelige bemærkninger til lov om ændring af lov om administration af Det Europæiske Fællesskabs forordninger om markedsordninger for landbrugsvarer m.v. og lov om fiskeri og fiskeopdræt (fiskeriloven), jf.
Folketingstidende 2009-10, A, L 40 som fremsat, hvor dette forhold blev omtalt.
2.2 Ændring af bestemmelser om obligatorisk digital kommunikation 2.2.1 Gældende ret De hidtil gældende bestemmelser i landbrugsstøttelovens § 1 a, blev indarbejdet i loven ved § 10 i lov nr. 341 af 27. april 2011, som indførte mulighed for at stille krav om obligatorisk anvendelse af en række digitale selvbetjeningsløsninger.
For Fødevareministeriets vedkommende var der blandt andet tale om at indføre hjemmel til at stille krav om obligatorisk anvendelse af det elektroniske Fællesskema, der hvert år i april anvendes til at søge støtte og foretage indberetning for en række ordninger med hjemmel i EU-forordningerne.
2.2.2 Den foreslåede ordning Den nævnte hjemmel i lovens § 1 a, som er rettet isoleret mod Fællesskemaet er for snæver i forhold til regeringens plan for fuld indførelse af obligatorisk digital kommunikation, jf. regeringsgrundlaget »Et Danmark, der står sammen« fra oktober 2011, der bl.a. fastslår, at »al kommunikation mellem borgere, virksomheder og det offentlige skal foregå digitalt inden udgangen af 2015«.
Med lovforslagets § 1, nr. 5, om forslag til ny § 1 a i landbrugsstøtteloven skabes der hjemmel til, at al relevant skriftlig kommunikation mellem NaturErhvervstyrelsen og virksomheder eller fysiske personer skal foregå digitalt.
Det foreslås, at hjemlen udformes som en bemyndigelse til ministeren for fødevarer, landbrug og fiskeri (fødevareministeren) til at fastsætte nærmere regler om digital kommunikation.
Derved bliver det muligt ved bekendtgørelse at fastsætte krav om anvendelse af bestemte it-systemer (herunder særlige portalløsninger, elektroniske formularer, skemaer og lignende) og særlige digitale formater m.v.
Ved bekendtgørelse kan der endvidere, hvor det er relevant, fastsættes bestemmelser, som skal lette overgangen til digital kommunikation.
Der vil således kunne fastsættes bestemmelser om undtagelse fra kravet om digital kommunikation, f.eks. for visse gruppers vedkommende eller i tilfælde, hvor materialet på grund af sin særlige beskaffenhed ikke er egnet til digital fremsendelse.
Fødevareministeriet har etableret et klagesystem, hvorefter de afgørelser truffet af ministeriets styrelser, som kan påklages, skal indbringes for Fødevareministeriets Klagecenter.
Det foreslås, at også klager over afgørelser truffet i henhold til landbrugsstøtteloven eller i henhold til regler udstedt i medfør af loven omfattes af kravet om digital kommunikation.
Også klager over afgørelser, hvor NaturErhvervstyrelsen er klageinstans, omfattes af kravet.
For at gøre kommunikationen mellem borgere/virksomheder og myndigheder på landbrugsstøttelovens område så overskuelig som mulig er det hensigten, at enhver kommunikation skal finde sted enten gennem en portalløsning etableret af Fødevareministeriet (f.eks.
Tast selv-service) eller gennem den digitale postløsning Offentlig Digital Post under borger.dk eller virk.dk.
Det vil afhænge af den pågældende kommunikations art og indhold, om det er den ene eller den anden kommunikationskanal, der skal finde anvendelse.
I en række tilfælde vil de rationaliseringer, som Fødevareministeriet forventes at høste i forbindelse med digitalisering, kun kunne opnås i fuld udstrækning, hvis al kommunikation finder sted inden for den etablerede portalløsning.
 Det vil fremgå af bekendtgørelser, der udstedes på området, på hvilken måde kommunikationen mellem NaturErhvervstyrelsen og de pågældende virksomheder eller personer fremover skal foregå.
 Erhvervet og andre relevante parter vil blive inddraget i forbindelse med udarbejdelse af bekendtgørelserne.
I den foreslåede bestemmelse til landbrugsstøttelovens § 1 a, stk. 3, er det fastsat, at en digital meddelelse anses for at være kommet frem til adressaten, dvs. til modtageren af meddelelsen, når den er tilgængelig for denne.
En hvilken som helst skriftlig kommunikation, som foretages digitalt, herunder også en afgørelse, som sendes via e-mail, via den offentlige digitale postløsning eller på anden digital vis, er omfattet af bestemmelsen.
Dette svarer til, at et papirbrev anses for at være kommet frem, når det pågældende brev er lagt i adressatens fysiske postkasse.
Det er normalt uden betydning, om en afgørelse er kommet til adressatens kundskab.
Det er således uden betydning, om eller hvornår adressaten gør sig bekendt med indholdet af meddelelsen.
Adressaten bærer således alene risikoen ved ikke at gøre sig bekendt med indholdet af meddelelsen.
Forslaget har betydning for alle meddelelser, herunder også for om f.eks. en indberetning eller lignende kan anses for rettidig fremkommet.
Fremkomsttidspunktet er normalt afgørende for, om en indberetning eller lignende til en myndighed anses for rettidig.
 Lovforslaget medfører ikke ændringer i de gældende principper for beregning af frister i forbindelse med klager.
En meddelelse til en myndighed vil normalt være tilgængelig for myndigheden på det tidspunkt, hvor myndigheden kan behandle eller læse meddelelsen.
Dette tidspunkt vil normalt blive registreret automatisk i en modtagelsesanordning eller et datasystem.
En meddelelse, der først er tilgængelig efter kl. 24.00, anses normalt først for modtaget den dag, meddelelsen er tilgængelig, uanset om afsenderen måtte betragte meddelelsen som sendt før kl. 24.00.
 Lovgivningen indeholder på nogle områder krav om eller forudsætter, at dokumenter, som udarbejdes af fysiske personer, virksomheder eller andre myndigheder, skal være underskrevet.
 For at der ikke skal kunne opstå tvivl om, at underskriftskravet kan opfyldes på anden måde end ved en personlig underskrift, foreslås det, at der indsættes en bestemmelse i landbrugsstøttelovens § 1 a, stk. 4, om, at underskriftskravet kan opfyldes ved, at underskriveren anvender en teknik, der sikrer entydig identifikation af den pågældende, f.eks. digital signatur.
Samtidig foreslås det, at fødevareministeren kan fastsætte nærmere regler om, hvordan kravet om personlig underskrift kan opfyldes, eksempelvis ved at den pågældende underskriver et fysisk dokument og indscanner dokumentet som en pdf-fil.
Med den foreslåede bestemmelse sikres det, at underskriftskravet ikke udgør en unødig barriere for digital kommunikation.
2.3 Promilleafgiftsfondene og Fonden for økologisk landbrug 2.3.1 Sammensætning af bestyrelserne i promilleafgiftsfondene og Fonden for økologisk landbrug 2.3.1.1 Gældende ret Fondene på jordbrugsområdet er etableret med hjemmel i landbrugsstøtteloven.
Der er 2 promilleafgiftsfonde, der dækker henholdsvis landbruget og gartneriet, Fonden for økologisk landbrug samt de i alt 13 produktionsafgiftsfonde, hvoraf 12 er sektorbaserede fonde i jordbruget, og 1 er sektorbaseret i fiskeriet.
Fondene er særlige forvaltningsmyndigheder, som varetager en særlig offentligretlig funktion ifølge landbrugsstøtteloven og inden for rammerne af lovgivningen i øvrigt.
Fondene er ikke underlagt lov om erhvervsdrivende fonde, jf. lov nr. 712 af 25. juni 2014, eller lov om fonde og visse foreninger, jf. lovbekendtgørelse nr. 938 af 20. september 2012, som ændret senest ved lov nr. 734 af 25. juni 2014. Fondene ledes af bestyrelser, hvis medlemmer udpeges af fødevareministeren efter indstilling fra en række erhvervsorganisationer og offentlige organisationer, som er tillagt udtaleret efter loven.
Sekretariatsbetjeningen af fondene varetages af erhvervet ved de respektive brancheorganisationer, herunder Landbrug & Fødevarer og Gartneribrugets Afsætningsudvalg.
Fondenes administrationsudgifter finansieres af erhvervet selv.
Promilleafgiftsfondene og Fonden for økologisk landbrug får deres indtægter fra Fødevareministeriet, der fra 2014 modtager en årlig bevilling, hvoraf et beløb på 250 mio. kr. overføres til promilleafgiftsfondene og Fonden for økologisk landbrug.
Produktionsafgiftsfondene tilføres hovedsageligt midler fra produktionsafgifter opkrævet i de respektive sektorer.
Midlerne skal anvendes inden for rammerne af EU´s statsstøtteregler.
Fondene yder efter ansøgning tilskud til erhvervs- og fødevarerelaterede aktiviteter inden for de formål, som er fastsat i landbrugsstøtteloven.
Fondene anvender navnlig midler til at støtte forskning og forsøg, afsætningsfremme, sygdomsforebyggelse og -bekæmpelse samt rådgivning.
Midlerne anvendes også som medfinansiering af initiativer under EU-programmer, væsentligst Landdistriktsprogrammet.
Aktiviteterne fremgår af fondenes budgetter og regnskaber, der godkendes af fødevareministeren.
For det seneste år med godkendte regnskaber (2012) har promille- og produktionsafgiftsfondene samt Fonden for økologisk landbrug tilsammen finansieret aktiviteter for ca. 443 mio. kr.
Der tilføres årligt 250 mio. kr. til de to promilleafgiftsfonde og Fonden for økologisk landbrug.
Hver fond har ifølge landbrugsstøtteloven en vedtægt, som er godkendt af fødevareministeren.
Vedtægten indeholder bl.a. regler om bestyrelsens opgaver og fondens ledelse, herunder genindstilling og genudpegning af bestyrelsesmedlemmer og konstituering af bestyrelsen med formand og næstformand.
Bestyrelsen har endvidere, som det fremgår af vedtægten, en forretningsorden for sit virke.
 De nuværende bestemmelser om sammensætning af bestyrelserne for Promilleafgiftsfonden for landbrug, Promilleafgiftsfonden for frugtavlen og gartneribruget samt Fonden for økologisk landbrug indførtes ved en ændring af landbrugsstøtteloven (tidligere: bemyndigelsesloven) i 2003, jf. lov nr. 1158 af 19. december 2003, der dels sikrede en forholdsmæssig afvejning af de enkelte interessers repræsentation i bestyrelsen, dels sikrede en bredere sammensætning af fondsbestyrelserne både på erhvervssiden og den offentlige side.
I forbindelse med ændringen af landbrugsstøtteloven i 2009, jf. lov nr. 1513 af 27. december 2009, blev navnene på de producent- og brancheorganisationer, der er udtaleberettigede til fødevareministeren i relation til udpegning af bestyrelsesmedlemmerne til fondene, ajourført i lovens bemærkninger.
Derudover medførte loven ikke ændringer i reglerne for sammensætningen af fondenes bestyrelser.
Fondene ledes af bestyrelser, som udpeges af fødevareministeren for en periode på 4 år.
Bestyrelserne for de to promilleafgiftsfonde sammensættes af 6 repræsentanter for erhvervssiden og 5 repræsentanter for offentlige interesser.
Bestyrelsen for Fonden for økologisk landbrug er på 12 medlemmer og er som produktionsafgiftsfondene sammensat af 2/3 repræsentanter for erhvervssiden og 1/3 repræsentanter for offentlige interesser.
Bestyrelserne konstituerer sig selv med formand, der vælges blandt erhvervets repræsentanter.
I de to promilleafgiftsfonde udtaler Landbrug & Fødevarer og repræsentative producent- og brancheorganisationer, herunder økologiske producenter, sig således i enighed om hver bestyrelses medlemmer fra erhvervssiden.
I Promilleafgiftsfonden for landbrug er det udover Landbrug & Fødevarer Økologisk Landsforening og Bæredygtigt Landbrug, der har udtaleret.
Sidstnævnte brancheorganisation har haft udtaleret siden november 2012, hvor alle fondsbestyrelser blev udpeget for en ny 4-årig periode.
I Promilleafgiftsfonden for frugtavlen og gartneribruget er det, udover Landbrug & Fødevarer og Økologisk Landsforening, brancheorganisationen Dansk Gartneri, der har udtaleret.
 I Fonden for økologisk landbrug er det Landbrug & Fødevarer og Økologisk Landsforening, der i enighed udtaler sig til brug for udpegning af bestyrelsens medlemmer fra erhvervssiden.
De udtaleberettigede organisationer på den offentlige side er for alle fondes vedkommende Forbrugerrådet (nu: Forbrugerrådet Tænk), Arbejderbevægelsens Erhvervsråd og Det Frie Forskningsråd.
Det Strategiske Forskningsråd har ikke længere udtaleret til fondsbestyrelserne, da rådet er nedlagt pr. 1. april 2014 i forbindelse med oprettelsen af Danmarks Innovationsfond.
Den nødvendige ajourføring af landbrugsstøttelovens bestemmelser om udtaleret er sket ved § 10 i lov nr. 310 af 29. marts 2014 om ændring af lov om forskningsrådgivning m.v. og forskellige andre love og om ophævelse af lov om Højteknologifonden.
De udtaleberettigede organisationer udtaler sig i fællesskab om de bestyrelsesmedlemmer, der repræsenterer den offentlige side.
I praksis foregår udpegningsproceduren ved, at de offentlige organisationer hver især peger på personer, der vurderes at have det fornødne faglige kendskab til det pågældende fondsområde, hvorefter der sendes en fælles indstilling til fødevareministeren.
2.3.1.2 Den foreslåede ordning Det foreslås, at formanden for bestyrelserne i hver af de to promilleafgiftsfonde og Fonden for økologisk landbrug udpeges af fødevareministeren, og at sammensætningen af bestyrelsen for Fonden for økologisk landbrug bliver ændret, så den svarer til sammensætningen i de to promilleafgiftsfonde.
Det vil sige, at de tre bestyrelser hver får 12 medlemmer, heraf en ministerudpeget formand, 6 medlemmer fra erhvervet og 5 medlemmer fra offentlige interesser.
Forslaget betyder samtidig, at bestyrelserne i de to promilleafgiftsfonde udvides med 1 medlem.
 Den nuværende struktur med en formand for hver enkelt fond bibeholdes, men fødevareministeren har mulighed for at lade samme person varetage mere end ét formandskab.
 Forslaget om fødevareministerens personlige udpegning af bestyrelsesformanden, herunder muligheden for at lade samme formand varetage formandskabet for mere end én fond, samt den ændrede bestyrelsessammensætning i de to promilleafgiftsfonde og Fonden for økologisk landbrug er begrundet i ønsket om at skabe rammerne for en bedre strategisk samordning mellem Fødevareministeriets aktiviteter på landbrugs- og fødevareområdet og aktiviteterne i de tre fonde.
 Herudover medfører den foreslåede ændrede sammensætning af bestyrelsen for Fonden for økologisk landbrug også en mere afbalanceret repræsentation af erhvervsinteresser og offentlige interesser i bestyrelsen.
Forslaget vil endvidere sikre formandens uafhængighed, da formanden ikke længere vil skulle vælges blandt erhvervets repræsentanter.
Med en bestyrelse på 12 medlemmer i de tre fonde findes det hensigtsmæssigt, at formandens stemme vil være udslagsgivende i tilfælde af stemmelighed, hvilket vil skulle fastsættes i fondenes vedtægter.
Fødevareministeren vælger formanden under hensyn til den pågældende persons viden og andre relevante forudsætninger for at kunne varetage erhvervet.
Herunder lægges vægt på bred samfundsmæssig og politisk indsigt, indsigt i fødevaresektoren og dennes globale udfordringer samt forståelse for udvikling og innovation.
Hertil kommer generel forretningsforståelse og gode formidlingsevner.
Formanden kan genudpeges efter udløbet af en udpegningsperiode, hvilket er i overensstemmelse med de gældende vedtægter.
Med lovforslaget er der ikke tilsigtet en ændring af de udtaleberettigede organisationer fra erhvervssiden.
I de to promilleafgiftsfonde er det således fortsat Landbrug & Fødevarer og repræsentative producent- og brancheorganisationer, herunder økologiske producenter, der udtaler sig i enighed om hver bestyrelses medlemmer.
I Promilleafgiftsfonden for landbrug er det, udover Landbrug & Fødevarer, Økologisk Landsforening og Bæredygtigt Landbrug, der har udtaleret.
I Promilleafgiftsfonden for frugtavlen og gartneribruget er det, udover Landbrug & Fødevarer og Økologisk Landsforening, brancheorganisationen Dansk Gartneri, der har udtaleret.
I Fonden for økologisk landbrug er det Landbrug & Fødevarer og Økologisk Landsforening, der i enighed udtaler sig til brug for udpegning af bestyrelsens medlemmer fra erhvervssiden.
Kravet om en enig udtalelse sikrer en afbalancering de forskellige aktører imellem.
Med lovforslaget ændres derimod på de organisationer, der er udtaleberettigede på den offentlige side i de to promilleafgiftsfonde og Fonden for økologisk landbrug, idet Danmarks Naturfredningsforening og Dyrenes Beskyttelse foreslås tillagt udtaleret.
Hermed sikres en bredere repræsentation af samfundsmæssige interesser i fondsbestyrelserne.
Hver organisation udtaler sig herefter om 1 bestyrelsesmedlem hver.
Såfremt en udbetaleberettiget organisation ikke udtaler sig om et bestyrelsesmedlem, udtaler de øvrige organisationer sig i fællesskab om bestyrelsesmedlemmet.
I sidstnævnte tilfælde forudsættes det, at udpegningsproceduren vil foregå ved, at de offentlige organisationer i fællesskab peger på én person, der vurderes at have det fornødne faglige kendskab til det pågældende fondsområde.
Forslaget betyder, at der - uanset den aktuelle udpegningsperiode, der indledtes i november 2012 - vil skulle ske nyudpegning af bestyrelserne for de to promilleafgiftsfonde og Fonden for økologisk landbrug.
Efter landbrugsstøtteloven udpeges fondenes bestyrelser for en periode på 4 år.
De nye bestyrelser udpeges imidlertid første gang med funktionsperioden 1. januar 2016 til 31. oktober 2020. Herefter vil bestyrelserne for de to promilleafgiftsfonde og Fonden for økologisk landbrug få samme funktionsperiode som bestyrelserne for produktionsafgiftsfondene.
 Som følge af forslaget vil der endvidere skulle ske konsekvenstilpasninger af vedtægterne for de to promilleafgiftsfonde og Fonden for økologisk landbrug.
 Lovforslaget indebærer ingen ændringer af reglerne for sammensætning af bestyrelserne for produktionsafgiftsfondene.
2.3.2 Sekretariatsbetjening af fondenes bestyrelser 2.3.2.1 Gældende ret Sekretariatsbetjeningen af fondsbestyrelserne er ikke udtrykkeligt reguleret i landbrugsstøtteloven, men som det har været praktiseret igennem årene, er det erhvervets organisationer (Landbrug & Fødevarer m.fl.), der varetager betjeningen af de enkelte fondes bestyrelser.
Erhvervet betaler fondenes administrationsudgifter.
2.3.2.2 Den foreslåede ordning Det foreslås at henlægge sekretariatsbetjeningen af bestyrelserne for de to promilleafgiftsfonde og Fonden for økologisk landbrug til Fødevareministeriet, i praksis NaturErhvervstyrelsen.
Forslaget om en henlæggelse af sekretariatsbetjeningen til Fødevareministeriet vil understøtte de tre fondes uafhængighed.
Forslaget indebærer således, at fondene ikke længere sekretariatsbetjenes af erhvervets organisationer.
Flytningen af fondenes sekretariatsbetjening til NaturErhvervstyrelsen betyder samtidig, at fondenes administrationsudgifter ikke længere vil blive dækket af erhvervet, som det hidtil har været tilfældet.
Omkostningerne til administrationen af de tre fonde foreslås derfor med dette lovforslag finansieret af fondsmidlerne, hvilket de gældende regler ikke giver mulighed for.
Til dækning af NaturErhvervstyrelsens administrationsomkostninger, herunder lønudgifter, til varetagelse af sekretariatsfunktionen for fondenes bestyrelser kan der overføres op til 3 pct. af fondsmidlerne, dog maksimalt svarende til den faktiske udgift.
Det er fondsbestyrelserne, der har beslutningskompetencen inden for de lovgivningsmæssige rammer.
Bestyrelserne sekretariatsbetjenes i deres arbejde af NaturErhvervstyrelsen.
Varetagelse af opgaver, der vedrører sekretariatsbetjeningen af bestyrelserne, sker med reference til bestyrelserne.
 Endelig præciseres det i forslaget, at sekretariatsbetjeningen af bestyrelserne for produktionsafgiftsfondene som hidtil varetages af erhvervets organisationer.
2.3.3 Strategi og handlingsplaner 2.3.3.1 Gældende ret Fondene yder efter ansøgning tilskud til erhvervs- og fødevarerelaterede aktiviteter inden for de formål, som er fastsat i landbrugsstøtteloven.
Aktiviteterne fremgår af de årlige budgetter og regnskaber for de enkelte fonde, der godkendes af fødevareministeren.
Fondene er ikke forpligtet til at udarbejde strategier, der rækker længere end et givent budgetår, ligesom der ikke stilles krav om udarbejdelse af konkrete handlingsplaner.
2.3.3.2 Den foreslåede ordning Det foreslås, at bestyrelserne for Promilleafgiftsfonden for landbrug, Promilleafgiftsfonden for frugtavlen og gartneribruget samt Fonden for økologisk landbrug skal udarbejde forslag til en flerårig strategi inden for de formål, der er fastsat i landbrugsstøtteloven, samt forslag til 1-årige handlingsplaner.
Bestyrelserne skal i strategien identificere hovedudfordringer og særlige indsatsområder.
I handlingsplanen udmøntes konkrete indsatsområder, som danner grundlag for bestyrelsernes indkaldelse af ansøgninger om tilskud.
Fødevareministeren godkender bestyrelsernes forslag til strategi og handlingsplaner.
 Strategien forudsættes som udgangspunkt at være 4-årig, dog første gang 5-årig, således at strategien følger den første udpegningsperiode (1. januar 2016 - 31. oktober 2020) for fondsbestyrelserne.
2.3.4 Ajourføring af lovens bestemmelser om promillemidlerne 2.3.4.1 Gældende ret Fødevareministeriet har siden 1996 fra Skatteministeriet modtaget en andel af de midler, som indbetales til statskassen i henhold til lov om afgift af bekæmpelsesmidler, jf. lovbekendtgørelse nr. 57 af 30. januar 2008 med senere ændringer.
Oprindeligt svarede det beløb, der blev overført til Fødevareministeriet, til 4,3 promille af den afgiftspligtige grundværdi på landbrugs- og gartneriejendomme.
Dette blev senere ændret til en fast procentdel af afgiftsprovenuet (83 pct.).
Den nuværende bestemmelse i landbrugsstøttelovens § 6, stk. 2, om overførsel fra Skatteministeriet af pesticidafgiftsprovenu (promillemidler) indførtes ved en ændring af landbrugsstøtteloven i 2009, jf. lov nr. 1513 af 27. december 2009, hvor grundlaget for overførsel af provenuet af pesticidafgifterne ændredes fra at udgøre den nævnte faste procentdel af afgiftsprovenuet (83 pct.) til at udgøre en andel af pesticidafgiftsprovenuet.
Som led i Grøn Vækst aftalen blev det samtidig fastsat, at den overførte andel til Fødevareministeriet fordeles med et beløb på 250 mio. kr. til promilleafgiftsfondene og Fonden for økologisk landbrug, mens resten af beløbet fra Skatteministeriet optages under Fødevareministeriet på finanslovens § 24 til finansiering af Grøn Vækst initiativer mv.
Bestemmelsen i landbrugsstøtteloven om overførsel fra Skatteministeriet er fraveget fra 2014 ved tekstanmærkning nr. 160 ad § 24.24.51 i finansloven for 2014 og 2015, således at Fødevareministeriet fremover modtager en årlig bevilling i stedet for den interne statslige overførselsindtægt.
Denne ordning indarbejdes nu med forslaget i landbrugsstøtteloven.
2.3.4.2 Den foreslåede ordning Lovforslagspunktet er en følge af den finanslovsmæssige omlægning af Fødevareministeriets andel af midler, som overføres fra finanslovens § 38. Skatter og afgifter fra pesticidafgiftsordningen, til en årlig bevilling. Ændringen af landbrugsstøttelovens bestemmelse om overførsel fra Skatteministeriet er allerede gennemført ved tekstanmærkning nr. 160 i finansloven for 2014, og som det fremgår af anmærkningen til tekstanmærkningen, vil tekstanmærkningen være gældende, indtil der gennemføres en ændring af landbrugsstøtteloven.
 Omlægningen af overførslen betyder, at der fremover indgår en årlig bevilling, som en del af Fødevareministeriets nettoramme på finanslovens § 24, i stedet for den interne statslige overførselsindtægt fra § 38. Skatter og afgifter.
Forslaget indebærer således ingen ændring af Fødevareministeriets andel af pesticidafgiftsprovenuet, der indbetales til statskassen, eller af fordelingen af bevillingen.
Den nuværende fordelingsmodel for pesticidafgiftsprovenuets anvendelse mellem promilleafgiftsfondene, Fonden for økologisk landbrug og Fødevareministeriet blev fastlagt ved ændringen af landbrugsstøtteloven i 2009, jf. lov nr. 1513 af 27. december 2009. Det vil sige forlods 250 mio. kr. årligt til fondene, mens restbeløbet optages under Fødevareministeriet til finansiering af Grøn Vækst initiativer mv.
2.3.5 Navneændring 2.3.5.1 Gældende ret De 2 promilleafgiftsfondes navne afspejler den historiske bagrund for fondenes finansiering, idet den andel af pesticidafgiftsprovenuet, som tidligere blev overført til Fødevareministeriet, oprindeligt svarede til 4,3 promille af den afgiftspligtige grundværdi på landbrugs- og gartneriejendomme  heraf betegnelsen promillemidler og promilleafgiftsfonde.
Promilleafgiftsfondene og Fonden for økologisk landbrug ledes af fondsbestyrelser, som udpeges af fødevareministeren efter udtalelse fra en række erhvervsorganisationer og offentlige organisationer.
Forbrugerrådet (nu: Forbrugerrådet Tænk) er en af de offentlige organisationer, der i medfør af landbrugsstøttelovens regler udtaler sig om hver bestyrelses medlemmer på den offentlige side.
I medfør af landbrugsstøttelovens § 2, stk. 1, kan fødevareministeren nedsætte et udvalg, det såkaldte § 2-udvalg, hvis opgave er at rådgive ministeren med hensyn til Det Europæiske Fællesskabs landbrugspolitik samt tilrettelæggelse af administrationen heraf.
Udvalget afgiver herunder høringssvar til forslag til rådsvedtagelser i EU til brug for forelæggelse for Folketingets Europaudvalg i medfør af Lov om Danmarks tiltrædelse af De europæiske Fællesskaber.
Udvalget har 24 medlemmer, der er udpeget efter indstilling fra fødevareerhvervenes organisationer samt repræsentanter for arbejdstagere, forbrugere og miljøinteresser.
Det følger af landbrugsstøttelovens § 2, stk. 2, at Forbrugerrådet (nu: Forbrugerrådet Tænk) udpeger 1 medlem.
2.3.5.2 Den foreslåede ordning Det foreslås, at navnene på Promilleafgiftsfonden for landbrug og Promilleafgiftsfonden for frugtavlen og gartneribruget ændres til henholdsvis Landbrugets UdviklingsFond og Gartneriets UdviklingsFond, således at navnene afspejler fondenes formål i stedet for den historiske baggrund for midlerne.
Navneændringerne underbygger i øvrigt lovforslagets overordnede formål om bedre samordning mellem fondenes aktiviteter og Fødevareministeriets øvrige aktiviteter, herunder projektstøtteordningerne under Grønt Udviklings- og Demonstrationsprogram (GUDP), jf. lov nr. 1502 af 27. december 2009, og Landdistriktsprogrammet.
Forbrugerrådet har i 2013 skiftet navn til Forbrugerrådet Tænk.
Lovforslaget indebærer således en ajourføring af de bestemmelser i landbrugsstøtteloven, hvor navnet på organisationen er nævnt.
2.4 Formkrav til klager 2.4.1 Gældende ret Fødevareministeren har med den gældende klage- og delegationsbestemmelse i landbrugsstøttelovens § 22 hjemmel til at fastsætte regler om adgang til at klage over afgørelser efter loven, om begrænsning af klageadgangen, herunder om afskæring af klageadgangen, og om remonstration m.v.
Fødevareministeriet har etableret et klagesystem, hvorefter afgørelser truffet af ministeriets styrelser kan påklages til Fødevareministeriets Klagecenter, som er en selvstændig rekursmyndighed under Fødevareministeriet.
Klagecentrets afgørelser kan indbringes for domstolene.
2.4.2 Den foreslåede ordning Med lovforslaget foreslås det, at fødevareministeren med henblik på at effektivisere klagesagsbehandlingen bemyndiges til at fastsætte regler om formkrav til klager over afgørelser efter loven, f.eks. anvendelse af et klageskema, og krav om skriftlig indgivelse af klagen.
3. Økonomiske og administrative konsekvenser for det offentlige Forslaget indebærer, at NaturErhvervstyrelsen til dækning af administrationsomkostningerne, herunder lønudgifter, til varetagelse af sekretariatsbetjeningen for fondene, kan overføre op til 3 pct. af fondsmidlerne, dog maksimalt svarende til de faktiske omkostninger.
Beløbet reguleres ved en særlig bevillingsbestemmelse på finansloven.
 Herudover har forslaget ingen økonomiske eller administrative konsekvenser for det offentlige.
 4. Økonomiske og administrative konsekvenser for erhvervslivet m.v.
 Ændringen af landbrugsstøtteloven vurderes at være neutral i forhold til de økonomiske konsekvenser for erhvervet.
Forslaget har i udkast været sendt til Erhvervsstyrelsens Team Effektiv Regulering (TER) med henblik på vurdering af, om forslaget skal forelægges for Erhvervs- og Vækstministeriets virksomhedspanel.
Styrelsen vurderer, at forslaget ikke indeholder administrative konsekvenser for det danske erhvervsliv.
5. Administrative konsekvenser for borgerne Forslaget har ikke administrative konsekvenser for borgerne.
6. Miljømæssige konsekvenser Forslaget har ikke miljømæssige konsekvenser.
7. Forholdet til EU-retten Forslaget indeholder alene terminologiske ajourføringer som konsekvens af ændringer i lovens EU-retlige grundlag.
 8. Hørte myndigheder og organisationer m.v.
 Et udkast til lovforslag har i perioden fra den 21. oktober 2014 til den 19. november 2014 været sendt i høring hos følgende myndigheder og organisationer m.v.: Arbejderbevægelsens Erhvervsråd, Bæredygtigt Landbrug, Danmarks Naturfredningsforening, Dansk Gartneri, Datatilsynet, Det Frie Forskningsråd, Dyrenes Beskyttelse, Fonden for økologisk landbrug, Forbrugerrådet Tænk, Gartneribrugets Afsætningsudvalg, KL, Landbrug & Fødevarer, Promilleafgiftsfonden for frugtavlen og gartneribruget, Promilleafgiftsfonden for landbrug og Økologisk Landsforening.
9. Sammenfattende skema Positive konsekvenser/mindreudgifter Negative konsekvenser/merudgifter Bemærkninger til lovforslagets enkelte bestemmelser Til § 1 Til nr. 1-3 Det foreslås at erstatte »Det Europæiske Fællesskab« med »Den Europæiske Union«, »Det Europæiske Fællesskabs« med »Den Europæiske Unions« og »EF« med »EU« overalt i loven.
Med vedtagelsen af Lissabontraktaten, EU-tidende nr.
C 306 af 14. december 2007 udgik Fællesskabet og erstattedes af Unionen.
Forslaget vil ikke medføre nogen materiel ændring af bestemmelserne.
Til nr. 4 Som anført i de almindelige bemærkninger i pkt. 2.1.1 er de hidtidige sektorspecifikke markedsordninger for landbrugsvarer i meget vidt omfang blevet afløst af mere generelle ordninger med støtte direkte til landbrugerne  på et afkoblet grundlag, det vil sige uafhængigt af produktionen.
Teksten i lovens § 1, stk. 1, nr. 1, er derfor ikke længere retvisende.
Det foreslås derfor, at der tilføjes et nyt nr. 1, der præciserer, at støtteordninger finansieret af Den Europæiske Garantifond for Landbruget er omfattet af lovens § 1. Markedsordninger for landbrugsvarer vil fortsat være omfattet.
Der er således ikke tale om en materiel ændring men alene om en præcisering af de EU-støtteordninger, som er omfattet af loven.
Til nr. 5 Med forslaget til § 1 a, stk. 1, bemyndiges fødevareministeren til at kunne fastsætte regler om, at al skriftlig kommunikation til og fra Fødevareministeriet om forhold omfattet af landbrugsstøtteloven eller af regler udstedt i medfør af loven skal foregå digitalt.
 Loven administreres af NaturErhvervstyrelsen, og bemyndigelsen påtænkes udnyttet således, at pligten til at kommunikere digitalt mellem styrelsen og virksomhederne m.v. også omfatter kommunikation mellem styrelsen og en rådgiver, f.eks. en konsulent, advokat eller lign., som optræder på virksomhedens eller borgerens vegne over for styrelsen.
 Kravet om digital kommunikation vil blive udmøntet løbende i takt med, at de digitale løsninger er på plads, og den fornødne teknologi er til stede.
 Kravet indebærer bl.a., at skriftlige henvendelser m.v. til NaturErhvervstyrelsen om forhold, som er omfattet af loven eller af regler, som er udstedt i medfør af loven, ikke anses for behørigt modtaget i styrelsen, hvis de indsendes på anden vis end den foreskrevne digitale måde.
Det forslåede krav om, at al kommunikation skal ske digitalt til og fra Fødevareministeriet, er en fravigelse af det almindelige forvaltningsretlige udgangspunkt om, at der er formfrihed for virksomheden eller borgeren til at henvende sig til offentlige myndigheder, som virksomheden eller borgeren vil.
Dette følger blandt andet af lovbemærkningerne til Forvaltningslovens § 32 a, jf.
L 72 2001/2.
Forvaltningslovens § 32 a giver mulighed for, at vedkommende minister kan fastsætte regler om ret til at anvende digital kommunikation ved henvendelser til den offentlige forvaltning og om de nærmere vilkår herfor, herunder fravige formkrav i lovgivningen, der hindrer anvendelsen af digital kommunikation.
Forvaltningslovens § 32 a åbner imidlertid alene op for, at der kan fastsættes regler, der giver virksomheden eller borgeren en ret til at kommunikere digitalt med det offentlige, men ikke mulighed for at fastsætte en pligt for virksomheden eller borgeren til at kommunikere digitalt.
Derfor foreslås det med dette lovforslag at etablere hjemmel til at kræve, at det bliver obligatorisk for virksomhederne eller borgerne at kommunikere digitalt med Fødevareministeriet om forhold omfattet af landbrugsstøtteloven eller regler udstedt i medfør af loven, herunder at anvende de digitale selvbetjeningsløsninger, som Fødevareministeriet stiller til rådighed.
Hvis en henvendelse sendes på anden måde end den foreskrevne digitale måde, eksempelvis pr. brev, følger det af den almindelige vejledningspligt, jf. forvaltningslovens § 7, stk. 1, at myndigheden har pligt til at vejlede om, hvorledes manglerne kan afhjælpes.
Kun hvis der, f.eks. inden for en fastsat frist, ikke er rettet på de mangler, den pågældende ved vejledning er gjort opmærksom på, kan henvendelsen afvises eller oplysningerne anses for ikke at være modtaget.  Det er lagt til grund, at en afvisning af at tage en sag under realitetsbehandling på grund af manglende anvendelse af den obligatoriske digitale kommunikation er en afgørelse og indebærer en sagsbehandling, der følger de almindelige forvaltningsretlige regler og principper om eksempelvis partshøring og begrundelse.
Det er ikke hensigten med indførelse af krav om digital kommunikation at ændre på, hvordan den offentlige myndighed håndterer situationer, hvor virksomheden eller borgeren overskrider en eventuel frist.
Der vil således i samme omfang som hidtil kunne tages hensyn til årsagen til, at en frist ikke er overholdt.
 De sanktioner, der i dag er knyttet til manglende indberetning eller indsendelse i papirform, vil også finde anvendelse, når indberetning eller indsendelse ikke sker i overensstemmelse med de krav om digital indberetning, der fastsættes i bekendtgørelse i henhold til dette lovforslag.
 Af bekendtgørelserne, der udmønter bemyndigelsen, vil det komme til at fremgå, hvem der omfattes af pligten til at kommunikere digitalt med Fødevareministeriet, om hvilke forhold og på hvilken måde.
Med den foreslåede udformning af bestemmelsen som en bemyndigelse er det muligt ved bekendtgørelse at fastsætte regler om, at visse grupper ikke skal være omfattet af kravet om pligtmæssig digital kommunikation.
Undtagelsesmuligheden tænkes at have en yderst begrænset rækkevidde.
Herudover vil det være muligt for virksomheder eller borgere efter ansøgning at opnå dispensation fra kravet om digital kommunikation.
Dispensation vil kun undtagelsesvist blive givet, f.eks. til de jordbrugere, der bor i områder, hvor det er teknisk problematisk at koble sig på internettet.
Hvad angår fritagelse for tilslutning til Offentlig Digital Post, henvises der i det hele til de regler, som Finansministeriet og Erhvervs- og Vækstministeriet har fastsat om hhv. fritagelse af fysiske personer fra tilslutning til Offentlig Digital Post m.v. og fritagelse af juridiske enheder med CVR-nummer samt fysiske personer med erhvervsaktiviteter for tilslutning til Offentlig Digital Post.
Fritagelse for tilslutning til Offentlig Digital Post medfører ikke samtidig fritagelse for pligten til at benytte en af Fødevareministeriet etableret portalløsning til kommunikation vedrørende forhold omfattet af landbrugsstøtteloven.
Det forhold, at en virksomhed eller en borger oplever, at den pågældendes egen computer ikke fungerer, at den pågældende har mistet koden til sin digitale signatur eller oplever lignende hindringer, som det er op til den pågældende at overvinde, kan ikke føre til fritagelse for pligten til digital kommunikation.
I så fald må den pågældende eksempelvis anmode en rådgiver om at varetage kommunikationen på den pågældendes vegne.
 Efter forslaget til stk. 2 bemyndiges fødevareministeren endvidere til at kunne fastsætte regler om vilkår og formater for anvendelse af digital kommunikation.
 Der er ikke ved de foreslåede formkrav om anvendelse af digital kommunikation lagt op til at ændre grundlæggende forvaltningsretlige regler eller principper om eksempelvis notatpligten, myndighedernes vejledningspligt, pligten til at oplyse en sag tilstrækkeligt m.v.
Der vil efter forslaget kunne stilles krav om, at virksomheder og borgere oplyser en e-mailadresse, som NaturErhvervstyrelsen kan anvende til kontakt i forbindelse med behandlingen af en konkret sag eller henvendelse.
Dette forventes i praksis at være vedkommende virksomheds eller borgers e-mailadresse i Offentlig Digital Post.
 Der vil også kunne stilles krav om anvendelse af digital signatur eller lignende i forbindelse med andre former for digital kommunikation, eksempelvis via digitale selvbetjeningsløsninger, så NaturErhvervstyrelsen har sikkerhed for, at afsenderen er den, som vedkommende giver sig ud for at være.
 Der kan efter forslaget ved bekendtgørelse stilles krav om, at virksomheden skal anvende bestemte it-systemer og særlige digitale formater for at sikre, at styrelsen kan håndtere de modtagne indberetninger.
 Endelig henledes opmærksomheden på, at NaturErhvervstyrelsen, som offentlig myndighed, fortsat vil skulle iagttage persondataloven, jf. lov nr. 429 af 31. maj 2000 om behandling af personoplysninger, i forbindelse med håndtering af oplysninger, som indsendes digitalt, samt ved udvikling og implementering af digitale selvbetjeningsløsninger.
Med stk. 3 foreslås det fastlagt, hvornår en digital meddelelse må anses for at være kommet frem til adressaten for meddelelsen, det vil sige modtageren af meddelelsen.
Meddelelsen anses for at være kommet frem til adressaten for meddelelsen, når den er tilgængelig for adressaten.
Meddelelsen anses for at være tilgængelig for adressaten fra det tidspunkt, hvor adressaten har mulighed for at gøre sig bekendt med indholdet af meddelelsen.
Det er således uden betydning, om eller hvornår adressaten gør sig bekendt med indholdet af meddelelsen.
Det vil sige med samme retsvirkninger som fysisk post, der anses for at være kommet frem, når den pågældende meddelelse m.v. er lagt i modtagerens fysiske postkasse.
 Det er i denne forbindelse uden betydning, om adressaten for myndighedens meddelelse har bragt sig i stand til at tilgå meddelelsen, f.eks. hvis modtageren af en meddelelse, som myndigheden har sendt til den pågældende via den offentlige digitale postløsning, ikke har skaffet sig den fornødne offentlige digitale signatur til at modtage meddelelser i den offentlige digitale postløsning, jf. lov om Offentlig Digital Post, eller modtageren i sit elektroniske system har installeret anordninger (spamfiltre, firewalls osv.), som afviser at modtage meddelelser.
 Det er endvidere uden betydning, om adressaten oplever, at vedkommendes egen computer ikke fungerer, at vedkommende har mistet koden til sin digitale signatur eller oplever lignende hindringer, som det er op til adressaten at overvinde.
 Bestemmelsen finder anvendelse både på meddelelser, som frivilligt sendes digitalt, og på meddelelser, som det er obligatorisk at sende digitalt.
En meddelelse vil normalt være tilgængelig for NaturErhvervstyrelsen på det tidspunkt, hvor styrelsen kan behandle meddelelsen.
Dette tidspunkt vil normalt blive registreret automatisk i en modtagelsesanordning eller et datasystem.
En meddelelse, der først er tilgængelig efter kl. 24.00, anses normalt først for modtaget den dag, meddelelsen er tilgængelig, uanset om afsenderen betragter meddelelsen som sendt før kl. 24.00.
IT-problemer hos NaturErhvervstyrelsen (nedbrud, midlertidig kapacitetsnedgang m.v.) kan betyde, at en digital meddelelse ikke kan afleveres til NaturErhvervstyrelsen.
Opstår problemer tæt på fristen for indgivelsen af meddelelsen, og kan problemerne føre til, at fristen for indgivelse af meddelelsen ikke kan overholdes, anses meddelelsen for at være kommet frem inden for fristen, hvis den gøres tilgængelig for styrelsen inden for en rimelig tid efter, at forhindringen er ophørt.
Kan modtagelsestidspunktet for en digital meddelelse til en myndighed ikke fastlægges som følge af problemer med myndighedens it-system eller andre lignende problemer, må meddelelsen anses for at være kommet frem på det tidspunkt, hvor meddelelsen blev afsendt, hvis der kan fremskaffes pålidelige oplysninger om afsendelsestidspunktet.
Det vil således ikke kunne komme virksomheden til skade, at indberetning modtages efter fristens udløb, hvis dette skyldes systemnedbrud hos myndigheden.
Bestemmelsen i stk. 4 vedrører fravigelse af underskriftskrav for dokumenter, der er udstedt af andre end Fødevareministeriet, hvor det efter loven eller regler udstedt i medfør af loven er krævet, at dokumentet er underskrevet.
Underskriftskravet kan fremgå udtrykkeligt eller forudsætningsvist af de pågældende regler.
 For at der ikke skal kunne opstå tvivl om, at virksomheder og borgere kan opfylde underskriftskravet på anden måde end ved personlig underskrift, foreslås det, at der indsættes en bestemmelse om, at underskriftskravet kan opfyldes ved, at underskriveren anvender en teknik, der sikrer entydig identifikation af den pågældende, f.eks. digital signatur.
Samtidig foreslås det i stk. 5, at der kan fastsættes nærmere regler om, hvordan kravet om personlig underskrift kan opfyldes eksempelvis ved, at den pågældende underskriver et fysisk dokument og indscanner dokumentet som en pdf-fil.
På tilsvarende måde vil der kunne forekomme tilfælde, hvor en ansøgning til Fødevareministeriet skal være ledsaget f.eks. af en tilladelse fra en kommune.
Sådanne originale tilladelser og lignende udstedt af andre myndigheder skal kunne indsendes som bilag til en ansøgning til Fødevareministeriet, f.eks. i indscannet form.
 Endvidere kan der stilles krav om, at virksomheder eller fysiske personer, som indsender dokumenter til en myndighed uden personlige underskrifter, skal opbevare et eksemplar af det pågældende dokument forsynet med originale underskrifter, som myndigheden kan forlange at få forevist i kontroløjemed.
Til nr. 6 De udtaleberettigede organisationer på den offentlige side i relation til fødevareministerens udpegning af bestyrelsesmedlemmer i produktions- og promilleafgiftsfondene på jordbrugsområdet er Forbrugerrådet, Arbejderbevægelsens Erhvervsråd og Det Frie Forskningsråd.
Som en konsekvens af Forbrugerrådets navneændring ændres "Forbrugerrådet" til "Forbrugerrådet Tænk".
Endvidere udpeger Forbrugerrådet 1 medlem af det såkaldte § 2-udvalg, jf. landbrugsstøttelovens § 2, stk. 2. Som en konsekvens af navneændringen ændres også Forbrugerrådet til Forbrugerrådet Tænk i forhold til udpegning af bestyrelsesmedlemmer af § 2-udvalget.
Herudover tilsigter lovforslaget ikke nogen ændringer i udvalgets sammensætning.
Til nr. 7 De 2 promilleafgiftsfondes navne afspejler fondenes historiske baggrund, idet den andel af pesticidafgiftsprovenuet, som oprindeligt blev overført til Fødevareministeriet, svarede til 4,3 promille af den afgiftspligtige grundværdi på landbrugs- og gartneriejendomme  heraf betegnelsen promillemidler og promilleafgiftsfonde.
 Som led i den generelle ajourføring af loven foreslås det, at Promilleafgiftsfonden for landbrug ændrer navn til Landbrugets UdviklingsFond, og Promilleafgiftsfonden for frugtavlen og gartneribruget ændrer navn til Gartneriets UdviklingsFond, således at fondenes navne afspejler udviklingsformålet, jf. pkt. 2.3.1.1 i de almindelige bemærkninger, i stedet for at referere til de historiske forhold.
Til nr. 8 Der er tale om en konsekvensændring som følge af den finanslovsmæssige omlægning af Fødevareministeriets andel af midler, som overføres fra finanslovens § 38. Skatter og afgifter fra pesticidafgiftsordningen, jf. tekstanmærkning nr. 160 i finansloven for 2014 og 2015.
Til nr. 9 Der er tale om en konsekvensændring som følge af forslaget om navneændringer for Promilleafgiftsfonden for landbrug og Promilleafgiftsfonden for frugtavlen og gartneribruget.
Der henvises i øvrigt til bemærkningerne til ændringsforslag nr. 7.
Til nr. 10 I lovforslagets § 1, nr. 11, foreslås det, at administrationen af Promilleafgiftsfonden for landbrug, Promilleafgiftsfonden for frugtavlen og gartneribruget samt Fonden for økologisk landbrug fremover varetages af Fødevareministeriet, i praksis NaturErhvervstyrelsen.
Henlæggelse af sekretariatsbetjeningen til NaturErhvervstyrelsen betyder, at erhvervet ikke som hidtil dækker administrationsomkostningerne.
Det foreslås derfor, at der indføres hjemmel til at tillade finansiering af fondenes administrationsomkostninger med fondsmidler, hvilket de gældende regler ikke giver mulighed for.
Til dækning af administrationsomkostningerne, herunder lønudgifterne, til varetagelse af sekretariatsfunktionen for fondsbestyrelserne overføres op til 3 pct. af fondsmidlerne til NaturErhvervstyrelsen, dog maksimalt svarende til de faktiske udgifter.
Beløbet reguleres ved en særlig bevillingsbestemmelse på finansloven.
 Samtidig præciseres det, at administrationsomkostningerne for jordbrugets 12 produktionsafgiftsfonde fortsat dækkes af erhvervet, dvs. de brancheorganisationer, som sekretariatsbetjener fondenes bestyrelser.
Til nr. 11 Det foreslås, at § 8, stk. 3, affattes således, at bestyrelsen for Fonden for økologisk landbrug får samme sammensætning som bestyrelserne i de to promilleafgiftsfonde.
Bestyrelsen for Fonden for økologisk landbrug er efter de gældende regler sammensat ligesom produktionsafgiftsfondene, dvs. med 2/3 repræsentation fra erhvervet og 1/3 fra offentlige interesser.
Den foreslåede ændrede sammensætning af bestyrelsen indebærer, at Fonden for økologisk landbrug får 12 medlemmer, heraf en ministerudpeget formand, 6 medlemmer fra erhvervet og 5 medlemmer fra offentlige interesser.
Forslaget betyder en mere afbalanceret repræsentation af erhvervsinteresser og offentlige interesser og skal ses i lyset af, at fonden ligesom promilleafgiftsfondene er finansieret af offentlige midler (pesticidafgiftsmidler).
Forslaget indebærer desuden, at bestyrelsesformanden i de to promilleafgiftsfonde og Fonden for økologisk landbrug fremover skal udpeges af fødevareministeren.
Forslaget vil sikre formandens uafhængighed af erhvervet, da formanden ikke længere vil skulle vælges blandt erhvervets repræsentanter.
Fødevareministeren kan endvidere bestemme, at samme person kan varetage mere end ét formandskab, f.eks. af hensyn til en bedre samordning mellem fondenes aktiviteter.
Fødevareministeren vælger formanden under hensyn til den pågældende persons viden og andre relevante forudsætninger for at kunne varetage erhvervet.
Herunder lægges vægt på bred samfundsmæssig og politisk indsigt, indsigt i fødevaresektoren og dennes globale udfordringer samt forståelse for udvikling og innovation.
Hertil kommer generel forretningsforståelse og gode formidlingsevner.
Formanden kan fortsat genudpeges efter udløbet af en udpegningsperiode, hvilket er i overensstemmelse med de gældende fondsvedtægter.
Promilleafgiftsfondene har efter de gældende regler 11 medlemmer.
Ved den foreslåede bestemmelse får alle tre fonde en bestyrelse på 12 medlemmer.
I tilfælde af stemmelighed er bestyrelsesformandens stemme udslagsgivende, hvilket vil skulle fastsættes i fondenes vedtægter.
Med lovforslaget er der ikke tilsigtet en ændring af de udtaleberettigede organisationer fra erhvervssiden.
I de to promilleafgiftsfonde er det således fortsat Landbrug & Fødevarer og repræsentative producent- og brancheorganisationer, herunder økologiske producenter, der udtaler sig i enighed om hver bestyrelses medlemmer.
I Promilleafgiftsfonden for landbrug er det, udover Landbrug & Fødevarer, Økologisk Landsforening og Bæredygtigt Landbrug, der har udtaleret.
I Promilleafgiftsfonden for frugtavlen og gartneribruget er det, udover Landbrug & Fødevarer og Økologisk Landsforening, brancheorganisationen Dansk Gartneri, der har udtaleret.
I Fonden for økologisk landbrug er det Landbrug & Fødevarer og Økologisk Landsforening, der i enighed udtaler sig til brug for udpegning af bestyrelsens medlemmer fra erhvervssiden.
Kravet om en enig udtalelse sikrer en afbalancering de forskellige aktører imellem.
De udtaleberettigede organisationer på den offentlige side er Forbrugerrådet Tænk, Arbejderbevægelsens Erhvervsråd og Det Frie Forskningsråd.
Det har hidtil betydet, at 3 udtaleberettigede organisationer skulle indstille 5 bestyrelsesmedlemmer.
I praksis har udpegningsproceduren for det offentliges bestyrelsesmedlemmer foregået ved, at de offentlige organisationer hver især har peget på personer, der vurderes at have det fornødne faglige kendskab til det pågældende fondsområde, hvorefter der sendes en fælles indstilling til fødevareministeren.
 Med lovforslaget udvides kredsen af udtaleberettigede organisationer for de to promilleafgiftsfonde og Fonden for økologisk landbrug med Danmarks Naturfredningsforening og Dyrenes Beskyttelse, således at der sikres en bredere repræsentation af samfundsmæssige interesser i fondsbestyrelserne på den offentlige side.
Lovforslaget indebærer, at de udtaleberettigede organisationer på den offentlige side skal indstille 1 medlem hver til de 3 fondsbestyrelser.
Såfremt en organisation ikke udtaler sig om et bestyrelsesmedlem, udtaler de øvrige organisationer sig i fællesskab om dette bestyrelsesmedlem.
I sidstnævnte tilfælde forudsættes det i lighed med de gældende regler, at de udtaleberettigede organisationer sender en fælles indstilling til fødevareministeren.
Med bestemmelsen tages der højde for de situationer, hvor en udtaleberettiget organisation enten ikke ønsker at udtale sig om et bestyrelsesmedlem i en af fondsbestyrelserne eller ophører med at eksistere.
 Endvidere indebærer forslaget en ajourføring foranlediget af Forbrugerrådets navneændring til "Forbrugerrådet Tænk".
 Som en konsekvens af ændringen af lovens § 8, stk. 3, udgår den gældende lovs § 8, stk. 4, og erstattes med den foreslåede bestemmelse om fondenes udarbejdelse af strategi og handlingsplan.
Det foreslås, at bestyrelserne for Promilleafgiftsfonden for landbrug, Promilleafgiftsfonden for frugtavlen og gartneribruget samt Fonden for økologisk landbrug inden for rammerne af de formål, der er fastsat i landbrugsstøtteloven, hver især udarbejder forslag til strategi vedrørende hovedudfordringer og særlige indsatsområder.
Bestyrelserne udarbejder desuden forslag til en handlingsplan for konkrete indsatsområder, som kan danne grundlag for indkaldelse af ansøgninger om tilskud.
Fødevareministeren skal godkende bestyrelsernes forslag til strategi og handlingsplaner.
 Strategi udarbejdes for flerårige perioder, som udgangspunkt for 4 år af gangen dog efter planen første gang for perioden 2016-2020. Handlingsplaner udarbejdes for 1 år af gangen, første gang for 2016.
Det forudsættes, at fondsbestyrelsernes forslag til strategi skal tilvejebringe grundlaget for en bedre samordning mellem Fødevareministeriets aktiviteter på landbrugs- og fødevareområdet og aktiviteterne i de to promilleafgiftsfonde og Fonden for økologisk landbrug.
Bestyrelsernes strategi og handlingsplan skal styrke den strategiske målretning og samspillet mellem fondsmidler og Fødevareministeriets støtteordninger på udvalgte områder.
I forslaget til handlingsplan skal der fastlægges konkrete målsætninger for de enkelte indsatsområder.
Det er i den forbindelse hensigten, at fødevareministeren og bestyrelserne kan have en løbende dialog om erhvervs- og fødevarerelaterede udfordringer, herunder om akutte samfundsmæssige udfordringer og mulighederne for løsning heraf.
Strategi og handlingsplaner skal samtidig være et dynamisk og fleksibelt instrument for fondsadministrationen, som løbende kan tilpasses erhvervets behov efter forudgående godkendelse af fødevareministeren.
 Bestyrelserne skal som led i deres årlige beretninger i årsregnskabet redegøre for gennemførelsen af handlingsplanerne.
Med det foreslåede nye stk. 5 i § 8 samles sekretariatsbetjeningen af bestyrelserne i Promilleafgiftsfonden for landbrug, Promilleafgiftsfonden for frugtavlen og gartneribruget samt Fonden for økologisk landbrug i Fødevareministeriet, i praksis NaturErhvervstyrelsen.
Bestyrelserne for Promilleafgiftsfonden for landbrug og Fonden for økologisk landbrug betjenes i dag af Landbrug & Fødevarer, mens bestyrelsen for Promilleafgiftsfonden for frugtavlen og gartneribruget betjenes af Gartneribrugets Afsætningsudvalg.
Det er fondsbestyrelserne, der har beslutningskompetencen inden for de lovgivningsmæssige rammer.
Bestyrelserne sekretariatsbetjenes i deres arbejde af NaturErhvervstyrelsen.
Varetagelse af opgaver, der vedrører sekretariatsbetjeningen af bestyrelserne, sker med reference til bestyrelserne.
Sekretariatet placeres i NaturErhvervstyrelsen, hvilket overordnet set betyder, at sekretariatsmedarbejderne, herunder sekretariatslederen, er ansat i og af styrelsen.
Sekretariatets medarbejdere arbejder således under de almindelige retningslinjer for embedsmænd og god forvaltningsskik.
Sekretariatet har som hovedopgave at forestå udarbejdelse af udkast til strategier og handlingsplaner, som er omdrejningspunkt for fondenes arbejde.
Desuden bistår sekretariatet med at indhente og prioritere ansøgninger samt med at varetage den daglige praktiske administration (f.eks. indkaldelse af møder, referat, behandle ændringer af tilsagn og foretage udbetalinger).
 Fastlæggelse af de nærmere rammer for sekretariatet, herunder den praktiske tilrettelæggelse af arbejdet frem mod sekretariatets etablering 1. januar 2016, vil ske i dialog og i samarbejde med interessenter fra både erhvervssiden og den offentlige side og vil blive udmøntet ved bekendtgørelse.
Det er endvidere ikke hensigten, at sekretariatsbetjeningen af produktionsafgiftsfondenes bestyrelser skal ændres, og det præciseres derfor med lovforslaget, at bestyrelserne fortsat sekretariatsbetjenes af de respektive brancheorganisationer.
Følgende organisationer sekretariatsbetjener for nærværende bestyrelserne for de i alt 12 produktionsafgiftsfonde på jordbrugsområdet:
Landbrug og Fødevarer: Svineafgiftsfonden, Kvægafgiftsfonden, Fjerkræafgiftsfonden, Hesteafgiftsfonden, Fåreafgiftsfonden og Mælkeafgiftsfonden Gartneribrugets Afsætningsudvalg: Produktionsafgiftsfonden for frugt og gartneriprodukter Brancheudvalget for Frø: Planteforædlingsfonden og Frøafgiftsfonden Dansk Pelsdyravlerforening: Pelsdyrafgiftsfonden Fællessekretariatet ved Kartoffelafgiftsfonden: Kartoffelafgiftsfonden Danske Sukkerroedyrkere: Sukkerroeafgiftsfonden Til nr. 12 Med forslaget til § 22, stk. 2, 3. pkt., foreslås det, at fødevareministeren med henblik på at effektivisere klagesagsbehandlingen kan fastsætte regler om indgivelse af klager, herunder formkrav til klagen, f.eks. anvendelse af særligt klageskema, og krav om skriftlig indgivelse af klagen.
En lignende bestemmelse findes i en række andre af Fødevareministeriets love f.eks. lov om hold af dyr og dyreværnsloven.
Til § 2 Det foreslås, at loven træder i kraft den 1. juni 2015.
Til § 3 Med bestemmelsen i stk. 1, foreslås det, at de eksisterende bestyrelser fortsætter med henblik på at varetage den løbende drift af fondene, herunder gennemføre ansøgningsrunden i 2015 og udarbejde budgetter for 2016, indtil de nye bestyrelser for fondene er udpeget og trådt i funktion.
 Den resterende 4-årige funktionsperiode for bestyrelserne for produktionsafgiftsfondene udløber pr. 31. oktober 2016. Den kommende funktionsperiode udløber pr. 31. oktober 2020.
 Med henblik på fremover at få samme 4-årige funktionsperiode for alle fonde omfattet af loven foreslås det i stk. 2, at de kommende nye bestyrelser for promilleafgiftsfondene og Fonden for økologisk landbrug for første gang udpeges med en funktionsperiode fra den 1. januar 2016 til den 31. oktober 2020. Herefter får bestyrelserne for både promille- og produktionsafgiftsfondene samt Fonden for økologisk landbrug samme funktionsperiode, således at næste funktionsperiode løber fra den 1. november 2020 til den 31. oktober 2024.
 Det foreslås i stk. 3, at de nye bestyrelser for de tre fonde varetager opgaven med udarbejdelse af forslag til strategi og handlingsplan, jf. § 1, nr. 11.
 Det foreslås i stk. 4, at sekretariatsbetjeningen henlægges til Fødevareministeriet, det vil sige NaturErhvervstyrelsen, den 1. januar 2016.
