Fremsat den 21. januar 2010 af Flemming Møller Mortensen (S), Karen Hækkerup (S), Maja Panduro (S) og Julie Skovsby (S) Forslag til folketingsbeslutning om skærpelse af dyreværnsloven i forhold til import m.v. af hunde, hvor stemmebåndet er helt eller delvis fjernet (debarking) Folketinget opfordrer regeringen til inden udgangen af 2010 at fremsætte lovforslag eller foretage de nødvendige administrative ændringer, der sikrer en skærpelse af reglerne om import m.v. af hunde, hvor stemmebåndet er helt eller delvis fjernet (debarking).
Bemærkninger til forslaget Beslutningsforslaget er en delvis uændret genfremsættelse af beslutningsforslag nr.
B 188, folketingsåret 2008-09, Folketingstidende Tillæg A side 6780 og 6781.
Hel eller delvis fjernelse af hundens stemmebånd (debarking) er et uetisk indgreb.
Konsekvensen af indgrebet er, at hunden ikke kan gø eller på anden måde give udtryk for sine naturlige instinkter.
Debarking er dermed stærkt invaliderende for de hunde, der har fået foretaget indgrebet.
 Det er i dag forbudt at få foretaget debarking på hunde i Danmark, jf. dyrevelfærdsloven §§ 1 og 2 og Den Europæiske Konvention af 13. november 1987 om beskyttelse af kæledyr, særlig artikel 10. Der henvises i øvrigt til Det Veterinære Sundhedsråds udtalelse af 19. december 2003 om visse operative indgreb.
Imidlertid er det ikke forbudt at importere debarkerede hunde fra lande, hvor dette indgreb endnu ikke er forbudt, f.eks. fra Canada.
Således findes der i dag flere eksempler på import af debarkerede hunde til Danmark.
 I dag er lovgivningen omkring ørekupering og halekupering strengere end reglerne omkring debarking, til trods for at debarking er det mest omfattende og invaliderende indgreb af de tre.
Hunde, der har fået foretaget halekupering eller ørekupering med det formål at ændre hundens naturlige adfærd, er at anse som »permanent dopede«, hvorefter de får forbud mod at deltage i officielle prøver eller konkurrencer.
Disse regler bør også omfatte debarkerede hunde.
Beslutningsforslaget pålægger derfor regeringen senest med udgangen af 2010 at have taget initiativ til at skærpe reglerne omkring beskyttelsen af hunde ved at  forbyde enhver indførsel af hunde, der har været udsat for debarking, uanset om dette indgreb er foretaget i et land, hvor debarking er tilladt, og  sikre, at lovgivningen fuldt ud sidestiller debarking med ørekupering og halekupering, således at reglerne for halekupering gælder alle tre kuperingsformer.
Skriftlig fremsættelse Flemming Møller Mortensen (S):
 Forslag til folketingsbeslutning om skærpelse af dyreværnsloven i forhold til import m.v. af hunde, hvor stemmebåndet er helt eller delvis fjernet (debarking).
(Beslutningsforslag nr.
B 108).
