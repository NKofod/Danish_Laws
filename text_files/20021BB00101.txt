Fremsat den 26. februar 2003 af  

 Villy Søvndal (SF), Aage Frandsen (SF) og  

 Anne Grete Holmsgaard (SF) Forslag til folketingsbeslutning om eventuelle EU-afstemninger Folketinget pålægger regeringen  

 tidsmæssigt ikke at sammenkæde afstemningen om en ny EU-traktat  

 og en eventuel afstemning om forbeholdene i en alt eller  

 intet-afstemning.
Bemærkninger til forslaget Baggrunden for forslaget er ønsket om  

 at sikre et kvalificeret grundlag for Danmarks fortsatte indflydelse på  

 EUs udvikling.
Danmark kan ved at gå i spidsen skabe resultater  

 og påvirke udviklingen på europæisk plan i den retning, vi  

 som samfund måtte ønske.
Forslagsstillerne mener således,  

 at Danmark fortsat skal diskutere europæisk politik   ikke ud fra, om  

 man skal være med eller ikke med i EU, men ud fra, hvordan Danmark  

 ønsker, EU skal udvikle sig i de kommende år.
 Uanset forskellige vurderinger af de danske forbeholds  

 aktuelle betydning og fremtidige relevans er forslagsstillerne enige om, at  

 en alt eller intet-afstemning, hvor et ønske fra den danske befolkning  

 om en fastholdelse af forbeholdene måtte blive modsvaret af en de  

 facto-udmeldelse af EU, ville være meget ulykkelig for Danmark.
 Forslagsstillerne ønsker derfor en fortsat debat om  

 og problematisering af forbeholdene og deres relevans, men denne debat skal  

 være styret af den indholdsmæssige relevans for de konkrete  

 problemer, forbeholdene måtte give for dansk indflydelse   ikke mindst  

 i forbindelse med ordlyden af den kommende traktat.
 Der er flere grunde til, at en big bang- eller alt eller  

 intet-afstemning vil være overordentlig problematisk for Danmark.
Først og fremmest er det forslagsstillernes  

 opfattelse, at det vil være udtryk for et alvorligt demokratisk  

 problem, hvis et eventuelt befolkningsmæssigt ønske om  

 bevarelsen af ét eller flere forbehold skulle blive tolket umiddelbart  

 som udtryk for et ønske om udmeldelse af EU.
Sættes en eventuel  

 folkeafstemning op som om, et ja til forbeholdene er lig med en udmeldelse af  

 EU, er der grund til at frygte, at en stor gruppe i befolkningen, trods  

 ønsket om bevarelse af ét eller flere forbehold, vil stemme for  

 en afskaffelse for ikke at risikere en EU-udmeldelse.
Forslagsstillerne  

 ønsker således en garanti for, at befolkningen kan blive  

 hørt, uden at det sker med armen vredet om på ryggen.
I den forbindelse finder forslagsstillerne det  

 væsentligt at påpege, at Danmark langt fra er det eneste land med  

 én eller flere undtagelser fra traktaten.
Sverige, Irland, England og  

 Malta har f.eks. også visse undtagelser.
Efter topmødet i København står EU som  

 den samlende ramme om fremtidens europæiske samarbejde, der respekterer  

 de enkelte folks og de enkelte staters nationale egenart.
Der er derfor intet  

 til hinder for, at det nye og udvidede EU med flere regionale og nationale  

 særpræg fortsat kan udvikle sig mod mere demokrati, mere  

 åbenhed, større gennemsigtighed, større samarbejde   og  

 stadig kan rumme modifikationer af traktaten, der imødekommer  

 specifikke behov og problemstillinger hos de enkelte medlemslande, i lighed  

 med de modeller, der eksisterer for en række medlemslande allerede i  

 dag.
Forslagsstillerne finder, at de tidligere afstemninger om  

 forbeholdene, senest om euroen, fortjener at blive taget alvorligt som  

 demokratiske ytringer.
En hurtig afstemning om forbehold, der for relativt  

 nylig har været til demokratisk prøvelse, vil lade hånt om  

 borgernes indflydelse.
Det er blevet hævdet, at Danmark på grund af  

 forbeholdene ikke deltager med troværdighed i vitale  

 EU-spørgsmål.
De mange flotte skudsmål, som det danske  

 EU-formandskab modtog, vidner imidlertid om det modsatte.
Nationale forbehold  

 er derfor ikke eo ipso en begrænsning for visionær, aktiv og  

 konstruktiv deltagelse i det europæiske samarbejde.
De aktuelle danske  

 forbehold skal derfor ikke afskaffes en bloc af ideologiske grunde, men  

 bør hver især vurderes ud fra deres indhold og konsekvenser  

 både for den eksisterende og den kommende traktat.
Skriftlig fremsættelse Villy Søvndal Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om eventuelle  

 EU-afstemninger.
(Beslutningsforslag nr.
B 101).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
