 En sikret, der under barselorlov påtog sig een dags arbejde hos en  

 tidligere arbejdsgiver, fandtes at have afbrudt sit fravær fra arbejdet med  

 den virkning, at hun herefter ikke længere var berettiget til barseldagpenge.
 REDEGØRELSE FOR SAGEN:
En sikret havde været ansat som kontorvikar indtil sommeren 1984, hvor hun  

 blev afskediget.
Hun modtog herefter arbejdsløshedsdagpenge og efter fødsel i  

 oktober 1984 barseldagpenge.
 Efter henvendelse fra sikredes tidligere arbejdsgiver assisterede sikrede  

 i arbejdsgiverens firma den 11. januar 1985, idet firmaet ellers ville have  

 været uden personale denne ene dag.
Den 30. januar 1985 meddelte sikrede socialforvaltningen, at hun havde  

 haft een dags arbejde den 11. januar 1985, hvorned hun havde tjent 475 kr.  

 brutto.
Sikrede regnede med fortsat at kunne få barseldagpenge.
 Socialforvaltningen besluttede at standse udbetalingen af dagpenge fra den  

 10. januar 1985 med den begrundelse, at dagpengeloven ikke giver mulighed for  

 at fortsætte udbetalingen, når arbejdet genoptages inden for orlovsperioden.
Overfor amtsankenævnet anførte sikredes advokat, at sikrede havde opfyldt  

 sin oplysningspligt over for socialforvaltningen, og at hun i god tro havde  

 hjulpet sin tidligere arbejdsgiver.
Det anførtes endvidere, at der ikke var  

 tale om genoptagelse af arbejde, idet sikrede var arbejdsløs inden  

 barselperioden og kun skulle arbejde een dag.
På grund af afgørelsens  

 urimelige konsekvenser fandt advokaten, at der burde være mulighed for at  

 dispensere fra de temmelig snævre regler i dagpengeloven.
 AFGØRELSEN, DER KLAGES OVER:
Amtsankenævnet ændrede socialforvaltningens afgørelse.
Nævnet fandt, at en  

 enkelt dags arbejde ikke skulle betragtes som en genoptagelse af et arbejde,  

 hvorfor sikrede fortsat måtte være berettiget til barseldagpenge efter den  

 10. januar 1985.
 KLAGEN TIL ANKESTYRELSEN:
Socialforvaltningen henviste til en tidligere afgørelse truffet af  

 ankestyrelsen og udsendt som SM D-003-84, hvorefter genoptagelse af  

 bibeskæftigelse 2 timer ugentlig medførte tab af dagpengeret.
Forvaltningen  

 ønskede at få afklaret, om der gjaldt andre bestemmelser for retten til  

 genoptagelse af dagpengeudbetaling, når en kvinde under barselorlov havde  

 påtaget sig arbejde på fuld tid, men af kort varighed.
 Forvaltningen henviste i denne forbindelse til sikringsstyrelsens  

 cirkulære af 25. september 1980 om ændringer i lov om dagpenge ved sygdom  

 eller fødsel, afsnit 1. pkt. 6.
 LOVGRUNDLAG:
 Lov om dagpenge ved sygdom eller fødsel, § 33, stk. 1.
 Sikringsstyrelsens cirkulære af 25. september 1980 om ændringer i lov om  

 dagpenge ved sygdom eller fødsel, afsnit 1. Sikringsstyrelsens vejledning af  

 18. december 1985 om dagpenge ved barsel og adoption m.v., pkt. 12.
 ANKESTYRELSENS AFGØRELSE:
 Ankestyrelsen finder, at sikrede ved at påtage sig een dags arbejde den  

 11. januar 1985 har afbrudt sit fravær fra arbejdet, jfr. dagpengelovens §  

 33, stk. 1, med den virkning, at hun herefter ikke længere har været  

 berettiget til barseldagpenge.
 Ankestyrelsen ændrer således amtsankenævnets afgørelse.
 Den ændrede afgørelse medfører ikke, at sikrede skal tilbagebetale de  

 dagpenge, der er udbetalt til hende i overensstemmelse med amtsankenævnets  

 afgørelse.
