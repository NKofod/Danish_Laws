Cirkulæreskrivelse om Uddannelsesstyrelsen og Kvalitets- og Tilsynsstyrelsen Undervisningsministeriet har besluttet at samle forvaltningen af uddannelse, støtteordninger m.v. i en Uddannelsesstyrelse.
Opgaver om kvalitet, tilsyn og tilskudsforvaltning samles i en Kvalitets- og Tilsynsstyrelse.
Styrelserne etableres med virkning fra den 1. marts 2011.
A.
Uddannelsesstyrelsen Uddannelsesstyrelsen varetager herefter forvaltningsopgaver og udfærdigelse af generelle forskrifter i henhold til lovgivningen på Undervisningsministeriets område bortset fra opgaver, der varetages af departementet eller UNI-C og opgaver som nedenfor er henlagt til Kvalitets- og Tilsynsstyrelsen.
B.
Kvalitets- og Tilsynsstyrelsen Kvalitets- og Tilsynsstyrelsen varetager følgende områder:
1) Alle opgaver, herunder afgørelse af sager, gennemførelse af tilsyn samt udfærdigelse af generelle forskrifter efter lovgivningen om  friskoler og private grundskoler m.v.,  folkehøjskoler, efterskoler, husholdningsskoler og håndarbejdsskoler (frie kostskoler),  private gymnasieskoler, studenterkurser og kurser til højere forberedelseseksamen (hf-kurser),  åben uddannelse (erhvervsrettet voksenuddannelse) m.v.,  Danmarks Evalueringsinstitut,  Arbejdsgivernes Elevrefusion,  betaling for visse uddannelsesaktiviteter i forbindelse med lov om en aktiv beskæftigelsesindsats m.m.,  afholdelse af danske prøver og eksaminer i udlandet og  gennemsigtighed og åbenhed i uddannelserne m.v.
2) I henhold til øvrig lovgivning på Undervisningsministeriets område afgørelse af sager og udfærdigelse af generelle forskrifter om  tilsyn,  tilskudsforvaltning, herunder momskompensation,  gennemgang af regnskaber for uddannelsesinstitutioner m.fl.,  erstatningsordninger for elever og kursister,  godkendelse af vedtægter og  prøver og eksamen, samt nationale test i folkeskolen.
C.
Betjening af råd og nævn etc.
Sekretariaterne henhører i forhold, der er undergivet rådets eller nævnets faglige kompetence, umiddelbart under rådet eller nævnet.
I andre forhold, herunder organisatoriske og personalemæssige forhold, hører sekretariaterne under henholdsvis Uddannelsesstyrelsen og Kvalitets- og Tilsynsstyrelsen, hvis direktører i sådanne sager refererer til Undervisningsministeriets departementschef.
D.
Direktørernes stilling Direktørerne refererer til Undervisningsministeriets departementschef i sager om udfærdigelse af generelle forskrifter samt andre afgørelser, der har større principiel betydning, eller som må antages at medføre ikke uvæsentlige økonomiske konsekvenser, eller som i øvrigt stiller krav om en samlet vurdering, i hvilken der i væsentligt omfang skal inddrages synspunkter og hensyn, der normalt varetages af andre myndigheder end den pågældende styrelse.
Direktørerne for Uddannelsesstyrelsen og Kvalitets- og Tilsynsstyrelsen står i øvrigt i deres embeder umiddelbart under undervisningsministeren.
Det gælder dog ikke i sager, hvor der efter lovgivningen er fastlagt adgang til klage til et af undervisningsministeren uafhængigt nævn, for eksempel Klagenævnet for vidtgående specialundervisning eller Ankenævnet for Uddannelsesstøtten.
