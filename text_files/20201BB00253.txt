Fremsat den 9. marts 2021 af Marcus Knuth (KF) og Søren Pape Poulsen (KF) Forslag til folketingsbeslutning om forenkling af udlændingelovens §§ 22-24 om udvisning Folketinget pålægger regeringen inden udgangen af 2021 at fremsætte lovforslag, som forenkler udlændingelovens §§ 22-24, således at længden af en udlændings ophold i Danmark som udgangspunkt ikke er en formildende omstændighed i forhold til domme om udvisning af Danmark.
 Forslaget skal dermed afskaffe den tidmæssige rabat for udlændinge med henholdsvis 5 og 9 års ophold i Danmark.
Forslaget skal ikke ændre på andre forhold, der måtte forhindre en udvisning.
Lovændringen skal ligeledes formuleres, så den ikke med sikkerhed vil være i modstrid med de internationale konventioner.
Bemærkninger til forslaget Forslagsstillerne ønsker med dette beslutningsforslag, at regeringen fremsætter et lovforslag, der afskaffer den såkaldte trappestigemodel i udlændingelovens §§ 22-24.
Trappestigemodellen er en ordning, der medfører, at længden af en udlændings ophold i Danmark har betydning for, om der skal ske udvisning, hvis vedkommende får dom om kriminalitet i Danmark.
Modellen fungerer i udgangspunktet således, at det bliver sværere og sværere at udvise udlændinge, jo længere udlændingen har haft lovligt ophold i Danmark.
Konkret betyder modellen således, at man skal idømmes en længere fængselsstraf, før det fører til udvisning, hvis man har opholdt sig længe i Danmark.
Opholdets længde har altså betydning for rabat for, hvor meget der skal til, før en udvisning af en kriminel udlænding kan ske.
Forslagsstillerne finder den foreslåede lovændring passende.
Offeret for den kriminalitet, som bliver begået af den kriminelle udlænding, bliver nemlig ramt lige hårdt, uagtet hvor længe den kriminelle udlænding har opholdt sig i Danmark.
Med forslaget er det alene den tidsmæssige rabat, som ønskes afskaffet.
Forslaget har ikke til hensigt at ændre på andre forhold, der allerede ud fra nuværende gældende regler måtte forhindre en udvisning.
Udlændingelovens regler om udvisning af udlændinge på grund af kriminalitet Rabatordningen i trappestigemodellen følger af udlændingelovens §§ 22-24. De respektive bestemmelser angiver således, hvor hård en straf skal være afhængigt af udlændingens ophold i Danmark ved en sag om udvisning.
 Ifølge § 22 kan udlændinge, som har haft lovligt ophold i Danmark i mere end de sidste 9 år, og udlændinge, som har asyl, og som har haft lovligt ophold i Danmark i mere end de sidste 8 år, først udvises, hvis de idømmes en ubetinget straf af 3 års fængsel eller mere.
 Ifølge § 23 kan udlændinge, som har haft ophold i Danmark mellem 5 år og 9 år først udvises, hvis de idømmes en ubetinget straf af 1 års fængsel eller mere.
 Ifølge § 24 kan udlændinge med ophold i Danmark i mindre end 5 år udvises, hvis de idømmes en betinget eller ubetinget fængselsstraf.
 Det er disse bestemmelser, som forslagsstillerne ønsker forenklet, så længden af en udlændings ophold i Danmark som udgangspunkt ikke har betydning for, om der skal ske udvisning.
 Forenklingen af reglerne må dog ikke med sikkerhed være i strid med Danmarks menneskeretlige forpligtelser.
Skriftlig fremsættelse Marcus Knuth (KF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om forenkling af udlændingelovens §§ 22-24 om udvisning.
(Beslutningsforslag nr.
B 253) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
