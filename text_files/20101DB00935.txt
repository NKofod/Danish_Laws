Bilag 1 Bilag 2 Betænkning afgivet af Erhvervsudvalget den 24. maj 2011 Betænkning over Forslag til folketingsbeslutning om oprettelse af yderligere studiepladser på maskinmesteruddannelsen [af Bjarne Laustsen (S) m.fl.] 1. Udvalgsarbejdet Beslutningsforslaget blev fremsat den 1. april 2011 og var til 1. behandling den 5. maj 2011. Beslutningsforslaget blev efter 1. behandling henvist til behandling i Erhvervsudvalget.
Møder Udvalget har behandlet beslutningsforslaget i 1 møde.
Spørgsmål Udvalget har stillet 3 spørgsmål til økonomi- og erhvervsministeren til skriftlig besvarelse, som denne har besvaret.
Udvalgets spørgsmål til økonomi- og erhvervsministeren og dennes svar herpå er optrykt som bilag 2 til betænkningen.
2. Indstillinger og politiske bemærkninger Et flertal i udvalget (V, DF og KF) indstiller beslutningsforslaget til forkastelse.
 Et mindretal i udvalget (S, SF, RV og EL) indstiller beslutningsforslaget til vedtagelse uændret.
 Socialdemokratiets medlemmer af udvalget vil redegøre nærmere for beslutningsforslaget ved 2. behandling.
 Radikale Venstres medlem af udvalget støtter beslutningsforslaget, men vil i stedet for det foreslåede finansiere det øgede optag inden for uddannelsesmidlerne på partiets finanslovforslag.
 Liberal Alliance, Kristendemokraterne, Inuit Ataqatigiit, Siumut, Tjóðveldi og Sambandsflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Helge Sander (V) fmd.
Torsten Schack Pedersen (V) Marion Pedersen (V) Lars Christian Lilleholt (V) Erling Bonnesen (V) Colette L.
Brix (DF) nfmd.
Pia Adelsteen (DF) Carina Christensen (KF) Rasmus Jarlov (KF) Orla Hav (S) Benny Engelbrecht (S) Henrik Dam Kristensen (S) Niels Sindal (S) Karsten Hønge (SF) Steen Gade (SF) Morten Østergaard (RV) Frank Aaen (EL) Liberal Alliance, Kristendemokraterne, Inuit Ataqatigiit, Siumut, Tjóðveldi og Sambandsflokkurin havde ikke medlemmer i udvalget.
Bilag 1 Oversigt over bilag vedrørende B 120 Oversigt over spørgsmål og svar vedrørende B 120 Bilag 2 Udvalgets spørgsmål til økonomi- og erhvervsministeren og dennes svar herpå Spørgsmålene og svarene er optrykt efter ønske fra S.
 Spørgsmål 1:
Hvilke alternative uddannelsesmuligheder har de ca. 200 potentielle studerende, hvis de bliver afvist på maskinmesterstudiet? Svar:
Lad mig indledningsvis understrege, at forudsætningen for spørgsmålet er, at der på maskinmesterskoleområdet skulle komme samme høje søgning, som der var sidste år.
Kommer der ikke en sådan søgning, men holder søgningen sig på det niveau, som vi har set i tidligere år, vil der ikke være 200 personer, der potentielt afvises fra optagelse i år.
For personer, der har gennemført studentereksamen, er der en række uddannelsestilbud, afhængig af den enkeltes kvalifikationer og ønsker.
Bortset fra de skibsspecifikke uddannelser, som alene kan opnås på de maritime uddannelser, findes der uddannelser, som enten alene eller ved sammenstykning af flere forløb kan føre til de samme kompetencer, som opnås på maskinmesteruddannelsen.
 Som eksempler herpå kan for det første nævnes professionsbacheloruddannelsen som teknisk manager offshore, som er bygget op på samme måde som maskinmesteruddannelsen med en kombination af teori og praksis, og som indholdsmæssigt er sammenlignelig med maskinmesteruddannelsen (bortset fra de skibsspecifikke elementer).
Også diplomingeniøruddannelsen inden for f.eks. maskinområdet, stærkstrøm eller bæredygtig energiteknik kan føre til sammenlignelige kompetencer.
Ingeniøruddannelserne, herunder diplomingeniøruddannelsen, er dog mere specialiseret og mindre fokuseret på praktisk drift og vedligehold end maskinmesteruddannelsen.
 Endelig kan der opnås autorisation gennem de kortere videregående uddannelser som f.eks. vvs-installatør, el-installatør m.v. på de tekniske skoler.
 Spørgsmål 2:
Er ministeren enig i, at et resultat af afvisningen af studerende til maskinmesterstudiet kan være, at ikke alle finder en anden uddannelse, og at alternativet derfor kan blive arbejdsløshed og udgifter til samfundet til understøttelse og kontanthjælp? Svar:
Det er endnu uafklaret, hvorvidt der vil være ansøgere, som får afslag på at blive optaget på maskinmesterskolerne til efteråret.
Hvis det måtte blive tilfældet, er det uvist, hvor mange det i givet fald vil dreje sig om.
 Det er herudover ikke muligt at vurdere, hvilke muligheder sådanne konkrete personer i givet fald vil benytte sig af, det være sig optagelse på andre uddannelser, erhvervsarbejde, sabbatår eller andet, og hvorvidt de pågældendes situation medfører øgede udgifter for det offentlige.
 Hvis udvalget måtte ønske det, er jeg indstillet på at bede maskinmesterskolerne om at spørge de personer, som eventuelt får afslag på optagelse i efteråret 2011 som følge af adgangsbegrænsning, hvilke muligheder disse personer så vil forfølge.
Afslutningsvis finder jeg det vigtigt at understrege, at selv med adgangsbegrænsning på samtlige maritime uddannelsesinstitutioner har der aldrig været anvendt flere midler på maritim uddannelse end nu og i årene fremover.
Der vil også fortsat blive uddannet et stort antal maskinmestre med kompetencer, som kan bidrage til at skabe dansk vækst fremover.
 Spørgsmål 3:
Er ministeren enig i, at såfremt de studerende vælger en anden uddannelse  f.eks. ingeniørstudiet  fordi de får afslag på maskinmesteruddannelsen, vil udgiften for samfundet være den samme, som hvis de studerende var blevet optaget på maskinmesteruddannelsen? Svar:
 Jeg kan henvise til min besvarelse af spørgsmål 2.
