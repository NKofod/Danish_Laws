Organisationen Hunger Projektet klagede over Danmarks Radios  

 behandling af organisationen under en udsendelse og stillede krav om  

 berigtigelse af 10 i udsendelsen fremsatte påstande og anmodede Radionævnet  

 om at fremsætte sin opfattelse af udsendelsens form og journalistik.  

 Radionævnet fandt ikke grundlag for at berigtige nogen af de 10 påstande,  

 Hunger Projektet havde anmodet om.
Radionævnet fandt heller ikke grundlag for  

 at kritisere udsendelsens form og journalistik.
Ved skrivelse af 26. marts 1986 klagede organisationen Hunger Projektet  

 til programchef Werner Svendsen, TV-Kulturafdelingen, over Danmarks Radios  

 behandling af organisationen under udsendelsen Lørdagskanalen den 8. marts  

 1986. Det blev i klagen gjort gældende, at Hunger Projektet blev genstand for  

 en generel mistænkeliggørelse, at en af organisationens danske frivillige,  

 Bjarne Juul, blev inviteret under falske forudsætninger, at der blev fremsat  

 en række urigtige påstande, at der blev draget en række urigtige og  

 udokumenterede konklusioner, samt at udsendelsen ikke opfyldte de krav om  

 saglighed og objektivitet, man med rette kunne stille til en udsendelse, der  

 giver indtryk af et vist journalistisk tilsnit.
Der blev i klagen stillet  

 krav om en berigtigelse og en beklagelse.
 Programchef Werner Svendsen afviste ved skrivelse af 7. april 1986 klagen,  

 da det ikke fandtes dokumenteret, at der i udsendelsen skulle være givet  

 urigtige oplysninger eller fremsat ukorrekte påstande, og da der efter  

 programchefens vurdering ikke var grundlag for den ønskede berigtigelse og  

 beklagelse.
 Hunger Projektet påklagede ved skrivelse af 17. april 1986 programchefens  

 afgørelse.
 Generaldirektør Hans Jørgen Jensen tiltrådte ved skrivelse af 23. maj 1986  

 programchefens afgørelse.
 Hunger Projektet påklagede ved skrivelse af 28. maj 1986  

 generaldirektørens afgørelse.
 Radiorådet tiltrådte den 17. juni 1986 som programudvalg  

 generaldirektørens afgørelse.
 Hunger Projektet påklagede ved skrivelse af 20. juni 1986 programudvalgets  

 afgørelse til Radionævnet.
 Hunger Projektet anmodede ved skrivelse af 18. september 1986 om, at det  

 blev pålagt Danmarks Radio at berigtige følgende 10 i Lørdagskanalen den 8.  

 marts 1986 fremsatte urigtige påstande:
 1. Oplysningen om, at pengene ikke går til direkte hjælp, kun står med  

 småtryk i det ene hjørne af folderen.
 2. Noget forties.
 3. Hunger Projektet er en dækorganisation for en amerikansk  

 massevækkelsesbevægelse.
 4. »Jeg (Peter Kramer) har snakket med Hunger Projekt folk over hele  

 verden«.
 5. Werner Erhards anvendelse af Hunger Projektet til at nå ud til  

 mennesker, som han ikke kan nå gennem sin »EST-bevægelse« og hermed  

 forbindelsen mellem Hunger Projektet og EST.
 6. Peter Kramers referat af mødet med det danske Hunger Projekt.
 7. Hunger Projektet over alt i verden søger at læne sig op ad de  

 anerkendte hjælpeorganisationer.
 8. UNICEF har ikke noget at gøre med Hunger Projektet.
 9. Lørdagskanalen har talt med »OXFAM Canada«, og OXFAM Canada  

 har den citerede holdning.
 10. Lørdagskanalen har talt med Gøran Bergman.
 Hunger Projektet anmodede endvidere Radionævnet om at fremsætte sin  

 opfattelse af udsendelsens form og journalistik.
 Hunger Projektet har ved skrivelsen af 18. september 1986 samt skrivelser  

 af 9. oktober, 27. oktober 1986, 5. januar, 28. januar og 2. marts 1987  

 fremsendt yderligere materiale i sagen.
 Radionævnet gav ved skrivelse af 26. september 1986 Danmarks Radio  

 mulighed for at fremkomme med yderligere udtalelser.
TV-Kulturafdelingen har efter en ny gennemgang af sagen blandt andet  

 udtalt, at det er vigtigt at fastholde selve programmet som udgangspunkt for  

 stillingtagen til det yderligere fremsendte materiale.
Hovedformålet med  

 indslaget i Lørdagskanalen er uantastet - nemlig at få slået fast, at Hunger  

 Projektet generelt er blevet opfattet af folk som indsamlende penge til de  

 sultende i verden - men dette er ikke tilfældet.
Desuden klargjorde indslaget  

 sammenhængen mellem Hunger Projektet og EST/Werner Erhard and Associates.
 Der er efter afdelingens opfattelse intet i de 10 punkter, der rokker ved  

 denne kendsgerning.
 TV-Kulturafdelingen har blandt andet haft følgende bemærkninger til de af  

 Hunger Projektet anførte 10 urigtige påstande:
Påstand 1: I udsendelsen blev der nævnt eksempler på, hvordan Hunger  

 Projektet propaganderer for sin ide uden at gøre opmærksom på, at de  

 indsamlede midler ikke går til de nødlidende i u-landene.
Dette forhold  

 fremgik ikke af organisationens indsamlingsskilt i dansk tv, og det fremgik  

 heller ikke af den formular, som folk på gaden opfordres til at skrive under  

 på.
Det fremgår kun af en folder fra Hunger Porjektet, at pengene ikke går  

 til direkte hjælp.
Dette blev nævnt i udsendelsen, ligesom folderen blev vist  

 frem i nærbillede.
Der har således på ingen måde været tale om at vildlede  

 seerne - enhver har ved selvsyn kunnet konstatere, at der ikke blev bragt  

 nogen fejlagtig oplysning på dette punkt.
Påstand 2 og 3: Afdelingen fastholder det korrekte i at sige, at noget  

 forties.
Intet sted i materialet fra Hunger Projektet gøres der opmærksom på  

 den tætte forbindelse mellem Hunger Projektet og EST/Werner Erhard and  

 Associates - den forbindelse, som Hunger Projektets danske repræsentant,  

 Bjarne Juul, bekræfter i programmet - og den forbindelse, Hunger Projektets  

 advokat selv har givet et eksempel på i skrivelsen af 26. marts 1986, hvor  

 han anfører, at »Werner Erhard and Associates yder ikke ubetydelige  

 økonomiske bidrag til Hunger Projektet«.
Afdelingen fastholder, at  

 Hunger Projektet har tæt forbindelse med EST/Werner Erhard and Associates.  

 Det er bekræftet af en lang række kilder, og sammenhængen er i øvrigt  

 jævnligt skildret i udenlandske medier.
 Påstand 4: Afdelingen fastholder denne oplysning.
Påstand 5 og 6: Afdelingen fastholder Peter Kramers referat af mødet.
Der  

 gøres opmærksom på, at Hunger Projektets advokats skrivelse af 26. marts 1986  

 godtgør, at der på Hunger Projektets kontor kan indhentes oplysning om Werner  

 Erhard og »communications workshops«.
Påstand 7: Til belysning heraf kan der gives et par eksempler på, hvordan  

 Hunger Projektet søger at præsentere sig i sammenhæng med anerkendte  

 hjælpeorganisationer.
Se endvidere bemærkninger til påstand 8.
Påstand 8: Det er ikke blevet hævdet, at UNICEF intet har haft at gøre med  

 Hunger Projektet.
I programmet omtales kun den engelske UNICEF-komite, hvor  

 man citeres for følgende: »Alle kan blive medlem af UNICEF.
Det koster  

 250 kr.
Men det betyder ikke, at vi har noget at gøre med Hunger  

 Projektet.« Påstand 9: Afdelingens medarbejdere har i marts 1986 talt med Mr.
Laurence  

 Commings fra Oxfam i Canada, hvilket han selv bekræfter i brevet til Hunger  

 Projektet den 25. august 1986. Her skriver man: »The official attitude  

 of OXFAM Canadas board of directors is that it does not endorse or support  

 the Hunger Project«.
En lignende formulering blev han citeret for i  

 Lørdagskanalen - nemlig: »Vi vil ikke støtte eller anbefale aktiviteter,  

 der er sat i værk af Hunger Projektet.« Påstand 10: I forbindelse med researchen for indslaget om Hunger Projektet  

 talte afdelingens medarbejdere med kilder i den svenske bistandsorganisation  

 SIDA - bl.a. med souschefen Bo Gøransson.
Han henviste til afdelingsdirektør  

 Gøran Bergman, der specielt havde beskæftiget sig med Hunger Projektet.  

 Bergman var på det tidspunkt bortrejst, og afdelingens medarbejdere valgte  

 derfor at citere ham fra det svenske dagblad Dagen fra den 9. januar 1986. I  

 sit brev af 23. august 1986 bekræfter Gøran Bergman, at citatet stammer  

 derfra.
Generaldirektøren har på baggrund heraf konkluderet, at det pågældende  

 indslag i Lørdagskanalen den 8. marts 1986 om et i danske øjne utraditionelt  

 initiativ til afskaffelse af sult i verden ikke giver grundlag for en  

 berigtigelse.
Generaldirektøren har derefter indstillet, at Radionævnet  

 besvares ved fremsendelse af den omtalte redegørelse fra TV-Kulturafdelingen.
 Radiorådet har den 3. februar 1987 som programudvalg tiltrådt  

 generaldirektørens indstilling.
 Radionævnet skal udtale:
 Efter at have set udsendelsen og gennemgået det omfattende materiale i  

 sagen findes der ikke at være grundlag for at berigtige nogen af de 10  

 påstande, Hunger Projektet har anmodet om berigtigelse af.
Ved vurderingen af udsendelsens form og journalistik bør der tages hensyn  

 til, at Hunger Projektet har oplyst , at den er en verdensomspændende  

 organisation, der er stiftet i USA, hvor det globale kontor er.
Foreningens  

 formål er at skabe den nødvendige vilje til at afslutte det globale  

 sultproblem indenfor dette århundrede ved at afholde forelæsninger, kurser,  

 møder, seminarer, konferencer og udstillinger, at sammenfatte og udgive  

 information, samt ved at afholde indsamlinger og stå for salg af projekt- og  

 støttematerialer.
Den danske del af organisationen havde på udsendelsens  

 tidspunkt 13 medlemmer.
Organisationens aktiviteter her fordeler sig over tre  

 hovedområder: Indrullering på gaden.
Præsentation på skoler og hos spejdere  

 o.s.v.
Specielle arrangementer (festivals og lignende).
Navnet Hunger Projektet gør det nærliggende at opfatte organisationen som  

 indsamlende penge til de sultende i verden.
Det må være en helt naturlig  

 medieopgave at undersøge, om folk har denne nærliggende opfattelse, og om  

 denne opfattelse er rigtig samt i benægtende fald at søge fremskaffet en  

 fyldestgørende redegørelse for, hvad de indsamlede penge så benyttes til, og  

 hvilken personkreds der står bag den verdensomspændende organisation.
Da det  

 viste sig, at den nærliggende opfattelse, folk havde, ikke var rigtig, og da  

 Hunger Projektets danske bestyrelsesformand i udsendelsen fik lejlighed til  

 at udtale sig om de spørgsmål, der blev rejst i udsendelsen, findes der  

 heller ikke at være grundlag for at kritisere udsendelsens form og  

 journalistik.
