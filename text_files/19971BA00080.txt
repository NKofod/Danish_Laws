Nr BSF 80 Forslag til folketingsbeslutning om reduceret social bistand til  

 udlændinge i Danmark Fremsat af Pia Kjærsgaard (DF) Kristian Thulesen Dahl (DF) Ole Donner (DF)  

 Poul Nødgaard (DF) den 4. december 1997 Folketinget opfordrer regeringen til at fremsætte de fornødne lovforslag  

 og til at ændre bekendtgørelser, cirkulærer og andre administrative  

 forskrifter, så det sikres, at udlændinge generelt kun oppebærer markant  

 lavere sociale ydelser end dem, der tilkommer danske statsborgere.
 Regeringen opfordres endvidere til at sikre, at der specielt for  

 flygtninge til erstatning for kontanthjælpen, indføres en særlig sats, der  

 ikke overstiger Statens Uddannelsesstøtte.
Bemærkninger til forslaget Forslagsstillernes grundlæggende politiske udgangspunkt er, at  

 sociallovgivningen skal indrettes, så det kun er danske statsborgere og de  

 landes statsborgere, som Danmark slutter en gensidig overenskomst med, der er  

 omfattet af bistandsloven.
Der tænkes her f.eks. på erhvervsaktive  

 EU/EØS-borgere og deres familiemedlemmer i Danmark, som på grund af  

 EU-reglerne sidestilles med danske statsborgere med hensyn til sociale  

 fordele.
Beslutningsforslaget om markant lavere sociale ydelser til udlændinge end  

 dem, der tilkommer danske statsborgere, samt indførelse af en særlig sats for  

 flygtninge er alene tænkt som et første skridt mod at gøre sociale ydelser  

 fuldstændig betinget af dansk statsborgerskab eller gensidig overenskomst med  

 udlandet.
Dansk Folkeparti ønsker at ændre på de urimelige  

 overførselsindkomster til udlændinge, der normalt kommer fra områder, hvor  

 den offentlige hjælp til personer, der ikke kan forsørge sig selv, enten er  

 ikkeeksisterende eller meget beskeden i forhold til, hvad de oplever i  

 Danmark.
Forslagsstillerne ønsker at fastsætte satser, der i højere grad står i  

 rimeligt forhold til de levevilkår, de tilflyttende personer tidligere  

 oplevede.
Det er således hensigten at begrænse de tilflyttendes oplevelse af  

 at blive tilført meget store kontantbeløb.
Forslagsstillerne vil med  

 beslutningsforslaget opnå, at ydelserne efter loven ikke giver anledning til  

 mytedannelser hos personer i tredjelande, der giver disse personer et  

 yderligere incitament til at søge til Danmark ud fra et  

 bekvemmelighedssynspunkt.
Danmark er overordentlig efterspurgt som opholdsland blandt mange personer  

 i tredjelande.
Dette skyldes ikke alene, at der hidtil er ført en meget  

 lempelig politik med hensyn til tildeling af varige opholdstilladelser, der  

 giver en ubetinget ret til livsvarigt ophold og forsørgelse i Danmark, men  

 også, at de sociale ydelser til flygtningene er særdeles favorable.
Hensigten med beslutningsforslaget er således også at begrænse det danske  

 samfunds forsørgerbyrde over for udlændinge.
Dansk Folkepartis egen  

 udgiftsundersøgelse har vist, at der årligt bruges 14,1 mia. kr. alene til  

 sociale sikringsydelser og velfærdsforanstaltninger til flygtninge og  

 indvandrere.
Danskerne oplever det ofte som en urimelig forskelsbehandling, når de selv  

 bliver stillet tilbage i boligkøen som følge af kommunernes ret til at anvise  

 en bestemt del af boligmassen til udlændinge.
På grund af familiestørrelserne  

 og reglerne om boligsikring bliver indvandrere og flygtninge ofte tilført  

 større offentlige tilskud, hvilket kan opfattes som en særbehandling i  

 forhold til de vilkår, der tilbydes andre grupper i samfundet, der lever af  

 overførselsindkomster.
 Det tilsigtes med beslutningsforslaget at mindske udlændinges  

 efterspørgsel på Danmark som bekvemt opholdssted, hvor det er attraktivt at  

 få ophold på grund af det gavmilde danske forsørgelsessystem.  

 Forslagsstillerne er af den opfattelse, at et signal om gavmildhed desværre  

 appellerer til de udlændinge, der netop ønsker et liv på offentlig  

 forsørgelse og ikke ønsker at bidrage til det danske samfund med arbejdsomhed  

 og initiativ.
 Der kan i fremtiden forventes en øget interesse for indvandring fra  

 personer fra ulande til højtudviklede industrilande som Danmark.  

 Forslagsstillerne finder på den baggrund, at det er vigtigt at afstemme den  

 danske sociallovgivning med disse forhold, så sociallovgivningen ikke i sig  

 selv giver anledning til masseindvandring.
Efter Dansk Folkepartis opfattelse har udlændinge ikke et ubetinget krav  

 på offentlig forsørgelse i Danmark på samme niveau som danske statsborgere,  

 selv om FN's flygtningekonvention i artikel 23 om offentlig understøttelse  

 siger: »Med hensyn til offentlig hjælp og understøttelse skal de  

 kontraherende stater indrømme flygtninge, der lovligt bor inden for deres  

 område, samme behandling som deres egne statsborgere.« Bestemmelsen har  

 til formål at sikre flygtninge et eksistensgrundlag i det land, hvor de  

 lovligt opholder sig, men som nævnt ikke et krav om sociale ydelser på samme  

 niveau som danske statsborgere.
Denne opfattelse kommer også frem i FN's  

 konvention om afskaffelse af alle former for racediskrimination, jf.  

 Lovtidende C fra 1972, nr. 55. Her står der i art. 1, nr. 2: »Denne  

 konvention finder ikke anvendelse på sådan forskelsbehandling, udelukkelse,  

 begrænsning eller fortrinsstilling, som en i denne konvention deltagende stat  

 foretager mellem sine egne statsborgere og udlændinge.« Skriftlig fremsættelse Pia Kjærsgaard (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om reduceret social bistand til  

 udlændinge i Danmark.
(Beslutningsforslag nr.
B 80).
