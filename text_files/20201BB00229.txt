Fremsat den 9. marts 2021 af Brigitte Klintskov Jerkel (KF), Katarina Ammitzbøll (KF), Birgitte Bergman (KF), Niels Flemming Hansen (KF), Mai Mercado (KF),  Søren Pape Poulsen (KF) og Merete Scheelsbeck (KF) Forslag til folketingsbeslutning om beskyttelse af og exitplaner for udsatte borgere, der presses til kriminalitet af bander Folketinget pålægger regeringen inden udgangen af 2021 at etablere en ny type af exitplan, som giver reel beskyttelse til udsatte borgere som f.eks. hjemløse, som bliver presset af bander til at begå kriminalitet.
Den nye type exitplan skal tage højde for, at hjemløse og socialt udsatte ikke kan indgå i exitprogrammer målrettet almene borgere.
Bemærkninger til forslaget Der er behov for en exitplan og beskyttelse for udsatte borgere, så de ikke presses af bandemiljøet, og der skal være tale om et reelt exit, hvor det er muligt for de udsatte borgere at lægge alle problematiske dele af deres gamle liv bag sig.
Det skal gøres gennem hjælp til at komme ud af eventuelt misbrug og gennem et fokus på de psykiske udfordringer, de udsatte borgere kan have.
En støtte til at komme væk fra bandernes afpresning skal altså følges op af værktøjer, der kan skabe personlig udvikling for den enkelte udsatte borger.
Derudover skal det naturligvis være muligt med vidnebeskyttelse, så man kan føle sig sikker, når man hjælper det danske retssystem ved at vidne mod banderne.
Desuden er det vigtigt, at de udsatte borgere ikke blot placeres på herberger i en anden by, da det er afgørende, at de konkrete borgere får mulighed for en reel ny start.
Ovenstående vil være med til at hjælpe på et stort problem.
Gennem 2020 er det i flere medier blevet afdækket, hvordan mange udsatte borgere, herunder også hjemløse, afpresses af bander på forskellig vis.
Det kan eksempelvis komme til udtryk gennem tvang til salg af stoffer for banderne og i den sammenhæng erstatningskrav ved tab, hvis stofferne bliver konfiskeret af politiet.
De udsatte borgere ender derfor ofte i en ond gældsspiral til banderne, som de ikke selv har opsøgt.
I de helt slemme eksempler har banderne decideret udøvet vold mod hjemløse og andre udsatte borgere, og i visse tilfælde har de overtaget de udsattes lejligheder, hvorfra de har solgt stoffer (»Trusler fra bander blusser op igen: Fem hjemløse er gået under jorden«, dr.dk, den 12. juli 2020).
Forslagsstillerne vil ganske enkelt ikke finde sig i at udsatte borgere presses og udsættes for vold og trusler af banderne.
I Danmark må det være lov og orden, der gælder, og samtidig har vi som samfund et væsentligt ansvar for at støtte og hjælpe vores udsatte borgere.
 Forslagsstillerne er også af den overbevisning, at beslutningsforslaget vil bidrage positivt til den overordnede målsætning om at stresse og jage kriminelle bander.
Et godt eksempel på et initiativ, som har udvist potentiale i forhold til at hjælpe de udsatte borgere, er »Projekt Husvild«.
Denne organisation hjælper de udsatte borgere, der er blevet presset af banderne, med at flytte til andre dele af landet  langt væk fra bandernes hærgen.
Her kan de udsatte gå under jorden og starte forfra med deres liv.
Regeringen pålægges derfor med dette beslutningsforslag at skride til handling hurtigst muligt, så vi kan komme denne feje udnyttelse af vores mest udsatte borgere til livs.
Der er brug for en indsats og en exitplan med beskyttelse af disse borgere nu.
Skriftlig fremsættelse Brigitte Klintskov Jerkel (KF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om beskyttelse af og exitplaner for udsatte borgere, der presses til kriminalitet af bander.
(Beslutningsforslag nr.
B 229) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
