 Ægtefæller kan indenfor de i skattestyrelsesloven givne frister for  

 indbringelse af sagen for domstolene bevillingsmæssigt få genoptaget  

 tidligere års indkomstansættelser med henblik på en omgørelse af den  

 selvangivne indkomst/manglende overførsel til medarbejdende ægtefælle, også  

 selvom anmodningen alene er begrundet i at den selvangivne  

 overførsel/manglende overførsel har vist sig ugunstig i forhold til andre  

 lovregler, f.eks. regler om delpension.
 Gårdejer A klagede over et skatteråds afslag på anmodning om at  

 tilbageføre de beløb, der i indkomstårene 1984 og 1985 var overført til  

 medarbejdende ægtefælle.
 Af sagen fremgik, at der for indkomstårene 1984 og 1985 var godkendt  

 fradrag for overførsel til medarbejdende ægtefælle, da betingelserne herfor  

 var opfyldt.
 Nu ønskede A imidlertid at gå på delpension, og fremsatte i forbindelse  

 hermed ønske om at tilbageføre det overførte beløb, idet det var en  

 betingelse for at kunne få tilkendt delpension.
Såvel ligningskommissionen som skatterådet afslog at efterkomme  

 anmodningen, idet man lagde vægt på, at overførsel af et beløb til  

 medhjælpende ægtefælle var en disposition, som ved indgivelse af  

 selvangivelsen var foretaget ved selvvalg.
Efter dette tidspunkt måtte denne  

 disposition anses for bindende, medmindre der var tale om, at transaktionerne  

 var foretaget under urigtige eller bristede forudsætninger.
Statsskattedirektoratet oplyste, at man hidtil havde været af den  

 opfattelse, at det ikke var muligt efterfølgende at få ændret overførsel til  

 medarbejdende ægtefælle, medmindre det kunne godtgøres at den foretagne -  

 eller manglende overførsel - ikke var i overensstemmelse med ægtefællens  

 faktiske arbejdsindsats i erhvervsvirksomheden.
Herefter kunne en  

 genoptagelsesbegæring inden 5 år efter udløbet af det pågældende indkomstår  

 imødekommes, hvis en ligningsmæssig vurdering førte til, at den pågældende  

 ansættelse måtte ændres, eller hvis der var formelle fejl ved en tidligere  

 foretagen ansættelse.
 Efter fornyet overvejelse var direktoratet imidlertid af den opfattelse,  

 at der indenfor de i skattestyrelsesloven givne frister (§ 29, stk. 4 - 5 år)  

 burde være adgang til omgørelse af overførslen/manglende overførsel til  

 medarbejdende ægtefælle også i det omfang overførslen viste sig ugunstig i  

 forhold til andre lovregler.
 Statsskattedirektoratet havde forinden forelagt sagen for  

 Skattedepartementet, der tiltrådte direktoratets opfattelse.
 A's anmodning blev herefter imødekommet.
