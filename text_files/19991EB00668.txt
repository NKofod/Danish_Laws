Beretning afgivet af Uddannelsesudvalget den  

 30. maj 2000 Beretning over Forslag til folketingsbeslutning om  

 indførelse af filosofikum på de lange videregående  

 uddannelser [af Gitte Lillelund Bech (V) og Kn  

 ud Erik Kirkegaard (KF) m.fl.] Udvalget konstaterer, at der i et stadig stærkere  

 videnssamfund er behov for en videnskabelig helhedsforståelse, der kan  

 sikre, at studerende har bedre mulighed for at forholde sig kritisk til  

 videnskab, information og det omgivende samfund.
Indførelse af et moderne filosofikum på de  

 lange videregående uddannelser vil forbedre kvaliteten af uddannelserne  

 og styrke den enkeltes evne til fordybelse, og endelig vil den enkelte  

 studerende opnå en større forståelse af sin samtid og de  

 historiske traditioner, som den pågældende uddannelsesinstitution  

 og dens specifikke fag er en del af.
Indførelse af et moderne  

 filosofikum vil ligeledes medføre, at de studerende får en  

 større indsigt i og overblik over eget fag og den generelle  

 videnskabelige udvikling.
Moderne filosofikum bliver herved et kendetegn for  

 universitetsuddannelser, der vil medvirke til at skærpe den akademiske  

 profil.
Det moderne filosofikum skal ikke være isoleret fra  

 resten af uddannelsen, men skal i højere grad være et  

 fagrelateret fag med en videnskabsteoretisk orientering (drive videnskab)  

 frem for en filosofihistorisk orientering.
Herved sikres den videnskabelige  

 helhedsforståelse, således at den studerende kan sætte sit  

 fag og sin uddannelse ind i en større sammenhæng.
 Undervisningsministeren har i sin tale under  

 førstebehandlingen af beslutningsforslaget samt under et samråd  

 i udvalget oplyst følgende:
-	Et moderne filosofikum bør være fagrelateret, men skal  

 samtidig medvirke til at bygge bro mellem de forskellige  

 videnskabsområder.
Faget skal indføres inden for rammerne af de  

 gældende studietider og skal tage hensyn til de forskellige fags eller  

 uddannelsers struktur og indhold.
Derfor må det nærmere indhold,  

 omfang og placering tilpasses de enkelte uddannelser og besluttes af de  

 enkelte studienævn.
Dog bør placeringen af faget ikke finde sted  

 for tidligt i studiet.
-	Udvikling af et moderne filosofikum vil ske i samarbejde med  

 Rektorkollegiet.
Rektorkollegiets sekretariat er derfor bedt om at indsamle  

 oplysninger fra universiteterne om igangværende filosofikumlignende  

 aktiviteter, hvilket er igangsat i april 2000.
-	Rektorkollegiet har i den forbindelse nedsat en arbejdsgruppe til at  

 forestå en vurdering af filosofikumlignende fag på de lange  

 videregående uddannelser.
Arbejdsgruppen forventes at kunne afgive  

 statusrapport medio september 2000.
Udvalget lægger som undervisningsministeren  

 vægt på, at eksisterende studietidsrammer ikke forlænges.  

 Af hensyn til fagrelateringen bør faget ikke placeres for tidligt i  

 studiet.
Faget bør have et vist omfang, f.eks. 1/5  

 årsværk og i hvert fald ikke under 1/8  

 årsværk, og forløbet bør afsluttes med en form for  

 prøve, eksempelvis en fri skriftlig hjemmeopgave, der bedømmes  

 med karakteren bestået/ikke bestået.
Indhold, omfang og placering  

 af det moderne filosofikum skal tilpasses de enkelte uddannelser, hvorfor det  

 enkelte studienævn har beslutningskompetencen med hensyn til  

 indførelse af filosofikum, eventuelt efter forslag fra det enkelte  

 fakultetsråd.
Samtidig skal det sikres, at allerede eksisterende  

 filosofikumlignende fag indarbejdes i det moderne filosofikum.
Endelig  

 bør muligheden for meritoverførsel i faget mellem identiske  

 eller lignende uddannelser tilstræbes ved udvikling af faget.
Udvalget finder det væsentligt, at Rektorkollegiets  

 arbejde med kortlægning af eksisterende filosofikumlignende fag  

 på de lange videregående uddannelser samt udvikling af faget for  

 alle videregående uddannelser fortsætter, således at der i  

 studieåret 2000/2001 kan gennemføres pilotprojekter med  

 filosofikumlignende fag for de uddannelser, der i dag ikke har sådanne  

 fag.
Herunder skal muligheden for meritoverførsel i  

 filosofikumlignende fag så vidt muligt sikres.
 Udvalget opfordrer derfor regeringen til fortsat at  

 arbejde for indførelse af filosofikum på de lange  

 videregående uddannelser i samarbejde med Rektorkollegiet,  

 således at filosofikum kan forventes at være oprettet på  

 alle lange videregående uddannelser ved studieåret 2001/2002.
