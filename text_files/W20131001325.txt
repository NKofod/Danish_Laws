Erstatningsansvarslovens § 26  godtgørelse for tort, nævnets j.nr. 12-520-24154 3 skadevoldere blev dømt for at have udsat ansøger for frihedsberøvelse samt afpresning, idet de opsøgte ham og tvang ham ind i deres bil, hvorefter de kørte rundt med ham i 4 timer og tvang ham til at betale dem 20.000 kr.
Retten lagde til grund, at ansøger i den forbindelse blev truet samt tildelt et knytnæveslag, samt at han, efter at have betalt pengene, blev efterladt i en opgang i et boligområde.
Skadevolderne blev idømt henholdsvis 5 og 3 års fængsel for overtrædelse af straffelovens § 261, stk. 2, jf. stk. 1, (frihedsberøvelse) og § 286, stk. 1, jf. § 281, stk. 1, (afpresning af særlig grov beskaffenhed) samt for andre forhold, herunder vold og røveri.
Spørgsmålet om tortgodtgørelse blev ikke behandlet ved straffesagen.
 Nævnet tilkendte ansøger 15.000 kr. i godtgørelse for tort og lagde vægt på, at han havde været tilbageholdt i ca. 4 timer og under tilbageholdelsen havde været udsat for afpresning samt vold i mindre omfang.
