Nr LSF 78 Forslag til Lov om ændring af lov om dyreforsøg (Forsøgsdyr, der slippes  

 løs) Fremsat af justitsministeren (Bjørn Westh) den 22. november 1995 Vedtaget ved tredjebehandling den 15. december 1995 Lov nr. 1081 af 20/12/1995 § 1 I lov om dyreforsøg, jf. lovbekendtgørelse nr. 726 af 9. september 1993,  

 foretages følgende ændring:
 1. Efter § 1 indsættes:
» § 1 a.
Dyreforsøgstilsynet kan uanset de øvrige bestemmelser  

 i denne lov tillade, at dyr, der anvendes i et forsøg, slippes løs, hvis  

 forsøgets formål kræver det.
Tilladelse hertil kan dog kun meddeles, hvis  

 tilsynet finder det godtgjort, at der er gjort alt for at sikre dyrenes  

 velbefindende, og såfremt dyrenes sundhedstilstand tillader det og der ikke  

 er nogen fare for folkesundheden eller miljøet.
Stk. 2. Forsøg, der indebærer, at dyr slippes løs, kan ikke  

 tillades i rent undervisnings- eller uddannelsesmæssigt øjemed.« § 2 Loven træder i kraft den 1. januar 1996.
Oprindeligt fremsat forslag § 1 I lov nr. 382 af 10. juni 1987, jf. lovbekendtgørelse nr. 726 af 9.  

 september 1993, foretages følgende ændring :
 1. Efter § 1 indsættes :
§ 1 a.
Dyreforsøgstilsynet kan, uanset de øvrige bestemmelser i  

 denne lov, tillade, at dyr, der anvendes i et forsøg, slippes løs, hvis  

 forsøgets formål kræver det.
Tilladelse hertil kan dog kun meddeles, hvis  

 tilsynet finder det godtgjort, at der er gjort alt for at sikre dyrenes  

 velbefindende, og såfremt dyrenes sundhedstilstand tillader det, og der ikke  

 er nogen fare for folkesundheden eller miljøet.
 Stk. 2. Forsøg, der indebærer, at dyr slippes løs, kan ikke  

 tillades i rent undervisnings- eller uddannelsesmæssigt øjemed.
§ 2 Loven træder i kraft den 1. januar 1996.
Bemærkninger til lovforslaget Almindelige bemærkninger Ved rådsdirektiv af 24. november 1986 (86/609/EØF) har EU fastsat regler  

 om dyreforsøg.
Det er i direktivets artikel 11 bestemt, at myndighederne,  

 hvis et forsøgs formål kræver det, kan tillade, at forsøgsdyr slippes løs,  

 hvis det kan godtgøres, at der er gjort alt for at sikre dyrets  

 velbefindende, og dets sundhedstilstand tillader det, og der ikke er nogen  

 fare for folkesundheden eller miljøet.
Samtidigt har repræsentanterne for  

 regeringerne for De Europæiske Fællesskabers medlemsstater, forsamlet i Rådet  

 den 24. november 1986, vedtaget en resolution om beskyttelse af dyr, der  

 anvendes til forsøg og andre videnskabelige formål (86/C331/02). Resolutionen  

 udvider på en række områder direktivets anvendelsesområde.
Efter resolutionen  

 er medlemsstaterne enige om, at forsøg, der indebærer, at dyr slippes løs,  

 ikke bør tillades i rent undervisnings- eller uddannelsesmæssigt øjemed.
 Direktivets regler er gennemført i dansk ret blandt andet ved bestemmelser  

 i dyreforsøgsloven samt ved udstedelse af en række bekendtgørelser.
 Dyreforsøgstilsynet, som i Danmark administrerer loven og herunder  

 meddeler tilladelse i henhold til loven, har i sin praksis administreret i  

 overensstemmelse med direktivets regler.
 På baggrund af drøftelser med Europa-Kommissionen finder  

 Justitsministeriet det imidlertid rigtigst, at reglerne i dyreforsøgsloven  

 præciseres, således at den ordning, der er fastlagt i den ovennævnte  

 bestemmelse i direktivet og i resolutionen, fremgår udtrykkeligt af  

 dyreforsøgsloven.
Lovforslaget skønnes ikke at indebære administrative eller økonomiske  

 konsekvenser for det offentlige af betydning.
Forslaget vil heller ikke få  

 miljømæssige eller erhvervsøkonomiske konsekvenser.
For så vidt angår  

 lovforslagets EU-retlige konsekvenser, henvises til det ovenfor nævnte.
Bemærkninger til lovforslagets enkelte bestemmelser Til § 1 Stk. 1 gennemfører direktivets artikel 11 udtrykkeligt i dansk ret.  

 Justitsministeriet har endvidere fundet det hensigtsmæssigt, at det direkte  

 af loven i stk. 2 fremgår, at undtagelsen i direktivets artikel 11 ikke  

 finder anvendelse i rent undervisnings- eller uddannelsesmæssigt øjemed, jf.  

 resolutionen fra 1986.
Dyreforsøgstilsynet har over for Justitsministeriet oplyst, at tilfælde  

 som omtalt i direktivets artikel 11 er fåtallige.
Bestemmelsen kan derfor  

 ikke forventes anvendt i mere end et begrænset antal tilfælde.
Som eksempel på et tilfælde, hvor et dyreforsøgs formål kræver, at  

 forsøgsdyrene slippes løs, kan fra Dyreforsøgstilsynets praksis nævnes et  

 forsøg, hvor formålet var at undersøge marsvins udbredelse, stedfasthed og  

 dykkefrekvenser i danske farvande.
For at kunne opfylde dette formål tillod  

 Dyreforsøgstilsynet et forsøg gennemført, hvor der under lokalbedøvelse  

 påmonteredes en satellitsender på rygfinnen af indfangne dyr, hvorefter  

 dyrene blev sluppet fri igen.
Forsøg af denne karakter vil efter loven  

 fortsat kunne gennemføres, medmindre formålet er rent undervisnings- eller  

 uddannelsesmæssigt.
Til § 2 Det foreslås, at loven træder i kraft den 1. januar 1996.
