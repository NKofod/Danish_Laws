Landsskatteretsafgørelse vedr. beskatning af tilbagebetaling  

 af ulovligt opkrævet kloakbidrag Klagen vedrører beskatning af udbetalt yderligere beløb i  

 forbindelse med tilbagebetaling af kloakbidrag.
Landsskatterettens  

 afgørelse Skatteankenævnet har stadfæstet den kommunale skattemyndigheds  

 afgørelse, hvorefter klagerens kapitalindkomst er forhøjet med 8.232 kr.
 Landsskatteretten ændrer skatteankenævnets afgørelse, således at  

 klagerens indkomst nedsættes med 8.232 kr.
Sagens  

 oplysninger Kommunen besluttede i 1973, at et sommerhusområde, hvor  

 skatteyderen har sommerhus, skulle kloakeres.
Fra dette tidspunkt opkrævede  

 kommunens kloakafdeling/kloakfond tilslutningsbidrag fra de enkelte  

 grundejere.
Højesteret afsagde den 9. maj 1985 dom i en sag, hvor 2  

 grundejere fik medhold i, at de ikke efter de dagældende bestemmelser i  

 vandløbsloven kunne pålægges at betale bidrag til et rensningsanlægs drift,  

 så  

 længe de endnu ikke var tilsluttet dette.
Den herved opkrævede  

 vandafledningsafgift  

 måtte derfor tilbagebetales, jfr.
UfR 1985.470 H.
 På baggrund af denne dom traf kommunalbestyrelsen i kommunen den  

 12. oktober 1987 bestemmelse om, at der skulle ske tilbagebetaling af de  

 tilslutningsbidrag, der allerede var betalt af de respektive sommerhusejere i  

 området, da der endnu ikke var sket kloakering.
 Uagtet kommunens beslutning skete der i en længere periode ikke  

 tilbagebetaling af de indbetalte kloakbidrag, og man fortsatte i kommunen med  

 at opkræve nye tilslutningsbidrag, efterhånden som området blev udbygget og  

 udstykket.
 Som følge bl.a. af forskellige tekniske vanskeligheder, herunder  

 et spørgsmål om, hvorvidt der i stedet skulle foretages en grundvandssænkning  

 i området, således at grundejernes egne nedsivningsanlæg kunne bibeholdes,  

 blev  

 der først på baggrund af en ny afgørelse foretaget kloakering i området i  

 1998.
 Der foretoges imidlertid ikke kloakering i klagerens tilfælde.
 Klageren modtog i forbindelse med tilbagebetaling af de ulovligt  

 opkrævede kloakbidrag i 1999 et yderligere tillæg på 8.232 kr., hvilket beløb  

 ifølge skrivelser fra kommunen af 2. og 22. februar 1999 udgjorde renter af  

 tilbagebetalt kloakbidrag.
 Oprindelig selvangav klageren beløbet som renteindtægt, men  

 søgte genoptagelse af skatteansættelsen på baggrund af en ikke offentliggjort  

 landsskatterets kendelse af 3. september 2002 i en lignende sag.
Skatteankenævnets  

 afgørelse Skatteankenævnet har stadfæstet den kommunale skattemyndigheds  

 afgørelse, hvorefter klagerens kapitalindkomst er forhøjet med 8.232 kr.
Nævnet har bl.a. henvist til, at der i klagerens tilfælde ikke  

 er gennemført kloakering, hvorfor det omhandlede beløb på 8.233 kr. ikke kan  

 betragtes som en dekort i et endeligt tilsvar af kloakbidrag.
Beløbet er  

 herefter anset for rente, og dermed skattepligtigt, jf. bl.a.  

 statsskattelovens  

 § 4, stk. 1, litra e.
Klagerens  

 påstand og argumenter Klageren har overfor Landsskatteretten principalt nedlagt  

 påstand om, at det modtagne beløb på 8.232 kr. anses for skattefrit.
 Subsidiært har klageren nedlagt påstand om, at hvis det lægges  

 til grund at beløbet skal betragtes som rente, skulle beløbet have været  

 periodiseret og været beskattet i de indkomstår, som de påløbne renter  

 vedrører.
Til støtte for den principale påstand har klageren bl.a. gjort  

 gældende, at sagen skal afgøres i overensstemmelse med Landsskatterettens  

 kendelse af 3. september 2002, som er fremlagt, idet beskatningsgrundlaget i  

 nærværende sag er identisk med beskatningsgrundlaget i den anførte kendelse.  

 I  

 begge sager er, som følge af kommunens oprindelige afgørelse, indbetalt  

 bidrag,  

 der var tænkt anvendt til kloakering.
Disse bidrag er i begge sager, som  

 følge  

 af ændret beslutning i kommunen, tillagt et beløb beregnet som et  

 procenttillæg  

 for de enkelte år, hvori beløbet har beroet i kommunens kasse uden at blive  

 anvendt til formålet.
 Det forhold, at udbetalingen i den anførte kendelse er sket ved  

 modregning og i nærværende sag ved kontant udbetaling, kan ikke tillægges  

 betydning for, om beløbet skal beskattes eller ikke beskattes, idet det i  

 statsskatteloven alene er indkomstens art, og ikke dens udbetalingsmåde,  

 benævnelse eller andet, der er afgørende.
 Der kan ikke sluttes modsætningsvis fra den nævnte kendelse.
 De grunde, Landsskatteretten i kendelsen af 3. september 2002  

 har anført som afgørende for, at der ikke er tale om skattepligtige renter,  

 foreligger ligeledes i denne sag, og sagerne skal derfor have samme  

 afgørelse.
 I henhold til Grundlovens § 43 skal en skat have udtrykkelig  

 lovhjemmel for at kunne opkræves, og dette forhindrer i sig selv, at man  

 bruger  

 modsætningsslutninger i de skattelove, der udskrives, også statsskatteloven.
Til støtte for den subsidiære påstand har klageren bl.a. gjort  

 gældende, at skatteankenævnet sidestiller udbetalingen i nærværende sag med  

 de  

 renter, der påløber indestående i banker.
Sådanne renter skal beskattes hvert  

 år for det pågældende år, hvor renterne indberettes af banken til  

 skattemyndighederne.
Man kan ikke nøjes med at angive renterne til beskatning  

 i  

 det år, hvori man hæver renterne.
Hvis skatteankenævnets analogi følges, så  

 skulle kommunen hvert af tilskrivningsårene have indberettet det tilskrevne  

 beløb til beskatning.
De ikke oplyste beløb for tiden forud for 1995 vil  

 herefter være forældede, jf. 1908-lovens forældelsesregler, og kan ikke  

 beskattes i 1999 som sket.
Der skal i så fald alene beskattes et langt mindre  

 beløb, som vedrører 1995-1998.
Landsskatterettens  

 bemærkninger og begrundelse Det omhandlede yderligere udbetalte beløb på 8.232 kr. i  

 forbindelse med tilbagebetaling af ulovligt opkrævet kloakbidrag findes efter  

 sin karakter ikke at kunne anses for rente.
Udbetaling af beløbet er således  

 ikke sket i henhold til lov, aftale eller andet retsgrundlag, som  

 hjemmelsmæssigt kvalificerer beløbet som rente af en gæld.
Henset endvidere  

 til  

 baggrunden for beløbets udbetaling, herunder at det ikke er ydet ud fra et  

 gavesynspunkt, men at beløbet har karakter af en enkeltstående kompensation  

 for  

 afsavn og ulempe i forbindelse med udstedelse af en ulovlig forvaltningsakt,  

 er  

 beløbet ikke omfattet af statsskattelovens § 4, men omfattet af lovens § 5 og  

 dermed skattefrit, da det mest nærliggende må anses at vedrøre klagerens  

 formuesfære.
 Den påklagede afgørelse ændres i overensstemmelse hermed.
