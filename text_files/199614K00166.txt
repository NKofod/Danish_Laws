Nr BTL 166 Betænkning over Forslag til lov om ændring af lov om bygningsfredning og  

 lov om planlægning (Offentlighed i frednings- og bevaringsarbejdet og støtte  

 til fredede og bevaringsværdige bygninger m.v.)   

 Nr L 166 1996-97, 1. samling Afgivet af Miljø- og Planlægningsudvalget Afgivet: 19970522 Udvalget har behandlet lovforslaget i nogle møder og har herunder stillet spørgsmål til miljø- og energiministeren, som denne har besvaret skriftligt.
Et af udvalgets spørgsmål til miljø- og energiministeren og dennes svar herpå er optrykt som bilag til betænkningen.
 Endvidere har udvalget modtaget skriftlige og/eller mundtlige henvendelser  

 fra:
Bygnings Frednings Foreningen, BYFO, Danmarks Naturfredningsforening, Danske Arkitekters Landsforbund, Akademisk Arkitektforening, Dansk Skovforening, De Danske Landboforeninger, Godsejerforeningen, Landsforeningen for Bygnings- og Landskabskultur og Raadvad, Nordisk Center til bevarelse af Håndværk.
 Der er af miljø- og energiministeren og af et mindretal stillet  

 ændringsforslag, hvorom henvises til de ledsagende bemærkninger.
 Miljø- og energiministeren har over for udvalget oplyst følgende:
Som opfølgning af loven vil Miljø- og Energiministeriet udsende en  

 eksempelsamling, der tager sigte på at beskrive, hvordan de bevaringsværdige  

 helheder sikres i lokalplanlægningen.
Publikationen vil indeholde eksempler  

 på lokalplan for købstadsområder, yderkvarterer og landsbyer.
Der tages  

 udgangspunkt i SAVE-registreringerne, og publikationen vil således også være  

 en vejledning i, hvordan disse faglige registreringer kan danne grundlag for  

 konkret planlægning.
Ministeriet vil endvidere udarbejde et eksempel på en temalokalplan for  

 bevaringsværdige bebyggelser.
Skov- og Naturstyrelsen har indledt drøftelser  

 med Kommunernes Landsforening om et sådant projekt.
Miljø- og Energiministeriet vil herudover udarbejde et eksempel på,  

 hvordan en lokalplanproces for bevaringsværdige helheder kan tilrettelægges i  

 henseende til gennem selve lokalplanforslagets udformning at skabe bedre  

 grundlag for offentlighedens inddragelse.
Således eksemplificeres, hvorledes  

 der ved et lokalplanforslag indeholdende nedrivning af bevaringsværdige  

 bygninger og/eller bymiljøer kan udarbejdes et ligeværdigt alternativt  

 forslag til en bevarende lokalplan.
Skov- og Naturstyrelsen vil søge at skabe  

 forudsætningerne for et sådant eksempel ved at indgå et  

 udviklingsprojektsamarbejde med en interesseret kommune.
Skov- og Naturstyrelsen vil herudover i forlængelse af den model for  

 kommuneatlasarbejdet, som er beskrevet i ministerens besvarelse af spørgsmål  

 21, udarbejde det nødvendige tekniske vejledningsmateriale om, hvordan  

 kommunerne kan indgå i det videre arbejde.
I denne forbindelse vil styrelsen  

 også tage stilling til, hvordan resultatet af projektet om  

 »ReSAVE«, som ministeren har orienteret udvalget om i brev af 28.  

 april 1997, kan indgå i det videre kommuneatlasarbejde.
 Skov- og Naturstyrelsen vil endvidere som opfølgning af loven overveje,  

 hvorledes ministeriet kan vejlede de kommuner, hvor det ikke fagligt er  

 skønnet nødvendigt at gennemføre et fuldstændigt kommuneatlasarbejde, jf.  

 ministerens besvarelse af spørgsmål 21. Styrelsen vil herved undersøge,  

 hvordan kommunerne i den sammenfattende fysiske planlægning kan sikre de  

 bevaringsværdige bygninger og bymiljøer især i landdistrikerne.
 Det kan endelig oplyses, at det er aftalt mellem Boligministeriet og  

 Miljø- og Energiministeriet, at der som opfølgning af lovforslaget og  

 byfornyelsesloven i samarbejde mellem Boligministeriet og Skov- og  

 Naturstyrelsen bl.a. skal udarbejdes standardvilkår m.v. for den støtte, der  

 gives af bygningsforbedringsudvalgene til de bevaringsværdige bygninger,  

 herunder udarbejdelse af vilkår, som betyder, at når der er ydet støtte til  

 bevaringsværdier, får det offentlige samtidig påtaleret over for forfald af  

 bygningens bevaringsværdier.
Miljø- og energiministeren har i denne forbindelse oplyst, at der vil  

 blive taget udgangspunkt i erfaringer fra den praksis, som Statens  

 Bygningsfredningsfond hidtil har haft ved statslig økonomisk støtte til  

 bevaringsværdige bygninger.
Herefter er det et vilkår for at modtage støtte  

 (p.t. over 81.000 kr.), at der på ejendommen tinglyses en servitut, hvorefter  

 ejeren forpligter sig til ikke at nedrive bygningen samt at holde denne i  

 forsvarlig stand, herunder tæt på tag og fag.
Ejeren er også forpligtet til  

 at søge tilladelse fra Skov- og Naturstyrelsen til bygningsarbejder, hvis  

 disse går ud over almindelig vedligeholdelse.
Skov- og Naturstyrelsen har  

 påtaleretten i forhold til servitutten.
 Herefter indstiller et flertal (Socialdemokratiets, Socialistisk  

 Folkepartis, Det Radikale Venstres, Enhedslistens og Centrum-Demokraternes  

 medlemmer af udvalget) lovforslaget til vedtagelse med det af  

 ministeren stillede ændringsforslag.
Et mindretal inden for flertallet (Centrum-Demokraternes medlem af  

 udvalget) finder, at de oplysninger, der i flere undersøgelser er blevet  

 fremlagt om vedligeholdelsesefterslæbet på flere af de fredede bygninger og  

 navnlig på de fredede herregårde og herregårdsanlæg, burde give anledning til  

 øget offentlig økonomisk støtte ikke mindst under hensyntagen til den  

 udvidelse af antallet af fredede bygninger, som må antages at blive en følge  

 af lovforslaget.
Mindretallet opfordrer miljø- og energiministeren til at  

 optage forhandling med bl.a. erhvervsministeren, kulturministeren,  

 fødevareministeren og boligministeren, som hver især repræsenterer interesser  

 i bygningsbevaring, for at søge øgede offentlige bevillinger til  

 bygningsfredningsarbejdet.
Mindretallet har i den forbindelse med tilfredshed  

 noteret sig ministerens besvarelse af spørgsmål 39 vedrørende igangsættelse  

 af et udvalgsarbejde om Raadvad-centerets fremtid.
Et mindretal (Venstres, Det Konservative Folkepartis og  

 Fremskridtspartiets medlemmer af udvalget) indstiller lovforslaget til  

forkastelse ved 3. behandling.
Mindretallet vil stemme for de stillede  

 ændringsforslag.
Mindretallet havde store forventninger til lovforslaget, der er resultatet  

 af de to meget omfattende rapporter »Fredede og bevaringsværdige  

 bygninger« og »Herregårdenes bevaring«.
De tre partier havde  

 set frem til, at man med lovforslaget fik startet en proces, der på sigt kan  

 bevare de kulturelle værdier, som Danmarks bygningsarv repræsenterer.  

 Desværre er øget bureakrati, længere sagsbehandling og udvanding af gældende  

 regler hovedindholdet i lovforslaget, og kulturmiljøområdet får derfor ikke  

 den styrkelse, som mindretallet ønsker.
 Indledningsvis ønsker mindretallet at præcisere, at lovens titel burde  

 være ændret til »Lov om bygningsfredning og bevaring af bygninger og by-  

 og bygningsmiljøer«.
Mindretallet finder, at lovforslaget er præget af en udtalt mangel på  

 hensyntagen til ejernes rettigheder.
Ejerne nævnes stort set ikke i  

 lovforslaget, og man ønsker tilmed at indskrænke rådighedsretten, uden at  

 ejerne kompenseres herfor.
Balancen mellem den interesserede offentlighed på  

 den ene side og ejerne på den anden forrykkes på den måde til væsentlig  

 ugunst for ejerne.
Blandt andet er det uacceptabelt, at man i forbindelse med  

 nedrivning af en bevaringsværdig bygning nu skal inddrage den brede  

 offentlighed.
Hermed risikerer man at påføre ejerne store økonomiske tab, som  

 man ikke kompenserer for.
Dette er i fundamental modstrid med mindretallets  

 opfattelse af bygningsfredningsområdet.
Det er derfor også klart  

 utilfredsstillende, at miljø- og energiministeren i sine svar til udvalget  

 konstaterer, at lovforslaget ikke indeholder bestemmelser, der begrænser  

 ejernes råderet, og at man ikke vil kompensere ejerne økonomisk.
Desuden tilføres de fredede og bevaringsværdige bygninger generelt ikke  

 flere økonomiske midler.
Dette til trods for, at rapporterne »Fredede og  

 bevaringsværdige bygninger« og »Herregårdenes bevaring« begge  

 konstaterer, at en istandsættelse af bygningerne kræver tilførsel af store  

 økonomiske midler.
Alene for de fredede og bevaringsværdige herregårde er der  

 tale om et genopretningsbehov i størrelsesordenen 1,3 mia. kr. pr. år.  

 Mindretallet havde ønsket, at man i forhold til de privatejede  

 bevaringsværdige bygninger eksempelvis gav mulighed for rentefri lån, sikrede  

 delvis fritagelse for ejendomsskat og hævede 81.000 kr.-grænsen ved  

 bevaringsdeklarationer.
Desuden havde mindretallet gerne set, at der  

 indførtes et fradrag for faktisk gennemførte vedligeholdelsesarbejder.
Man  

 kommer ikke uden om, at den bedste måde at gøre noget for de fredede og  

 bevaringsværdige bygninger er at give ejerne økonomiske muligheder for og  

 incitamenter til selv at gøre noget ved deres ejendomme.
Hvad angår sammenlægningen af de økonomiske midler i Skov- og  

 Naturstyrelsen, tager mindretallet afstand herfra.
En sammenlægning er som  

 udgangspunkt positiv, men mindretallet frygter en uacceptabel politisering af  

 området, som ikke harmonerer med behovet for en uafhængig vurdering af de  

 fredede og bevaringsværdige bygninger.
Statens Bygningsfredningsfonds arbejde  

 har været præget af uvildighed og objektivitet og har bidraget til et højt  

 fagligt niveau.
De mange høringssvar, som vender sig imod nedlæggelsen,  

 understøtter dette synspunkt.
Under udvalgsarbejdet er det kommet frem, at der er et specielt problem  

 for de privatejede fredede kirker, der benyttes som sognekirker.
Mindretallet  

 opfordrer Kirkeministeriet til at se på dette problem.
Mindretallet noterer sig, at der ikke med lovforslaget er sket en  

 afklaring af de til renovering af fredede bygninger så nødvendige gamle  

 håndværk.
Mindretallet opfordrer regeringen til at fokusere på dette område i  

 det kommende folketingsår.
 Mindretallet beklager, at der ikke er kommet en tilfredsstillende løsning  

 på problemerne med ejendomme, der har stråtag.
Forslaget om den landsdækkende forening, som gives øget kompetence, kan  

 mindretallet heller ikke støtte i den foreliggende form.
Da der ikke afsættes  

 flere midler, flytter man i realiteten penge fra bygninger til mennesker.  

 Mindretallet ønsker, at man går den modstatte vej.
Forslaget vil således  

 betyde en øget bureaukratisering af området, og det kan desuden ikke være  

 statens opgave at gennemtvinge en bestemt organisationsudvikling på dette  

 område.
Foreningsarbejdet i Danmark bør være styret af frivillighed og ikke  

 af staten.
 Venstre, Det Konservative Folkeparti og Fremskridtspartiet kan derfor ikke  

 støtte lovforslaget.
Ændringsforslag Til § 1Af miljø- og energiministeren, tiltrådt af udvalget:
 1) I den under nr. 13 foreslåede affattelse af § 18,  

 stk. 2, indsættes efter »Kommunalbestyrelsen foretager« ordene:  

 »inden udløbet af de efter byggelovgivningen gældende frister«.
 Af et mindretal (FP), tiltrådt af et mindretal (V og KF):
 2) Nr. 17 udgår.
 3) I den under nr. 21 foreslåede affattelse af § 24  

 udgår stk. 3 og 4.
Bemærkninger Til nr. 1 Ændringsforslaget præciserer, at kommunalbestyrelsen er  

 forpligtet til at foretage offentliggørelse af en nedrivningsanmeldelse inden  

 udløbet af de frister, der er fastsat i bygningsreglementet.
 Med hjemmel i byggelovens § 16, stk. 4, er det i bygningsreglementets  

 punkt 1.6 bl.a. fastsat, at nedrivning af bebyggelser kan udføres efter  

 anmeldelse til kommunalbestyrelsen.
 Har kommunalbestyrelsen ikke reageret inden 4 uger fra den dag,  

 anmeldelsen er modtaget, for jordbrugserhvervets drifts- og avlsbygninger og  

 vindmøller dog 2 uger, kan bygningen nedrives.
 Kommunalbestyrelsen er således forpligtet til at foretage offentliggørelse  

 af en nedrivningsanmeldelse senest 4 uger fra den dag, anmeldelsen er  

 modtaget, for jordbrugserhvervets drifts- og avlsbygninger og vindmøller dog  

 senest 2 uger fra nedrivningsanmeldelsen er modtaget.
Til nr. 2 og 3 Med ændringsforslagene udgår de foreslåede bestemmelser om,  

 at miljø- og energiministeren kan give en landsdækkende forening på det  

 bygningskulturelle område ret til at få forelagt fredningsforslag for Det  

 Særlige Bygningssyn, og at miljø- og energiministeren skal foretage  

 underretning om nedrivningsforbud, når den landsdækkende forening finder, at  

 sagen ikke kan afvente forelæggelse for Det Særlige Bygningssyn.
Martin  

 Glerup (S) Helen Beim (S) Lis Greibe (S) Inger Bierbaum (S) Peter Christensen  

 (S) Steen Gade (SF) fmd.
Elsebeth Gerner Nielsen (RV) Bent Hindrup  

 Andersen (EL) Sonja Albrink (CD) Hans Christian Schmidt (V) Hanne Severinsen  

 (V) Peter Hansen-Nord (V) Jens Vibjerg (V) Niels Jørgen Langkilde (KF) Gitte  

 Seeberg (KF) Eva Møller (KF Aage Brusgaard (FP) nfmd.
 Dansk Folkeparti havde ikke medlemmer i udvalget.
Bilag Et af udvalgets spørgsmål til miljø- og energiministeren og dennes svar  

 herpå Spørgsmål 39:
 På baggrund i den brede enighed i Folketinget om, at der bør gøres en  

 særlig indsats for at sikre, at de rette håndværksmæssige færdigheder er til  

 stede som forudsætning for den fremtidige sikring af kvaliteten i vore  

 fredede og bevaringsværdige bygninger, findes det også vigtigt, at ejerne af  

 fredede og bevaringsværdige bygninger skal have mulighed for at få  

 kvalificeret information om restaureringsmetoder og lignende.
På den baggrund og i forlængelse af det tværgående embedsmandsudvalgs  

 rapport om »Fredede og bevaringsværdige bygninger« fra 1996 bedes  

 ministeren redegøre for, hvorvidt det er ministerens hensigt at igangsætte et  

 mere konkretiserende udvalgsarbejde med henblik herpå.
Endvidere bedes  

 ministeren redegøre for, hvorvidt ministeren i denne sammenhæng er opmærksom  

 på det vigtige i, at et sådant udvalgsarbejde sammensættes så bredt, at både  

 ejerrepræsentanter, faglig ekspertise, de relevante ministerier og eventuelt  

 også realkreditinstitutioner m.fl. repræsenteres.
 Svar:
 Jeg er enig i vigtigheden af, at der til stadighed findes de  

 håndværksmæssige færdigheder og den nødvendige information om  

 restaureringsmetoder og lignende, der er en forudsætning for en lødig  

 varetagelse af de bygningskulturelle hensyn.
 Jeg er også enig i, at der bør igangsættes et konkretiserende  

 udvalgsarbejde herom i den brede sammensætning, som spørgsmålet lægger op  

 til.
Jeg her derfor udarbejdet vedlagte udkast til kommissorium for et sådant  

 udvalg.
Jeg foreslår, at udkastet danner grundlag for de videre overvejelser.
Vedr. styrkelse af Raadvad-centeret 1. Baggrund På baggrund af Folketingets forhandlinger den 17. januar 1996 (FT sp.  

 2812-2837) om miljø- og energiministerens redegørelse om kulturmiljøet  

 (redegørelse nr. 4 af 21/11 95, FT sp. 1198-1206) besluttede miljø- og  

 energiministeren efter samråd med boligministeren at nedsætte et  

 hurtigarbejdende tværministerielt embedsmandsudvalg om de fredede og  

 bevaringsværdige bygninger.
I udvalgets kommissorium anmodedes udvalget bl.a. om at »belyse  

 Raadvad-centerets rolle i sikringen af de gamle håndværkstraditioner og som  

 viden- og informationscenter for ejere og håndværkere, der arbejder med  

 fredede og bevaringsværdige bygninger med henblik på en vurdering af,  

 hvorledes centerets fortsatte virke kan understøttes yderligere.
Heri indgår  

 også en belysning af de eksisterende håndværkeruddannelsers faglige indhold i  

 forhold til en »bevaringssynsvinkel« samt  

 efteruddannelsesaspektet'.
 Embedsmandsudvalget afsluttede sit arbejde den 23. oktober 1996. I  

 udvalgets afsluttende rapport anføres, i tilknytning til udvalgets  

 konklusioner og forslag omkring Håndværk, viden og information - de  

 faglige forudsætninger (afsnit 5.3), bl.a. om Raadvad-centeret, at:
 »En sikring af de fredede og bevaringsværdige bygningers kvaliteter  

 forudsætter ikke alene økonomiske midler, men også tilstedeværelsen af de  

 fornødne faglige forudsætninger for, at byggearbejderne kan gennemføres såvel  

 kvantitativt som kvalitativt«.
»Udvalget har på den baggrund drøftet de eksisterende  

 erhvervsuddannelser og arbejdsmarkedsuddannelser.
Endvidere har udvalget med  

 udgangspunkt i erfaringerne med Raadvad-centeret drøftet behovet for  

 videnopsamling og formidling«.
 Med baggrund heri konkluderede udvalget bl.a. at:
 - »Der vil være behov for videnformidling til uddannelsessystemet med  

 henblik på stadig udvikling i uddannelserne, for at disse kan tilgodese de  

 krav, der stilles til løsning af bevaringsopgaver.
- Der vil være et voksende behov for bedre og mere tilgængelig information  

 om bevaringsspørgsmål.
Det kan derfor være hensigtsmæssigt at udvikle en mere  

 direkte og enkel information til bygherrer, til håndværkere, til »gør  

 det selv-ejere« m.fl.
 - Der er behov for en institution med et egentligt fagmiljø til  

 varetagelse af den samlede videnopbygning, dokumentation, forskning samt  

 formidling vedrørende bevaringen af dansk bygningskultur'.
»Med dette udgangspunkt har udvalget drøftet Raadvad-centeret og  

 herunder centerets mulighed for at kunne virke som institution for uddannelse  

 af bl.a. de lærere, der virker inden for erhvervs- og  

 arbejdsmarkedsuddannelserne« - »Udvalget har i overensstemmelse med Raadvad-centerets bestyrelse  

 den opfattelse, at Raadvad-centeret i dag er en for spinkel organisation til  

 med tilstrækkelig styrke at kunne varetage den nødvendige  

 videnopsamling/forskning som forudsætning for den formidling, der må  

 forventes at være behov for i fremtiden.
Det må derfor overvejes, om centeret  

 skal styrkes såvel organisatorisk som ressourcemæssigt«.
- »Udvalget finder, at der, inden der træffes beslutning om eventuel  

 styrkelse af Raadvad-centeret, bør gennemføres en nøjere kortlægning af  

 behovet.
På dette grundlag må vurderes alternativer, der foreligger for en  

 videreførelse og videreudvikling af de funktioner, som Raadvad-centeret har i  

 dag.
Det må overvejes, om GTS-institutmodellen kan være anvendelig også inden  

 for bygningsbevaringsområdet.
Det vil efter udvalgets opfattelse være  

 hensigtsmæssigt, at følgende myndigheder, organisationer, institutioner og  

 lignende i givet fald medvirker i disse vurderinger: Miljø- og  

 Energiministeriet, Arbejdsministeriet, Undervisningsministeriet,  

 Boligministeriet, Kulturministeriet, Kirkeministeriet, Forskningsministeriet,  

 Erhvervsministeriet, arbejdsmarkedets parter, BYFO, Raadvad-centeret,  

 Byfornyelsesrådet, Landsforeningen for Bygnings- og Landskabskultur og  

 Grundejernes Investeringsfond/Realkreditinstitutionerne«.
2. Det videre arbejde I de senere er der sket en kraftig stigning i interessen for renovering og  

 istandsættelse af ældre bygninger.
Denne udvikling har vist sig gennem dels de store restaureringsprojekter  

 på en række af de fineste historiske statslige bygninger samt en lang række  

 fredede bygninger i privat eje, dels gennem den bevarende byfornyelse, som nu  

 er blevet den fremherskende form for byfornyelse, og endelig gennem den store  

 private aktivitet inden for bygningsistandsættelse og -forbedring, sådan som  

 denne er motiveret af forskellige offentlige tilskudsordninger.
Der synes  

 således at være en øget erkendelse i befolkningen af de historiske bygningers  

 og bymiljøers betydning for oplevelsen af kvalitet i de daglige omgivelser.
 Som et resultat heraf efterspørges traditionelle håndværksfærdigheder i et  

 stigende omfang, hvilket tydeligt har kunnet aflæses i efterspørgslen efter  

 Raadvad-centerets håndværks- og restaureringsfaglige ekspertise.
Skal man gøre status i dag over Raadvad-centerets første 10 år, må det  

 blive, at centeret har spillet en vigtig rolle i opretholdelse af de  

 traditionelle små bygningshåndværk.
Samtidig har centeret forsøgt at opfange  

 og støtte den voksende interesse for bygningskulturen hos håndværkere og  

 husejere, men centeret har på grund af sin lidenhed ikke kunnet være særlig  

 offensiv i denne støtte.
 På denne baggrund bør igangsættes et mere konkretiserende udvalgsarbejde  

 med henblik på:
- At foretage en nøjere kortlægning af behovet for en styrkelse og  

 eventuel reorganisering af Raadvad-centeret, således at centeret kan udfylde  

 det behov, der er for en institution med et egentligt fagmiljø til  

 varetagelse af videnopbygning, dokumentation, forskning samt formidling  

 vedrørende bevaringen af dansk bygningskultur.
Herunder at vurdere de  

 alternativer, der foreligger for en videreførelse og videreudvikling af de  

 funktioner, som Raadvad-centeret har i dag.
 - At stille forslag om, hvordan Raadvad-centeret bedst muligt kan  

 understøtte og styrke håndværksuddannelser på ikke mindst de tekniske skoler  

 i forhold til den fremtidige bevaring af dansk bygningskultur.
 - At stille forslag om, hvordan der sikres en mulighed for at etablere  

 regionale aktiviteter eller der samarbejdes med eksisterende regionale  

 aktiviteter.
 - At stille forslag til Raadvad-centerets fremtidige rolle i bevarelsen af  

 de traditionelle håndværksfag i relation til såvel videnopbygning som  

 videnformidling til private husejere, bygherrer, rådgivere og håndværkere.
- At inddrage og vurdere forskellige finansieringsmodeller, herunder  

 Raadvad-centerets muligheder for at deltage i EU-relaterede projekter.
En  

 stadigt voksende andel af Raadvad-centerets finansieringsgrundlag udgøres af  

 tilskud fra EU.
I 1997 svarer omfanget af den EU-relaterede finansiering til  

 den danske stats samlede tilskud.
 - At overveje nødvendige reorganiseringer af centerets daglige ledelse og  

 bestyrelsessammensætning.
 - At fremlægge en plan for Raadvad-centerets styrkelse og eventuelle  

 reorganisering.
