Værdi af fri bolig Reference:
SL § 4, stk. 1, litra b og c LL § 16, stk. 1 og 3 LV 1997 A.B.1.9.5 A klagede for indkomståret 1994 over, at skatteankenævnet  

 havde ansat værdi af fri bolig til 21.630 kr.
Det fremgik af sagen, at klageren, der var amerikansk statsborger blev  

 ansat ved B i Danmark.
Klageren var teknisk ekspert (field engineer) inden  

 for olie- og gasindustrien, og hans arbejde foregik på boreplatforme i  

 Nordsøen.
 Klageren blev fuld skattepligtig ved indrejsen i Danmark, og hans  

 skattepligt var ophørt den 17. februar 1995, hvor han rejste til  

 Nigeria.
 Klageren blev ved ansættelsen aflønnet med bruttoløn.  

 Udover løn fik han blandt andet stillet fri bolig til rådighed.  

 Boligen var på 55 kvm, og klagerens arbejdsgiver havde betalt 6.600 kr.  

 månedlig leje inklusiv el og varme.
 Der var ved indkomstansættelsen godkendt teknikerfradrag med 27.450  

 kr.
 Det var oplyst, at det måtte lægges til grund, at klageren  

 ikke havde opretholdt bolig i USA.
Skatteankenævnet havde anset klageren for skattepligtig af  

 værdi af fri bolig jf. statsskattelovens § 4, stk. 1, litra b og c og  

 ligningslovens § 16, stk. 1 og 3. Nævnet havde anført, at det  

 var lagt til grund, at klageren var fuldt skattepligtig til Danmark i 1994,  

 da han havde bopæl i Danmark.
Endvidere, at klagerens arbejde foregik  

 på boreplatforme i Nordsøen, hvorfor han ikke kunne anses for at  

 være på rejse.
Skatteankenævnet havde ansat værdi af fri bolig til 21.630 kr.  

 svarende til det selvangivne beløb.
Ankenævnet havde henvist  

 til, at værdien skulle ansættes med udgangspunkt i  

 Ligningsrådets satser, som fremgik af Ligningsvejledningen for 1994  

 afsnit A.B.1.9.5 med tillæg af værdi af el og varme.
Nævnet  

 havde ved afgørelsen lagt til grund, at klageren fik stillet bolig til  

 rådighed af sin arbejdsgiver, og den betalte leje, der udgjorde 0,  

 lå under de af finansministeriet fastsatte satser for lejebolig plus 10  

 %, jf.
TS-cirkulære 1993-28.
Ankenævnet havde endvidere anført, at klageren ikke kunne  

 anses for at være på rejse.
Ankenævnet havde henvist til  

 kildeskattelovens § 1, stk. 1 nr. 1, og ligningslovens § 9, stk. 5,  

 sammenholdt med TS-cirkulære 1993-23, punkterne 3.2. og 3.2.2. Det  

 fremgik heraf, at der ikke kunne udbetales skattefri godtgørelse  

 når den ansatte i sit hverv transporterede varer og personer, var  

 mønstret på skibe (herunder fiskefartøjer), arbejdede  

 på luftfartøjer, i fartøjer og installationer, der var  

 anvendt i tilknytning til efterforskning og udnyttelse af naturforekomster,  

 modtog godtgørelse efter statsskattelovens § 5, litra d, eller ydelser  

 efter ligningslovens § 7, litra r.
 Ankenævnet havde endvidere anført, at ovennævnte  

 begrænsning vedrørende ansatte, der arbejdede på  

 sådanne installationer stadig var medtaget i Ligningsvejledningen for  

 1996, afsnit A.B. ligesom Højesterets dom af 30. august 1996  

 (Storebæltsdommen), hvorfor det var ankenævnets opfattelse, at  

 det var udtryk for gældende praksis, at ansatte, der arbejdede på  

 boreplatforme ikke kunne få udbetalt skattefri godtgørelse.
Klagerens revisor havde over for Landsskatteretten nedlagt påstand  

 om, at klagerens personlige indkomst skulle nedsættes med 21.630 kr.,  

 vedrørende værdi af fri bolig, da der ikke var hjemmel til  

 beskatning.
Han havde til støtte herfor anført, at klageren  

 havde været på rejse, og at han ifølge karakteren af hans  

 profession og midlertidige tilknytning til projektet, var omfattet af  

 Højesterets dom af 30.8.1996, TfS 1996.653, hvorfor der ikke var  

 hjemmel til at beskatte værdi af fri bolig i den periode han havde  

 opholdt sig i Danmark.
Revisoren havde endvidere henvist til, at det af ligningslovens § 9, stk.  

 5, fremgik, at arbejdsgiveren kunne udbetale skattefri godtgørelse til  

 dækning af den ansattes merudgifter ved rejse.
De merudgifter, som  

 arbejdsgiveren kunne dække skattefrit, var blandt andre udgifter til  

 logi, herunder logi i form af fri bolig.
I TfS 1996.653, Storebæltssagen, fandt Højesteret, at  

 skatteyderen havde været på rejse "som følge af karakteren  

 af hans profession og hans løse og kortvarige tilknytning, til det  

 enkelte projekt". Klagerens revisor var derfor af den opfattelse, at klageren  

 kunne sidestilles med skatteyderen i Storebæltssagen, hvorfor han ikke  

 var skattepligtig af bolig stillet til rådighed.
Klagerens midlertidige  

 opholdsperiode på 2 år i Danmark, måtte betragtes som en  

 rejse og for ham midlertidig.
 Klagerens revisor havde endvidere anført, at uanset om klageren  

 havde bevaret sin husstand i sit hjemland, måtte opholdet i Danmark  

 anses for rejse for klageren.
 Det var yderligere gjort gældende, at det således udelukkende  

 var et spørgsmål om at definere begrebet rejse, hvor den  

 tidligere 12 måneders definition var blevet tilsidesat af  

 Højesteret.
Det var anført, at en midlertidig periode i Danmark, på i  

 hvert fald 24 måneder, måtte anses for at være en rejse,  

 hvilket måtte gælde frem til 1.4.1999, hvor den nye  

 rejsedefinition fik virkning, også selv om udstationeringens  

 udstrækning var kendt på forhånd.
Til støtte herfor  

 var bl.a. gjort gældende, at tidsbetingelsen for berettigelse til  

 fradrag for dobbelt husførelse, dvs. at opholdet i Danmark var  

 midlertidigt, udgjorde 24 måneder, og at tidsbetingelsen for  

 berettigelse til teknikerfradrag, der også byggede på en  

 forudsætning om midlertidigt ophold i Danmark.
 Told- og Skattestyrelsen fandt ikke, at Højesterets dom eller  

 TS-cirkulære havde direkte betydning for den konkrete sag.
Styrelsen havde anført, at klageren ikke kunne anses for  

 værende på rejse under opholdet i Danmark, idet bopælen i  

 Danmark, var klagerens eneste bopæl.
Rejsebegrebet i dagældende  

 ligningslov § 9, stk. 5 forudsatte, at klageren havde en bopæl  

 andetsteds som udgangspunkt for rejsen.
Dette var udtrykkeligt forudsat i den  

 nugældende affattelse af ligningslovens § 9, stk. 5. Klageren havde  

 derfor været afskåret fra at modtage skattefri  

 godtgørelse/foretage fradrag efter standardtaksterne i  

 TS-cirkulære 1993-23, og dermed også til at modtage fri bolig  

 uden påvirkning af indkomstansættelsen.
 Klagerens ophold i Danmark var ikke omfattet af rejsebegrebet, hvilket  

 understøttedes af det faktum, at han, som følge af at boligen i  

 Danmark var hans eneste bopæl, ikke havde haft merudgifter til logi.  

 Fradrag efter statsskattelovens § 6, stk. 1, litra a og udbetaling af  

 skattefri godtgørelse efter ligningslovens § 9, stk. 5 forudsatte i  

 princippet, at der havde været tale om merudgifter, hvilket var  

 nævnt såvel i præmisserne i TfS 1996.653 som i  

 TS-cirkulære 1996-26.
 Landsskatteretten udtalte:
 Værdi af fri bolig var skattepligtig i medfør af  

 statsskattelovens § 4, litra b, 1. punktum, jf. ligningslovens § 16, stk. 1,  

 "...vederlagsfri benyttelse af andres rørlige eller urørlige  

 gods.", idet værdien af benyttelsen skulle fastsættes i henhold  

 til ligningslovens § 16.
I Højesterets dom af 30. august 1996, der var offentliggjort i  

 Tidsskrift for Skatter og Afgifter 1996.653, fik en skatteyder fradrag for  

 udokumenterede udgifter i forbindelse med 156 dages arbejde ved  

 Storebæltsforbindelsen, jf. statsskattelovens § 6 a, da han i kraft af  

 sit arbejdes og fags karakter havde skiftende, for ham midlertidige  

 arbejdssteder.
Højesteret fandt endvidere ikke, at det var en  

 betingelse, at rejsemålet skulle være et andet end  

 arbejdsgiverens faste forretningssted.
 Det fremgik af det af Told- og Skattestyrelsen som følge af dommen  

 udsendte cirkulære (1996 nr. 26) pkt. 3, at lønmodtagere, der  

 som følge af deres arbejdes og fags karakter havde skiftende, for dem  

 midlertidige arbejdssteder, og hvor arbejdet var forbundet med overnatning,  

 var berettigede til at foretage fradrag uden dokumentation for merudgifter  

 til ophold og forplejning, såfremt der ikke var udbetalt skattefri  

 godtgørelse, jf. ligningslovens § 9, stk. 5.
Landsskatteretten fandt, at klageren ikke opfyldte betingelserne for at  

 være på rejse, idet den fri bolig, som var klagerens eneste  

 bolig, måtte anses for hans sædvanlige bolig.
Endvidere var den  

 grundlæggende forudsætning om, at der skulle foreligge  

 merudgifter ikke opfyldt.
Retten var derfor enig i Told- og Skattestyrelsens  

 udtalelse, hvorefter klageren var skattepligtig af værdi af fri bolig.  

 Ansættelsen blev stadfæstet.
