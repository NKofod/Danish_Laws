 I medfør af § 5, stk. 1, § 6, stk. 4, § 8, stk. 2, § 9, stk. 2, 3 og 4, §  

 11 og § 21, stk. 2 og 3 i lov nr. 292 af 10. juni 1981 om visse havanlæg  

 fastsættes:
Almindelige regler § 1.  Denne bekendtgørelse finder anvendelse på  

 havanlæg som omhandlet i havanlægslovens § 1.
 Stk. 2.  Et »fast havanlæg« anvendes i denne  

 bekendtgørelse som betegnelse for ethvert havanlæg, der indrettes og indgår  

 som en indvindingsforanstaltning efter § 10 i lov om anvendelse af Danmarks  

 undergrund, samt rørledninger og andre anlæg til transport af råstoffer fra  

 undergrunden under havbunden.
 Stk. 3.  Et »flytbart havanlæg« anvendes i  

 denne bekendtgørelse som betegnelse for ethvert havanlæg, som ikke er  

 omfattet af stk. 2.
Stk. 4.  Såfremt anlægget anvendes til andre formål, end  

 det er bestemt for, og forholdene i det enkelte tilfælde taler herfor, kan  

 tilsynsmyndigheden bestemme, at regler og procedurer foreskrevet for flytbare  

 eller faste havanlæg helt eller delvis skal finde anvendelse på henholdsvis  

 faste eller flytbare anlæg.
Senest samtidig med, at der gives tilladelse til  

 en indvindingsforanstaltning efter § 10 i lov om anvendelse af Danmarks  

 undergrund eller for flytbare anlæg tilladelse til ibrugtagning, skal  

 tilsynsmyndigheden i så fald meddele, hvilke regler der skal finde anvendelse  

 for anlægget.
 Stk. 5.  Bestemmelserne i denne bekendtgørelse finder  

 tilsvarende anvendelse på boreskibe og andre skibe, medens der fra disse  

 udøves efterforsknings- eller indvindingsvirksomhed af råstoffer i  

 undergrunden under havbunden.
 Stk. 6.  Tilsynsmyndigheden kan bestemme, at regler og  

 procedurer foreskrevet for flytbare eller faste havanlæg helt eller delvis  

 skal finde anvendelse på de i stk. 5 omhandlede skibe.
 § 2.  Tilsynsmyndigheden er henholdsvis  

 Energistyrelsen og Søfartsstyrelsen således som fastsat i retningslinier fra  

 Energiministeriet.
 Stk. 2.  Tilsynsmyndigheden kan efter forinden at have  

 indhentet en udtalelse fra det efter havanlægsloven nedsatte  

 koordinationsudvalg fastsætte nærmere tekniske forskrifter om forhold  

 omfattet af § 14 og §§ 24-32 i denne bekendtgørelse.
 § 3.  På ethvert havanlæg skal der efter  

 tilsynsmyndighedens nærmere bestemmelse findes en tilsynsbog eller anden  

 tilsvarende dokumentation for tilsynsmyndighedens inspektioner, påbud og  

 andre meddelelser om sikkerheds- og sundhedsmæssige forhold.
Almindelige pligter Rettighedshaver - Operatør § 4.  Rettighedshaverne skal sørge for, at et havanlæg  

 er sikkerheds- og sundhedsmæssigt fuldt forsvarligt og for, at der føres  

 effektivt tilsyn med, at arbejdet udføres på forsvarlig måde og i  

 overensstemmelse med gældende krav.
Rettighedshaverne skal tillige sikre, at  

 operatøren har mulighed for at opfylde de forpligtelser, der påhviler ham.
 Stk. 2.  Operatøren skal, ved udførelsen af den daglige  

 ledelse af virksomheden, sørge for, at rettighedshavernes virksomhed foregår  

 på sikkerheds- og sundhedsmæssigt fuldt forsvarlig måde og i overensstemmelse  

 med gældende krav.
 Operatøren skal bl.a. på rettighedshavernes vegne sørge for, at der gives  

 de fornødne instruktioner af sikkerheds-, sundheds- og miljømæssig betydning,  

 at der føres tilsyn med arbejdets forsvarlige udførelse og at arbejdet til  

 fremme af sikkerhed og sundhed samordnes, herunder at de foranstaltninger til  

 fremme af sikkerhed og sundhed, der udføres af flere forskellige  

 arbejdsgivere, samordnes, og for at havanlæggets chef har mulighed for at  

 opfylde de særlige forpligtelser, der påhviler ham.
 § 5.  Havanlæggets chef skal påse, at anlægget drives  

 i overensstemmelse med gældende krav, og at arbejdet på anlægget  

 tilrettelægges sikkerheds-, sundheds- og miljømæssigt fuldt forsvarligt.
Entreprenører- underentreprenører og andre arbejdsgivere § 6.  Enhver, der som selvstændig virksomhed udfører  

 eller lader udføre arbejde for rettighedshaverne eller andre, der udfører  

 eller lader udføre arbejde for disse, til brug for virksomhed, som omhandlet  

 i havanlægslovens § 1, skal påse, at det udførte arbejde er sikkerheds- og  

 sundhedsmæssigt fuldt forsvarligt og i overensstemmelse med de forpligtelser,  

 der påhviler ham.
Foregår arbejdet på et havanlæg, er han endvidere  

 forpligtet til at påse, at arbejdet foregår under sikkerheds- og  

 sundhedsmæssigt fuldt forsvarlige forhold.
 § 7.  Bestemmelserne i § 4, stk. 2, og § 6, fritager  

 ikke rettighedshaverne eller operatøren for de pligter, der påhviler dem  

 efter henholdsvis § 4, stk. 1, og stk. 2.
 § 8.  Bestemmelserne i §§ 4 og 6 fritager ikke andre  

 arbejdsgivere for de pligter, der påhviler disse efter § 4 i lov om visse  

 havanlæg.
 Ledere - ansatte m.v.
 § 9.  Den, der leder et arbejde, skal indenfor sit  

 arbejdsområde ved instruktion og tilsyn sikre, at arbejdet udføres på  

 forsvarlig måde under hensyn til ulykkes- og sundhedsrisikoen og sørge for,  

 at de ansatte er tilstrækkeligt beskyttet mod ulykkestilfælde og  

 sundhedsfarlig påvirkning.
Stk. 2.  Bliver den, der leder arbejdet, bekendt med  

 forhold, som kan medføre fare for ulykker eller sygdom, skal vedkommende  

 sørge for at afværge faren.
Kan faren ikke afværges ved indgriben på stedet,  

 skal arbejdslederen straks gøre sin arbejdsgiver bekendt med forholdet.
 § 10.  De ansatte skal medvirke til, at  

 arbejdsforholdene sikkerheds- og sundhedsmæssigt er fuldt forsvarlige inden  

 for deres arbejsområde, herunder at de foranstaltninger, der træffes for at  

 fremme sikkerhed og sundhed virker efter deres hensigt.
 § 11.  Det påhviler enhver på anlægget, at respektere  

 de sikkerhedsforanstaltninger, som træffes på anlægget af hensyn til dettes  

 og de ombordværendes sikkerhed.
 Leverandører m.v.
§ 12.  Enhver, der overdrager eller overlader havanlæg  

 eller dele heraf samt tekniske hjælpemidler til brug for virksomhed som  

 omhandlet i havanlægslovens § 1, skal sørge for, at disse ved afleveringen er  

 konstrueret og indrettet således, at de kan anvendes sikkerheds- og  

 sundhedsmæssigt fuldt forsvarligt og er forsynet med nødvendigt  

 beskyttelsesudstyr.
Nødvendige og helt forståelige anvisninger om transport,  

 opstilling, betjening og vedligeholdelse skal følge med ved leveringen.
 Stk. 2.  Bestemmelsen i stk. 1 finder dog ikke  

 anvendelse, hvis et teknisk hjælpemiddel fremstilles efter bestillerens  

 skriftlige, udførlige anvisninger.
 Stk. 3.  Bestemmelserne i stk. 1 og 2 gælder også  

 leverandører m.fl. af stoffer og materialer med egenskaber, der kan være  

 farlige for eller i øvrigt forringe sikkerhed eller sundhed.
§ 13.  Anerkendte normer og standarder i det  

 nordvesteuropæiske område af sikkerheds-, sundheds- eller miljømæssig  

 betydning for forhold omfattet af havanlægsloven skal følges.
Med sigte på at  

 anlægget til enhver tid kan være i overensstemmelse med den tekniske og  

 sociale udvikling, skal der så vidt muligt ved konstruktion af havanlæg og  

 udstyr hertil samt ved ændringer heraf tages rimeligt hensyn til den  

 forventede udvikling, f.eks. ved anvendelse af ny teknologi.
Kontrolordninger § 14.  For faste havanlæg skal der etableres et  

 egenkontrolsystem, der sikrer og dokumenterer, at havanlægget projekteres og  

 bygges i overensstemmelse med sikkerheds-, sundheds- og miljømæssige krav  

 fastsat i eller i medfør af gældende love og forskrifter.
 Stk. 2.  For faste havanlæg skal der endvidere foreligge  

 et egenkontrolsystem eller anden lignende ordning, der sikrer og dokumenterer  

 at havanlægget, dets tilstand, brug og arbejdets udførelse i øvrigt er i  

 overensstemmelse med sikkerheds-, sundheds- og miljømæssige krav fastsat i  

 eller i medfør af gældende love og forskrifter.
 Stk. 3.  Certifikater udstedt af et af  

 tilsynsmyndigheden anerkendt klassifikationsselskab, kan delvist træde i  

 stedet for den i stk. 1-2 foreskrevne ordning.
Stk. 4.  For flytbare havanlæg skal der foreligge et  

 system af certifikater og procedurer for anlægget, der sikrer og  

 dokumenterer, at anlægget, dets tilstand, brug og arbejdets udførelse i  

 øvrigt opfylder gældende love og forskrifter samt nationale og internationale  

 standarder om sikkerheds-, sundheds- og miljømæssige forhold.
De nævnte  

 certifikater skal enten være udstedt af et af tilsynsmyndigheden anerkendt  

 klassifikationsselskab eller af en af tilsynsmyndigheden anerkendt myndighed.
 Stk. 5.  Det påhviler enhver, for hvem der udføres  

 arbejde, personligt, ved ansatte eller entreprenører, eller  

 underentreprenører at påse, at de i stk. 1, 2 og stk. 4 foreskrevne systemer  

 eller anden lignende ordning følges.
 Stk. 6.  De i § 14, stk. 1, 2 og stk. 4 nævnte systemer  

 eller anden lignende ordning skal på selvstændig måde revideres regelmæssigt  

 og systematisk under ledelsens overordnede ansvar.
 Godkendelse m.v.
§ 15.  Inden projekteringen af et fast havanlæg  

 iværksættes skal en fyldestgørende, overordnet beskrivelse af anlægget og det  

 udstyr, som planlægges benyttet, godkendes af Energiministeriet.
Ansøgningen  

 om godkendelse skal indsendes i god tid inden projekteringen planlægges  

 iværksat.
Beskrivelsen af anlægget skal bl.a. være ledsaget af en  

 sikkerhedsmæssig analyse og vurdering samt tidsplaner for projekteringens og  

 byggeriets gennemførelse.
Samtidig skal en beskrivelse af de overordnede  

 principper for egenkontrolsystemet for anlæggets projektering og bygning  

 forelægges Energiministeriet, jf. § 14.
§ 16.  Med tilsynsmyndighedens tilladelse kan bygning  

 af et fast havanlæg eller dele heraf iværksættes, når den tilhørende  

 projektering m.v. er gennemført og opfylder de foreskrevne krav.
Endvidere  

 skal en beskrivelse af egenkontrolsystemet herfor være forelagt  

 tilsynsmyndigheden, jf. § 14.
§ 17.  Forinden udbringelse, installering og  

 sammenbygning af et fast havanlæg eller dele heraf iværksættes, skal  

 tilsynsmyndighedens tilladelse hertil være indhentet.
Endvidere skal en  

 beskrivelse af egenkontrolsystemet herfor være forelagt tilsynsmyndigheden,  

 jf. § 14. Der skal herved lægges vægt på, at anlægget eller anlægsdelene  

 opfylder foreskrevne krav, og at udbringelse, installering og sammenbygning  

 vil ske på betryggende måde.
 § 18.  Forinden havanlæg - såvel faste som flytbare -  

 eller dele heraf tages i brug, skal tilsynsmyndighedens tilladelse hertil  

 være indhentet, ligesom der skal foreligge en godkendt bemandings- og  

 organisationsplan jf. havanlægslovens § 6, stk. 3. Endvidere skal en  

 beskrivelse af de i § 14, stk. 2 og 4 foreskrevne systemer eller anden  

 lignende ordning for anlægget, dets tilstand, brug og arbejdets udførelse  

 iøvrigt være forelagt tilsynsmyndigheden.
 Stk. 2  For flytbare havanlæg kan tilladelsen og  

 godkendelsen efter stk. 1 gives for en periode af højst 5 års varighed.
 Stk. 3.  Tilsynsmyndigheden kan, ved meddelelse af en  

 ibrugtagningstilladelse eller et forhåndstilsagn herom, jf. § 20, bestemme,  

 at et havanlæg eller bestemte dele heraf skal underkastes periodisk syn,  

 herunder de for opretholdelse af eventuelle certifikater foreskrevne syn.
 § 19.  De i §§ 16, 17 og 18, stk. 1, jf. § 14 nævnte  

 beskrivelser skal bl.a. omfatte ansvarsforhold, rapporteringsrutiner,  

 revisions- og kontrolprocedurer. Ændringer heri skal forelægges  

 tilsynsmyndigheden.
 § 20.  Efter anmodning herom kan tilsynsmyndigheden  

 med henblik på senere meddelelse af ibrugtagningstilladelse for et flytbart  

 havanlæg i henhold til § 18 meddele et forhåndstilsagn herom af højst 5 års  

 gyldighed.
§ 21.  Forinden et havanlæg, for hvilket den i henhold  

 til § 18 givne ibrugtagningstilladelse ønskes opretholdt, ombygges eller  

 ændres, skal tilsynsmyndighedens tilladelse hertil være indhentet, medmindre  

 den pågældende ændring er åbenbart uden sikkerheds- og sundhedsmæssig  

 betydning.
Forinden den berørte del af anlægget atter tages i brug, skal  

 tilsynsmyndighedens tilladelse til ibrugtagning være indhentet.
Planer for  

 større reparationsarbejder af væsentlig sikkerheds- og sundhedsmæssig  

 betydning skal forelægges eller meddeles tilsynsmyndigheden, inden arbejdet  

 påbegyndes.
 § 22.  De i §§ 15-21 nævnte tilladelser og  

 godkendelser kan begrænses til enkelte dele af anlægget og iøvrigt gøres  

 betinget af vilkår.
§ 23.  Ansøgning om de i §§ 15-21 nævnte tilladelser  

 og godkendelser skal underbygges med fornøden dokumentation for, at anlægget  

 og dets dele er i overensstemmelse med krav fastsat i eller i medfør af  

 gældende love, forskrifter, normer og standarder.
Ansøgningen skal endvidere  

 indeholde en udførlig beskrivelse og vurdering af de sikkerhedsmæssige  

 forhold.
 Stk. 2.  Tilsynsmyndigheden kan anerkende et  

 klassifikationsselskab til med ansvar overfor tilsynsmyndigheden at foretage  

 syn på nærmere angivne dele af havanlæg.
 Stk. 3.  Tilsynsmyndigheden kan bestemme, at bestemte  

 dele af et havanlæg skal undergives syn, der foretages af et  

 klassifikationsselskab, et rådgivende institut eller af konsulenter.
Konstruktion og udstyr § 24.  Et havanlæg skal være sådan konstrueret og have  

 en sådan stabilitet samt ved placering på havbunden være sådan funderet, at  

 sikkerheds-, sundheds- og miljømæssige hensyn er sikret fuldt forsvarligt og  

 således, at det til enhver tid er egnet til det formål, det er bestemt for.
 Stk. 2.  Havanlægget skal konstrueres sådan, at det kan  

 tåle de vejr-, vind-, bølge- og strømforhold, som det kan forventes udsat  

 for.
§ 25.  Et havanlæg skal være forsynet med det til  

 opfyldelsen af anlæggets formål fornødne udstyr.
Udstyret, herunder  

 redningsudstyr, el-anlæg, løfteanordninger, kommunikationsudstyr,  

 brandslukningsudstyr, udstyr til overførsel af personel og last, skal være  

 placeret, indrettet og kunne anvendes således, at sikkerheds-, sundheds- og  

 miljømæssige hensyn er varetaget fuldt forsvarligt.
Stk. 2.  Havanlægget skal med hensyn til brand- og  

 eksplosionsfare inddeles i områder efter faregraden.
Anlægget og udstyret  

 skal konstrueres og anvendes i overensstemmelse med den foretagne  

 områdeinddeling.
 § 26.  Ved konstruktion af et havanlæg skal  

 indkvarteringen i videst mulig udstrækning adskilles fra hovedaktiviteterne  

 boring, produktion og hjælpesystemer for at begrænse følgerne af de med disse  

 aktiviteter forbundne risici.
 Stk. 2.  Havanlæggets arbejdssteder, opholdsrum og  

 soverum m.v. skal være indrettet således, at der tages mest muligt hensyn til  

 sikkerheds- og sundhedstilstanden om bord samt de ombordværendes  

 velbefindende, herunder deres beskyttelse mod støj og andre skadelige  

 påvirkninger.
 Stk. 3.  Indkvarteringsforholdene skal være afpasset  

 efter det antal personer, som må forventes at opholde sig på havanlægget.
 Arbejdets udførelse m.v.
 § 27.  Arbejdet skal planlægges, tilrettelægges og  

 udføres således, at det sikkerheds-, sundheds- og miljømæssigt er fuldt  

 forsvarligt, ligesom der skal føres effektivt tilsyn hermed.
 Stk. 2.  Arbejdet skal i alle led udføres sikkerheds- og  

 sundhedsmæssigt fuldt forsvarligt ud fra både en enkeltvis og en samlet  

 vurdering af de forhold i arbejdsmiljøet, som på kort eller på langt sigt kan  

 have skadelig indvirkning på den fysiske eller psykiske sundhed.
 Stk. 3.  Arbejdsprocesser, som på kort eller på langt  

 sigt virker fysisk eller psykisk skadelige eller belastende, skal under  

 rimelig hensyntagen til den teknologiske udvikling mekaniseres og  

 automatiseres med henblik på at opnå det bedst mulige sikkerheds- og  

 sundhedsniveau.
 Stk. 4.  Der skal anvendes fornødne personlige  

 værnemidler for at sikre, at arbejdet på anlægget udføres sikkerheds- og  

 sundhedsmæssigt forsvarligt, såfremt det ikke er muligt at sikre dette ved  

 foranstaltninger som nævnt i stk. 3 eller ved anvendelsen af andre  

 hensigtsmæssige tekniske løsninger.
 Stk. 5.  Tilsynsmyndigheden kan, såfremt abejdet  

 indebærer en særlig fare for ansatte, der arbejder alene, kræve, at arbejdet  

 tilrettelægges på en sådan måde, at faren imødegås eller, såfremt dette ikke  

 er muligt, at den ansatte ikke arbejder alene.
 § 28.  Det skal påses, at de ansatte er instrueret og  

 har en uddannelse og erfaring, der sikrer, at arbejdsfunktionerne på  

 havanlægget kan varetages på fuldt sikkerheds- og sundhedsmæssig forsvarlig  

 måde, herunder at der foreligger fornøden dokumentation for, at de ansatte  

 besidder de kvalifikationer og den erfaring, som er nødvendig for  

 varetagelsen af arbejdsfunktionerne.
 Stk. 2.  Mandskabet skal forinden arbejdet påbegyndes  

 gennemgå de nødvendige sikkerhedskurser samt være tilstrækkeligt uddannet til  

 på fuldt sikkerheds- og sundhedsmæssig forsvarlig måde at varetage opgaverne  

 efter den godkendte beredskabsplan.
 Stk. 3.  Unge mennesker under 18 år må ikke uden  

 tilsynsmyndighedens tilladelse anvendes til erhvervsmæssigt arbejde på  

 anlægget.
 Stk. 4.  En tilladelse efter stk. 3 kan gøres betinget  

 af vilkår, herunder om arbejdets art samt hvile- og friperiodens varighed.
 § 29.  Der skal føres tilsyn med, at dykkerarbejde,  

 der udføres i forbindelse med havanlæggets bygning eller drift samt det  

 hertil benyttede udstyr, foregår sikkerheds- og sundhedsmæssigt fuldt  

 forsvarligt og koordineret med øvrige aktiviteter.
§ 30.  Overførsel af personale og last skal foregå  

 fuldt forsvarligt og under særlig hensyntagen til vejr-, vind-, bølge- og  

 strømforhold.
Det skal samtidig sikres, at der under overførslen er  

 kontinuerlig kommunikationsforbindelse mellem skib og laste/losseoperatør, og  

 at der er mulighed for hurtig afbrydelse af arbejdet.
 § 31.  Det skal påses, at de sundhedsmæssige forhold  

 på anlægget er fuldt forsvarlige herunder, at der føres jævnlig kontrol med  

 de sundhedsmæssige forhold på anlægget.
 Stk. 2.  På ethvert permanent bemandet havanlæg skal det  

 sikres, at mandskab med fornøden sundhedsmæssig uddannelse til stadighed er  

 tilstede med henblik på varetagelse af såvel forebyggende som behandlende  

 sundhedsmæssige opgaver.
 Stk. 3.  Ved organisering af sundhedstjenesten skal der  

 bl.a. sikres adgang til hurtig og effektiv evakuering af syge eller  

 tilskadekomne med henblik på, at disse undergives den fornødne  

 lægebehandling, som et lægeligt skøn, herunder ved kontakt med en læge i  

 land, tilsiger.
 § 32.  For arbejde, der er forbundet med fare for de  

 ansattes sundhed, kan tilsynsmyndigheden bestemme, at de ansatte skal  

 lægeundersøges før og under ansættelsen, og at der skal foretages  

 arbejdsmedicinske, arbejdshygieiniske eller andre undersøgelser af  

 sundhedsforholdene på arbejdsstedet eventuelt ved regelmæssige undersøgelser.
 Stk. 2.  Tilsynsmyndigheden kan bestemme, at tilsvarende  

 undersøgelser skal foretages til vurdering af, om et arbejde kan medføre fare  

 for sundheden.
Hvile- og friperiode § 33.  Ved arbejdets tilrettelæggelse skal det sikres,  

 at der under hensyn til arbejdsperiodens varighed gives den ansatte rimelige  

 muligheder for hvile- og friperioder, der er afpasset efter arbejdspladsens  

 og mandskabets særlige forhold med henblik på, at arbejdet kan udføres  

 sikkerheds- og sundhedsmæssigt fuldt forsvarligt.
 § 34.  Inden for hvert døgn, regnet fra normal  

 arbejdstids begyndelse, skal der gives den ansatte en sammenhængende  

 hvileperiode på mindst 11 timer.
 Stk. 2.  Tiden mellem to på hinanden følgende  

 hvileperioder må ikke overstige 16 timer.
Stk. 3.  En friperiode skal mindst bestå af 3  

 sammenhængende døgn.
Arbejdsperioden mellem to friperioder må højst være 14  

 dage.
 § 35.  Det kan aftales mellem vedkommende  

 arbejdsgiverpart og arbejdstagerorganisation, at den daglige hvileperiode i  

 et begrænset omfang kan udskydes eller nedsættes til 8 timer.
Stk. 2.  Det kan endvidere aftales, at friperioden kan  

 omlægges.
Der må dog ikke være mere end 28 døgn mellem 2 friperioder.
 Stk. 3.  Aftaler efter stk. 1 og 2 skal indsendes til  

 Energistyrelsen.
 § 36.  Aftaler mellem vedkommende arbejdsgiverpart og  

 arbejdstagerorganisation om afvigelse i videre omfang end nævnt i § 35 af  

 bestemmelserne om hvile- og friperiode er kun gyldige, hvis de godkendes af  

 Energistyrelsen.
 Stk. 2.  På anlæg, der beskæftiger arbejdstagere, som  

 ikke er omfattet af kollektive overenskomster eller aftaler, er aftale mellem  

 arbejdsgiveren og de ansatte om fravigelse af bestemmelserne om hvile- og  

 friperiode kun gyldig, hvis den godkendes af Energistyrelsen.
 Stk. 3.  Aftaler om fravigelse af bestemmelserne i § 34  

 stk. 1-3 om hvileperiode og friperiode er kun gyldige, hvis de er indgået  

 skriftligt.
§ 37.  Energistyrelsen kan i særlige tilfælde,  

 herunder hvor særlige arbejdsformer eller arbejdsoperationer samt hvor  

 arbejdspladsens og mandskabets særlige forhold gør det nødvendigt, tillade  

 fravigelser fra bestemmelserne om hvile- og friperiode.
Hvileperioden skal  

 dog mindst være 8 timer.
Stk. 2.  På flytbare havanlæg kan bestemmelserne om  

 hvile- og friperiode endvidere fraviges, såfremt der for disse anlæg gælder  

 eller følges en anden ordning, der indebærer en lignende sikring af, at  

 arbejdet kan udføres sikkerheds- og sundhedsmæssigt fuldt forsvarligt.
En  

 sådan anden ordning forelægges Energistyrelsen til godkendelse.
 Stk. 3.  Ved fravigelse af bestemmelserne om hvile- og  

 friperiode skal den i § 34, stk. 3 fastsatte friperiode ved en omlægning af  

 arbejdsperioden ændres forholdsmæssigt.
 Stk. 4.  For arbejde, der i særlig grad kan bringe  

 sikkerhed eller sundhed i fare, kan Energistyrelsen fastsætte regler om  

 begrænset arbejdstid for sådant arbejde.
 § 38.  Når naturomstændigheder, ulykker,  

 maskinsammenbrud eller lignende uforudsete begivenheder forstyrrer eller har  

 forstyrret den regelmæssige drift, kan bestemmelserne i § 34 og § 35 fraviges  

 i det omfang, det er nødvendigt, indtil regelmæssig drift er genoprettet.  

 Fravigelser skal registreres.
 § 39.  Bestemmelserne i §§ 34-37 omfatter ansatte,  

 medmindre disse udelukkende eller hovedsagelig udfører arbejde af ledende art  

 og ikke er forpligtet til arbejdstidsmæssigt at følge dem, de skal lede,  

 eller følge en forud fastlagt arbejdsturnus.
Beredskab § 40.  For ethvert havanlæg skal der opretholdes et  

 beredskab, som i tilfælde af uheld på anlægget kan foretage de nødvendige  

 rednings- eller bekæmpelsesforanstaltninger.
 § 41.  Forinden et havanlæg eller dele heraf tages i  

 brug, skal en plan for beredskabet være godkendt af tilsynsmyndigheden.
 Stk. 2.  I planen skal der redegøres for alarm- og  

 kommunikationssystemer og procedurer herfor, beredskabets organisation med  

 angivelse af beredskabsledelse, bemanding, ansvarsfordeling og  

 iværksættelsesprocedurer, det til rådighed værende materiel og mandskab,  

 forskrifter for materiellets indsats og for rednings- og  

 bekæmpelsesforanstaltninger samt uddannelses- og øvelsesvirksomhed.
 Stk. 3.  Planen skal være samordnet med det statslige  

 beredskab og i videst muligt omfang med beredskabsplaner udarbejdet af øvrige  

 rettighedshavere samt beredskabsplaner for tilgrænsende områder.
 Stk. 4.  Planen skal holdes ajour, og ændringer løbende  

 meddeles tilsynsmyndigheden.
 Stk. 5.  Tilsynsmyndigheden kan til enhver tid påbyde  

 ændringer i planen.
 § 42.  Tilsynsmyndigheden skal i god tid varsles om  

 afholdelse af beredskabsøvelser af mere omfattende karakter, og skal efter  

 sådanne øvelser have tilsendt en rapport om forløbet heraf.
 Stk. 2.  Tilsynsmyndigheden kan pålægge personer  

 omfattet af §§ 4-12 i denne bekendtgørelse at medvirke ved beredskabsøvelser,  

 der afholdes af myndighederne.
§ 43.  For ethvert havanlæg skal der føres en  

 fortegnelse over de personer, der til enhver tid opholder sig på eller er på  

 vej til eller fra havanlægget henholdsvis fra eller til dettes basishavn  

 eller et andet havanlæg.
Fortegnelsen skal til enhver tid forefindes  

 tilgængelig i land for tilsynsmyndigheden.
Skadesrapportering § 44.  Enhver personskade på et havanlæg skal  

 registreres.
 Stk. 2.  Enhver personskade, der medfører  

 uarbejdsdygtighed i 1 dag eller mere udover tilskadekomstdagen, og enhver  

 ikke ubetydelig skade på anlæggets konstruktion eller udstyr, samt hændelser,  

 der indebærer væsentlig fare for sådanne skaders indtræden, skal snarest og  

 inden 9 dage efter skadens henholdsvis den farevoldende begivenheds indtræden  

 anmeldes til Energistyrelsen.
 Stk. 3.  Enhver personskade, der nødvendiggør, at den  

 tilskadekomne omgående bringes i land, skal straks anmeldes til  

 Energistyrelsen eller anden myndighed efter Energistyrelsens nærmere  

 bestemmelse.
 Stk. 4.  Anmeldelsen skal senest 9 dage efter skadens  

 indtræden efterfølges af en skriftlig indberetning, der bl.a. skal indeholde  

 kortfattet oplysning om, hvilke foranstaltninger der som følge af skaden er  

 eller vil blive truffet for at undgå gentagelser.
 Stk. 5.  Energistyrelsen kan fastsætte nærmere regler  

 for skadesanmeldelse.
 § 45.  Den, som under udøvelse af offentlig tjeneste  

 eller hverv får kendskab til forhold, der strider mod havanlægsloven eller  

 denne bekendtgørelse eller mod regler udstedt i henhold hertil, skal  

 underrette tilsynsmyndigheden herom.
 Stk. 2.  En læge, der konstaterer eller får mistanke om,  

 at en person har været udsat for skadelige påvirkninger på sin arbejdsplads,  

 skal underrette tilsynsmyndigheden.
 Stk. 3.  Enhver, der kommer til skade under arbejdet,  

 skal snarest muligt anmelde det til ledelsen eller på andet fastsat sted og  

 må ikke genoptage arbejdet, før skaden har været underkastet fornøden  

 behandling.
Sikkerheds- og sundhedsarbejdet § 46.  Arbejdet til fremme af sikkerhed og sundhed  

 skal på en hensigtsmæssig måde organiseres i en sikkerheds- og  

 sundhedstjeneste på havanlægget med medvirken af repræsentanter for  

 mandskabet og ledelsen.
Stk. 2.  Sikkerheds- og sundhedstjenesten skal  

 planlægge, lede og koordinere sikkerheds- og sundhedsarbejdet.
Sikkerheds- og  

 sundhedstjenesten skal registrere de arbejdsmiljømæssige problemer, rådgive,  

 og orientere om samt føre kontrol med sikkerheds- og sundhedsarbejdet på  

 anlægget.
 Stk. 3.  Sikkerheds- og sundhedstjenesten skal løbende  

 holdes orienteret om eventuelle påbud fra tilsynsmyndigheden, den for  

 anlægget udarbejdede beredskabsplan samt anmeldelser til Energistyrelsen i  

 henhold til § 44, samt inddrages i planlægningen vedrørende forhold af  

 betydning for mandskabets sikkerhed og sundhed, herunder de i § 14, stk. 2 og  

 4 dertil sigtende systemer eller anden lignende ordning.
 Stk. 4.  Tilsynsmyndigheden skal ved besøg i  

 virksomheden jævnligt træde i forbindelse med repræsentanterne i anlæggets  

 sikkerheds- og sundhedstjeneste.
 § 47.  Medlemmerne af sikkerheds- og sundhedstjenesten  

 på anlægget skal have den efter forholdene nødvendige tid til rådighed til at  

 varetage deres pligter i sikkerheds- og sundhedsarbejdet.
 Stk. 2.  Medlemmerne af sikkerheds- og sundhedstjenesten  

 på anlægget skal have lejlighed til at erhverve sig den fornødne viden om og  

 uddannelse i sikkerheds- og sundhedsmæssige forhold.
 § 48.  Mandskabets repræsentanter i sikkerheds- og  

 sundhedstjenesten på anlægget er beskyttet mod afskedigelse og anden  

 forringelse af deres forhold på samme måde som tillidsmænd inden for  

 vedkommende eller tilsvarende faglige område.
 Stk. 2.  Uoverensstemmelser om beskyttelse efter stk. 1,  

 herunder spørgsmål om, hvilke regler der finder anvendelse, og om brud på  

 eller fortolkning af reglerne, afgøres ved fagretlig behandling jf. § 22 i  

 lov om Arbejdsretten.
§ 49.  Såfremt ledelsens repræsentant i sikkerheds- og  

 sundhedstjenesten på anlægget afskediges efter udløbet af en eventuel  

 prøvetid, og det af en af parterne gøres gældende, at afskedigelsen er  

 begrundet i sikkerhedsmæssige forhold, kan hans ansættelsesforhold i  

 opsigelsesperioden ikke afbrydes, før spørgsmålet har været undergivet  

 organisationsmæssig forhandling efter reglerne indenfor det pågældende  

 overenskomstområde eller behandlet i overensstemmelse med funktionærlovens  

 regler om forhandling og mægling.
Forhandlingen og mæglingen skal fremmes  

 mest muligt.
Dispensation og klageadgang § 50.  Direktøren for tilsynsmyndigheden kan i  

 enkelttilfælde, og hvor særlige forhold foreligger, tillade afvigelser fra  

 bestemmelser i forskrifter, der er udstedt i henhold til havanlægsloven,  

 herunder i denne bekendtgørelse, når det skønnes rimeligt og fuldt  

 sikkerheds-, sundheds- og miljømæssigt forsvarligt.
 § 51.  Afgørelser truffet af tilsynsmyndigheden i  

 henhold til havanlægsloven eller forskrifter, der er udstedt i henhold  

 hertil, kan påklages til Energiministeriet.
 Stk. 2.  Klagefristen er 4 uger fra den dag, afgørelsen  

 blev meddelt den pågældende.
 Stk. 3.  Klagen har ikke opsættende virkning, medmindre  

 Energiministeriet bestemmer andet.
 Stk. 4.  Når særlige grunde taler derfor, kan  

 Energiministeriet behandle en klage, selv om klagen først fremkommer efter  

 udløbet af den i stk. 2 nævnte frist.
Sanktionsbestemmelse § 52.  Medmindre højere straf er forskyldt efter den  

 øvrige lovgivning, straffes med bøde eller hæfte den, der 1. iværksætter bygning, udbringelse, installering og  

 sammenbygning af et fast havanlæg eller dele heraf samt tager et havanlæg  

 eller dele heraf i brug, forinden godkendelse hertil foreligger, 2. overtræder §§ 3-12, § 14, stk. 5, § 24, § 25, §§  

 27-30, § 31, stk. 1 og 2, § 40, § 41, stk. 1 og 4, § 42, § 43, § 44, stk. 1,  

 2, 3 og 4, § 45 stk. 2 og 3, og § 46, stk. 1 og 3, 3. lader arbejde udføre i strid med §§ 33-39, eller  

 den der leder, udfører eller fører tilsyn med sådant arbejde, 4. undlader at efterkomme et påbud om reglernes  

 overholdelse.
Stk. 2.  For overtrædelse af § 4, § 6, § 8, § 14, stk.  

 5, § 27, stk. 1, 2, og 4, §§ 28-30, § 31, stk. 1 og 2, § 40, og § 52, stk. 1,  

 nr. 3 kan der pålægges rettighedshaverne og operatøren bødeansvar, selvom  

 overtrædelsen ikke kan tilregnes dem som forsætlig eller uagtsom.
Overtrædes  

 de i 1. punktum nævnte bestemmelser under samme omstændigheder indenfor andre  

 arbejdsgiveres respektive arbejdsområder, pålægges vedkommende arbejdsgiver  

 bødeansvar som nævnt i 1. punktum.
For bødeansvaret fastsættes ingen  

 forvandlingsstraf.
 Stk. 3.  For overtrædelser, der begås af aktieselskaber,  

 anpartselskaber, andelsselskaber eller lignende, kan der pålægges selskabet  

 som sådant bødeansvar.
 § 53.  I forskrifter, der udstedes i henhold til denne  

 bekendtgørelse, kan der fastsættes straf for overtrædelse af bestemmelser i  

 disse efter § 21, stk. 2, i lov om visse havanlæg.
Ikrafttrædelsesbestemmelse § 54.  Bekendtgørelsen træder i kraft ved  

 offentliggørelsen i Lovtidende.
 Stk. 2.  Godkendelser og tilladelser givet før denne  

 bekendtgørelses ikrafttræden finder, i det omfang disse ikke er i modstrid  

 med bestemmelserne i denne bekendtgørelse, fortsat anvendelse.
 Stk. 3.  I Energiministeriets bekendtgørelse nr. 592 af  

 30. december 1981 om hidtil gældende regler om sikkerhedsmæssige forhold på  

 havanlæg, som med visse ændringer forbliver i kraft efter lov om visse  

 havanlægs ikrafttræden, ophæves § 3, nr. 1 og 2 samt § 4 litra A, nr. 14, 16  

 og 46.
