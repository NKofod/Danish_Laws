Bekendtgørelse om indbetaling af bidrag til den obligatoriske pensionsordning for modtagere af dagpenge efter lov om sygedagpenge I medfør af § 67 b i lov om sygedagpenge, jf. lovbekendtgørelse nr. 1712 af 20. august 2021, som ændret ved lov nr. 339 af 2. april 2019, fastsættes efter bemyndigelse:
Ydelsen, hvoraf der skal indbetales bidrag til den obligatoriske pensionsordning § 1. Der indbetales bidrag til den obligatoriske pensionsordning til Arbejdsmarkedets Tillægspension, jf. § 17 s i lov om Arbejdsmarkedets Tillægspension, for personer, der modtager dagpenge efter lov om sygedagpenge.
Der indbetales ikke bidrag til den obligatoriske pensionsordning for dagpenge, der udbetales som refusion til en arbejdsgiver.
Beregning af bidragets størrelse § 2. Kommunen beregner bidraget af sygedagpenge med den procentsats, der er nævnt i § 67 a i lov om sygedagpenge, på grundlag af sygedagpengene til personen efter fradrag for personens ATP-bidrag efter § 65, stk. 3, i lov om sygedagpenge.
Bidraget for 1 uge afrundes til nærmeste hele kronebeløb.
Indberetning af bidrag § 3. Ved indberetning af sygedagpenge til indkomstregisteret, jf. lov om et indkomstregister, skal kommunen indberette bidraget til den obligatoriske pensionsordning, der skal indbetales til Arbejdsmarkedets Tillægspension for hver enkelt dagpengemodtager.
Indberetningen sker til indkomstregisteret efter § 3, stk. 1, nr. 7, i lov om et indkomstregister.
Indberetningen sker under det i § 4, stk. 1, nævnte SE-nummer.
 Stk. 2. Kommunen skal oplyse personen om indberetning af bidraget til den obligatoriske pensionsordning.
Indbetaling af bidrag § 4. Bidraget til den obligatoriske pensionsordning af sygedagpenge indbetales kvartalsvis af kommunen.
Kommunen kan vælge at betale bidraget via eget lønsystem eller et lønservicebureau.
Ved begge betalingsmuligheder skal anvendes den af Arbejdsmarkedets Tillægspension anviste betalingskanal.
Dette kan f.eks. være Pengeinstitutternes Betalingssystemer (Nets), Overførselsservice, Informationsservice eller Letløn.
Hvis der ikke betales via en af de nævnte muligheder, bliver beløbet opkrævet via Digital Post.
Opkrævningen sendes af Arbejdsmarkedets Tillægspension.
Indbetalingen sker på det særlige SE-nummer, der anvendes til udbetaling af sygedagpenge.
Stk. 2. Bidragene forfalder til betaling den 1. maj, 1. august, 1. november og 1. februar.
Kommunen betaler bidraget af dagpenge efter lov om sygedagpenge til Arbejdsmarkedets Tillægspension senest den 7. i forfaldsmåneden.
Omberegning § 5. Hvis der sker omberegning eller ændring af dagpenge efter lov om sygedagpenge til personen for en periode, omberegner kommunen bidraget til den obligatoriske pensionsordning for perioden tilsvarende, så bidraget beregnes af ændringen af dagpengebeløbet med den procentsats, der er gældende for perioden og som fremgår af § 67 a.
Indbetaling af bidrag sker efter § 4, og tilbagebetaling af bidrag sker efter § 6.
 Stk. 2. Indberetning af bidraget, jf. stk. 1, sker efter § 3.
Tilbagebetaling af bidrag § 6. Hvis en modtager af dagpenge efter lov om sygedagpenge helt eller delvist skal betale dagpenge tilbage til kommunen, skal det indbetalte bidrag til den obligatoriske pensionsordning af ydelsen betales tilbage af Arbejdsmarkedets Tillægspension til kommunen.
 Stk. 2. Bidrag til den obligatoriske pensionsordning, der vedrører tidligere perioder, tilbagebetales til kommunen på baggrund af kommunens indberetninger til indkomstregisteret.
 Stk. 3. Ved beregning af beløbet, som skal betales tilbage efter stk. 1 og 2, anvendes bidragssatsen, jf. § 67 a i lov om sygedagpenge, for den periode, som den ydelse, der skal tilbagebetales, vedrører.
 Ikrafttræden m.v.
 § 7. Bekendtgørelsen træder i kraft den 13. december 2021.
 § 8. Indberetning af bidrag efter § 3 finder anvendelse for bidrag til den obligatoriske pensionsordning af sygedagpenge, der er udbetalt for perioder efter den 6. marts 2022, jf. dog stk. 2.
Stk. 2 For perioden fra den 6. januar 2020 til og med den 6. marts 2022 indberetter kommunen senest den 14. marts 2022 bidrag til den obligatoriske pensionsordning, der skal indbetales til Arbejdsmarkedets Tillægspension, for hver enkelt sygedagpengemodtager.
Indberetningen sker til indkomstregisteret efter § 3, stk. 1, nr. 7, i lov om et indkomstregister.
Indberetningen sker under det i § 4, stk. 1, nævnte SE-nummer.
 Stk. 2. Kommunen indbetaler bidrag til den obligatoriske pensionsordning for perioden fra den 6. januar 2020 til og med den 6. marts 2022 senest den 1. april 2022. Indbetalingen sker efter reglerne i § 4.
