Tuberkuløs infektion hos kvæg og svin kan ske med tuberkelbakterier af  

 såvel den bovine som den aviære og den humane type.
Hos kvæget kommer i  

 differentialdiagnostisk henseende også paratuberkulosen i betragtning.
Den  

 tuberkuløse infektion hos høns sker kun med den aviære type.
 I medfør af § 5, stk. 1, i lov nr. 175 af 5. juni 1959 fastsættes herved  

 følgende bestemmelser:
I.
Almindelige bestemmelser § 1.  Til foretagelse af tuberkulinprøver på kvæg,  

 svin og høns må dyrlægerne kun anvende tuberkulin, der udleveres fra Statens  

 veterinære Serumlaboratorium.
 Stk. 2.  Fra Statens veterinære Serumlaboratorium  

 udleveres til den i stk. 1 omhandlede anvendelse:
 Bovint tuberkulin til intrakutan anvendelse og aviært tuberkulin til  

 intrakutan anvendelse.
 Stk. 3.  Tuberkulin, der ikke udleveres vederlagsfrit i  

 henhold til bestemmelserne i landbrugsministeriets bekendtgørelse af 1. juli  

 1980 om kontrol med kvægtuberkulose, skal betales med den af  

 landbrugsministeriet fastsatte udleveringspris.
Stk. 4.  Tuberkulin må ikke udleveres fra Statens  

 veterinære Serumlaboratorium til andre end dyrlæger.
En dyrlæge kan overdrage  

 tuberkulin til andre dyrlæger, men må ikke udlevere det til andre personer.
 Stk. 5.  Det fra Statens veterinære Serumlaboratorium  

 modtagne tuberkulin skal benyttes i den tilstand, hvori det modtages.
Stk. 6.  Tuberkulinet skal opbevares i køleskab ved 2  

 grader - 8 grader C. og kan anvendes indtil den på hætteglasset angivne  

 udløbsdato.
Har hætteglassets gummiprop været gennemstukket, må tuberkulinet  

 kun benyttes, hvis det vedvarende er ganske klart, og inden udløbsdatoen.
Stk. 7.  Tuberkulinsprøjter og kanyler skal være renset  

 og desinficeret før anvendelsen.
Bruges ved dobbeltprøve undtagelsesvis samme  

 sprøjte og kanyle til begge tuberkulinerne, skal såvel sprøjte som kanyle  

 omhyggeligt rengøres (f.eks. ved udskylning med flere hold rent vand) før  

 skift fra det ene til det andet tuberkulin, således at en selv nok så ringe  

 sammenblanding af tuberkulinerne med sikkerhed undgås.
Opsugningen af  

 tuberkulinopløsningen skal foregå direkte fra hætteglasset.
§ 2.  Tuberkulinprøver på kvæg, svin og høns skal  

 foretages efter den intrakutane metode, og kan foretages som enkeltprøver  

 eller dobbeltprøver.
Ved en enkeltprøve forstås en tuberkulinprøve foretaget  

 med et enkelt tuberkulin (aviært eller bovint). Ved en dobbeltprøve forstås  

 en tuberkulinprøve foretaget med aviært og bovint tuberkulin samtidigt.
Stk. 2.  For kvægets vedkommende skal dyrlægen inden  

 prøvens påbegyndelse overbevise sig om, at dyrene er mærket på en sådan måde,  

 at de med sikkerhed kan identificeres.
Er mærkningen mangelfuld, skal  

 dyrlægen drage omsorg for fornøden supplering af dyrenes mærkning, således at  

 denne er synlig i mindst 14 dage.
Stk. 3.  Ved bedømmelsen af udfaldet af tuberkulinprøver  

 må dyrlægen ikke ensidigt hæfte sig ved prøvens resultat, men skal også tage  

 hensyn til det enkelte dyrs og vedkommende besætnings hele tilstand i klinisk  

 henseende.
Kan de prøvede dyr ikke bedømmes som fri for bovin tuberkulose,  

 skal dyrlægen på målelisten angive, om der ved almindelig klinisk  

 undersøgelse i øvrigt er tegn på tuberkulose hos dyrene, og om der dyrlægen  

 bekendt er muligheder for tuberkuløs smitte på ejendommen (tuberkuløs  

 hønsebesætning, tuberkuløs person o.lign.).
II.
Tuberkulinprøver på kvæg § 3.  Ved intrakutan tuberkulinprøve på kvæg skal  

 injiceres 1/10 ml tuberkulin.
Stk. 2.  Injektionen skal foretages i huden enten på  

 boven eller lige foran denne.
Hårene afklippes tæt i en udstrækning af 2 x 5  

 cm, hvorefter stedet om fornødent afgnides med tørt vat eller gaze.
Hvis  

 hudpartiet viser sygelige forandringer eller ved klipningen er blevet såret,  

 selv i ganske ringe grad, må injektionen ikke foretages på dette sted, men  

 der skal vælges et andet injektionssted, mindst en håndsbredde fjernet fra  

 det første.
Barbering, afvaskning eller desinfektion af injektionsstedet må  

 ikke foretages.
Kanylen skal være renset og desinficeret umiddelbart før  

 brugen og skal om fornødent før hver injektion aftørres med vat.
Stk. 3.  Det klippede hudparti løftes derefter frem til  

 en fold, og dennes tykkelse aflæses ved hjælp af et skydemål.
Ved  

 måleapparatets anlæggelse skal det påses, at kæberne slutter fast om  

 hudfolden uden at presses ind i huden.
Stk. 4.  Injektionen foretages derefter i midten af det  

 målte hudparti, idet kanylen omtrent parallelt med hudens overflade føres ind  

 i læderhudens dybere lag.
Er injektionen foretaget på rette måde, føles en  

 lille fortykkelse i huden, når man med fingeren stryger let hen over stedet.  

 Kun i tilfælde, hvor huden er meget tyk (tyre), kan fortykkelsen være  

 utydelig.
Kan fortykkelsen (infiltrationen) ikke føles, er tuberkulinet ikke  

 anbragt intrakutant, og en ny injektion skal derefter foretages på rette måde  

 i et hudparti, der ligger mindst en håndsbreddes afstand fra det første  

 injektionssted.
Har der således måttet foretages 2 tuberkulininjektioner,  

 skal dyret mærkes på særlig måde, og ved bedømmelsen af tuberkulinprøven skal  

 der udvises særlig påpasselighed.
 Stk. 5.  Når det drejer sig om tuberkulinprøve på en  

 besætning, der må antages at have været udsat for smittepåvirkning fra  

 tuberkuløst fjerkræ, eller i hvilken paratuberkulose forekommer, kan  

 dyrlægen, i det omfang han finder det fornødent, straks udføre prøven som  

 dobbeltprøve, jfr. § 2, stk. 1. De to slags tuberkuliner skal injiceres på  

 tilsvarende steder, det bovine på dyrets venstre, det aviære på dyrets højre  

 side.
 Stk. 6.  Ca. 72 timer efter injektionen skal  

 injektionsstedet (-stederne) undersøges for hævelse og ømhed, hvorefter  

 hudfoldens tykkelse måles som angivet i stk. 3. Ved anbringelse af  

 måleapparatet skal det påses, at dets kæber slutter fast til huden, men ikke  

 trykkes ind i den muligt tilstedeværende hævelse.
 Ved omprøver i visse tilfælde, se § 4, stk. 3, a, aflæses prøven efter 48  

 timer.
Stk. 7.  Hudtykkelsen skal ved alle målinger aflæses,  

 forinden måleapparatet fjernes fra hudfolden.
Tallene skal straks noteres på  

 målelisten.
 Stk. 8.  Forskellen mellem den før injektionen fundne  

 hudtykkelse, målt i mm med en nøjagtighed af 0,5 mm (NB! ikke 0,1 mm!) og det  

 tilsvarende højeste tal aflæst ved målingerne efter injektionen, benævnes  

 »reaktionstallet«.
 Stk. 9.  Til målingerne må kun benyttes apparater, der  

 er godkendt af veterinærdirektoratet.
§ 4.  a.
Som negativ reaktion bedømmes:
 Kun lokal hævelse med en forøgelse af hudens tykkelse på ikke over 2 mm og  

 uden kliniske tegn som ødem, eksudation, nekrose, smerte eller  

 betændelsesreaktion i regionale lymfekar og lymfekirtler.
b.
Som positiv reaktion bedømmes:
 Forøgelse af hudens tykkelse på over 2 mm eller kliniske tegn som i stk.  

 1, a, anført.
 Stk. 2.  Findes ved en enkeltprøve foretaget med bovint  

 tuberkulin et reaktionstal på over 2,0 mm, samt i alle tilfælde, hvor der er  

 kliniske tegn som i stk. 1, bør omprøve (dobbeltprøve) straks foretages.
Stk. 3.  a.
Den i stk. 2 nævnte omprøve skal så vidt  

 muligt foretages i umiddelbar tilknytning til den indledende tuberkulinprøves  

 aflæsning.
Omprøven aflæses ca. 48 timer efter tuberkulininjektionen.
Kan omprøven ikke foretages i tilslutning til den indledende  

 tuberkulinprøves aflæsning, skal den foretages således, at der er mindst 42  

 og højst 60 dage mellem injektionerne.
I dette tilfælde aflæses omprøven ca.  

 72 timer efter tuberkulininjektionen.
b.
Såfremt reaktionstallet for det aviære tuberkulin ved en omprøve eller  

 ved en prøve straks udført som dobbeltprøve, jfr. § 3, stk. 5, er større end  

 for det bovine tuberkulin, er dyrlægen berettiget til at antage, at der ikke  

 foreligger en bovin infektion, uanset en positiv bovin reaktion, jfr. § 4,  

 stk. 1 b.
Dyrene benævnes da som »aviære reagenter«.
Målelisten  

 skal dog sendes til kredsdyrlægen, som foretager den endelige bedømmelse.  

 Dyr, der alene har en positiv aviær reaktion, benævnes også »aviære  

 reagenter«.
Målelisten skal i disse tilfælde ikke sendes til  

 kredsdyrlægen.
c.
Flere tuberkulinprøver på samme dyr (enkeltprøve eller dobbeltprøve)  

 skal foretages således at der er mindst 42 dage mellem injektionerne, jfr.  

 også pkt. a.
III.
Tuberkulinprøver på svin § 5.  Tuberkulinprøver skal foretages efter den  

 intrakutane metode og skal altid udføres som dobbeltprøver, jfr. § 2, stk. 1,  

 og på følgende måde: Den løse hud bagtil på ørets grund i nærheden af dettes  

 mediale rand tørres af med tørt vat eller gaze.
Uden måling af huden  

 foretages dernæst injektion af 0,1 ml bovint henholdsvis aviært tuberkulin i  

 læderhuden.
Det bovine tuberkulin skal injiceres bag venstre øre og det  

 aviære bag højre øre.
Når injektionen er udført nøjagtigt, skal man kunne  

 føle en fortykkelse som en lille ært.
Eftersyn uden måling foretages efter  

 ca. 72 timers forløb.
Stk. 2.  Som positiv reaktion regnes enhver større eller  

 mindre, pølseformet eller rundagtig ødematøs hævelse.
En ubetydelig, flad  

 hævelse kan ikke regnes for positiv reaktion.
IV.
Tuberkulinprøver på høns § 6.  Til tuberkulinprøver på høns skal anvendes  

 aviært tuberkulin.
Til injektionen, der bedst foretages i den ene hagelaps  

 rand eller undtagelsesvis i den ene side af kammen, skal anvendes en særlig  

 fin kanyle.
Injektionen skal foretages i hudens overfladiske lag.
Den  

 injicerede mængde tuberkulin vil på grund af vævets modstand som regel ikke  

 udgøre mere end ca. 0,05 ml.
Såfremt injektionen er rigtigt udført,  

 efterlader den dog straks en bleg knude på størrelse af indtil en halv ært.
Stk. 2.  Hønsene skal undersøges efter 24 timers forløb  

 samt for de dyrs vedkommende, der ikke på dette tidspunkt viser reaktion,  

 igen 24 timer senere.
Reaktionen viser sig ved en ødematøs hævelse af den  

 pågældende hagelap, hvilken hævelse i reglen med lethed kan ses.
I tvivlsomme  

 tilfælde bør lappens tykkelse måles.
En fortykkelse af 0,8 mm sammenlignet  

 med den anden hagelap betragtes som positiv reaktion.
 § 7.  Dette regulativ træder i kraft den 1. oktober  

 1986, og samtidigt ophæves regulativ af 16. oktober 1974 for foretagelse af  

 tuberkulinprøver på kvæg, svin og høns.
