Nr BSF 77 Forslag til folketingsbeslutning om forureningsafgift på pesticider og  

 oprettelse af en Vandfond Fremsat af Bent Hindrup Andersen (EL) Keld Albrechtsen (EL) Frank Aaen  

 (EL) den 24. februar 1995 Folketinget opfordrer regeringen til at fremsætte lovforslag, der indfører  

 en forureningsafgift på pesticider med henblik på at anvende hele provenuet  

 til etablering af en Vandfond, hvis formål skal være at finansiere kontrol  

 med forureningen, finansiere rensnings- og afværgetiltag og finansiere nye  

 vandledninger, hvor der konstateres forurening.
Bemærkninger til forslaget Enhedslisten går af princip ind for, at forureneren skal betale for  

 oprydningen.
 Derfor foreslår Enhedslisten, at pesticider pålægges en forureningsafgift  

 af størrelsesordenen 200 mio. kr. årligt.
 Hele provenuet skal gå til en Vandfond.
 Fonden skal finansiere:
 - En årlig test af samtlige vandboringer ved kontrol af råvandet for  

 mulige pesticider og deres nedbrydningsprodukter i det pågældende område.
 - Lukning af boringer og etablering af nye vandledninger, såfremt der  

 konstateres en overskridelse af de eksisterende grænseværdier på 0,1 ppb for  

 enkeltpesticider og 0,5 ppb for summen af pesticider.
 - Rensning af forurenet drikkevand og etablering af  

 afværgeforanstaltninger i forbindelse med drikkevandsboringer, vandløb og  

 søer i det omfang, dette vurderes muligt.
 Kontrollen skal sikre, at befolkningsgrupper ikke over længere tid  

 udsættes for bl.a. kræftfremkaldende og allergifremkaldende pesicidrester via  

 drikkevand, og at der kan sættes ind med alternativ vandforsyning og  

 eventuelt afværgeforanstaltninger og rensning, når problemerne konstateres.
 Uforbrugte midler i Vandfonden henstår til afhjælpning af de forsinkede  

 miljøeffekter, som vil vise sig efter afviklingen i brugen af pesticider.  

 Overstiger Vandfondens årlige udgifter til de nævnte tiltag den årlige  

 indtægt, skal afgiften hæves, indtil der er dækning inklusive opsparing til  

 de forsinkede effekter.
 Da forbruget af pesticider falder som følge af omlægningen til økologisk  

 drift, vil afgiften på de enkelte produkter i praksis formentlig stige med  

 årene, indtil afviklingen er fuldt gennemført.
