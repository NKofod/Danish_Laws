 Udtalt, at en af et udvalg vedtaget intern instruks ikke har  

 umiddelbare retsvirkninger i forhold til borgerne, og borgerne kan således  

 ikke støtte ret på en sådan intern instruks.
Udvalgsmedlemmer kan frit referere egne udtalelser og forslag samt  

 endelige beslutninger, dog med respekt af de almindelige regler om  

 tavshedspligt.
Et medlems offentliggørelse af udvalgsbeslutninger må ske på  

 en sådan måde, at offentliggørelsen ikke kan forveksles med udvalgets  

 officielle bekendtgørelser.
Endvidere udtalt, at udvalgsformanden i enhver henseende er undergivet  

 udvalgets beslutninger.
Formanden må således efterkomme de af udvalget trufne  

 beslutninger.
Bliver formanden opmærksom på forhold af afgørende betydning  

 for beslutningernes gennemførelse, skal formanden dog snarest på ny forelægge  

 sagen for udvalget.
 I skrivelse af 5. december 1986 har De anmodet Indenrigsministeriet om at  

 tage stilling til en udtalelse fra Tilsynsrådet for Vestsjællands Amt  

 vedrørende en klage fra Dem over socialudvalgsformanden i Fuglebjerg Kommune.
 Det fremgår bl.a. af sagen, at der på socialudvalgets møde den 9. juni  

 1986 blev truffet beslutning om at ændre de hidtil gældende refusionsregler  

 for medicintilskud til pensionister med fuldt pensionstillæg, således at der  

 fremtidig af kommunen blev ydet fuld refusion af pensionistens egenandel for  

 så vidt angår gruppe 1-medicin (75% refusion af sygesikringen) og gruppe  

 2-medicin (50% refusion fra sygesikringen) mod hidtil henholdsvis 100% og  

 50%. Samtidig besluttedes det at optage en tredie gruppe på medicinkortet,  

 nemlig lægeordineret medicin uden tilskud fra sygesikringen, hvor man  

 fremtidig ville yde et tilskud svarende til 75% af egenandelen og i øvrigt  

 ville følge sikringsstyrelsens vejledende retningslinier af 5. september  

 1984. De nævnte beslutninger var indeholdt i en intern instruks af 9. juni  

 1986 for forvaltningens pensionsmedarbejdere vedrørende administrationen af  

 personlige tillæg efter § 17 i lov om socialpension.
 Det fremgår endvidere af sagen, at socialudvalgets formand efterfølgende  

 besluttede, at udvalgets beslutning om ændring af medicintilskudsreglerne  

 skulle tages op til ny behandling i udvalget, dels som følge af tekniske  

 vanskeligheder i forbindelse med iværksættelse af beslutningen, dels som  

 følge af, at der ikke ved beslutningen var taget stilling til eventuelle  

 formuegrænser for hjælpen i overensstemmelse med sikringsstyrelsens  

 vejledende retningslinier.
Den fornyede behandling af sagen i socialudvalget fandt sted den 25.  

 august 1986, hvor det blev besluttet dels at yde 100% af patientens egenandel  

 uden hensyn til formueforhold, for så vidt angår gruppe 1 og 2, og dels at  

 ændre beslutningen på mødet den 9. juni 1986 for så vidt angår gruppe 3  

 derhen, at sagerne i hvert enkelt tilfælde skulle forelægges for  

 socialudvalget.
Efter udvalgsmødet fik De i det lokale ugeblad Fuglebjerg  

 Folkeblad optaget en annonce, hvori De på den tværsocialistiske gruppes vegne  

 oplyste, at socialudvalgets beslutning om at ændre reglerne for  

 medicintilskud til pensionister med medicinkort, der skulle træde i kraft den  

 1. juli 1986 med udsendelse af nye medicinkort, ikke var ført ud i livet.  

 Endvidere opfordrede De pensionister, der havde haft udgifter til medicin  

 siden den 1. juli, om at ansøge det sociale udvalg om dækning af udgifterne.
Tilsynsrådet har i sin skrivelse af 11. november 1986 til Dem bl.a.  

 udtalt, at det ikke kunne tilkomme Dem som udvalgsmedlem at annoncere i  

 ugepressen om den beslutning, der blev truffet på socialudvalgsmødet den 9.  

 juni 1986 om ændring af refusionsbeløbene til pensionisternes  

 medicinudgifter.
Tilsynsrådet har heved lagt vægt på, at De på tidspunktet  

 for annoncens indrykning var vidende om, at den nævnte beslutning var ændret  

 på socialudvalgets møde den 25. august 1986. Efter tilsynsrådets opfattelse  

 må beføjelsen til at træffe de fornødne foranstaltninger i forbindelse med  

 udvalgets beslutninger, herunder spørgsmålet om offentliggørelse mv., normalt  

 påhvile udvalgets formand eller eventuelt borgmesteren.
Tilsynsrådet har  

 endvidere noteret sig formandens beklagelse af, at han ikke på et tidligere  

 tidspunkt i tidsrummet mellem den 9. juni 1986 og 25. august 1986 har  

 orienteret socialudvalget som vanskelighederne ved i administrativ/teknisk  

 henseende at bringe udvalgets beslutning af 9. juni 1986 til udførelse.  

 Tilsynsrådet har tillige udtalt, at socialudvalget efter tilsynsrådets  

 opfattelse ikke kunne være afskåret fra den 25. august 1986 at ændre den  

 tidligere beslutning, idet kommunen ikke udadtil var blevet bundet af  

 beslutningen.
Uanset at udvalgsformanden er underlagt socialudvalgets  

 beslutninger, er formanden ikke afskåret fra at tage en sag op til fornyet  

 behandling i udvalget, hvis der opstår tvivl om den tekniske eller praktiske  

 gennemførelse eller tvivl om beslutningens lovlighed.
 I Deres skrivelse 5. december 1986 til Indenrigsministeriet har De særligt  

 anmodet om vurdering af følgende spørgsmål:
1. Har ansøgere krav på forelæggelse af sagen for socialudvalget, når  

 ansøgningen ikke afgøres i overensstemmelse med en af udvalget vedtagen  

 intern instruks? 2. Er gyldigheden af en intern instruks afhængig af, om udvalgsformanden  

 har foranlediget den offentliggjort? 3. Kan der pålægges et udvalgsmedlem tavshedspligt med hensyn til  

 beslutninger udover, hvad der følger af hensynet til enkeltpersoners forhold? 4. Har udvalgsformanden kompetence til at standse udførelsen af en  

 udvalgsbeslutning uden straks at forelægge sagen for udvalget? Som meddelt Dem i skrivelse af 23. december 1986 har Indenrigsministeriet  

 anmodet Tilsynsrådet for Vestsjællands Amt om en udtalelse i sagen.  

 Tilsynsrådet har herefter i skrivelse af 20. januar 1987 bl.a. udtalt, at  

 tilsynsrådet kan henholde sig til den på rådets møde den 5. november 1986  

 vedtagne udtalelse, som er meddelt Dem i skrivelse af 11. november 1986.
Tilsynsrådet har endvidere oplyst, at rådet har modtaget en vejledende  

 udtalelse af 22. december 1986 fra sikringsstyrelsen, hvoraf fremgår, at  

 socialudvalgets beslutning om at yde personligt tillæg til medicinudgifter  

 uden hensyn til formueforholdene ikke er i overensstemmelse med § 17 i lov om  

 social pension.
Det fremgår endvidere, at tilsynsrådet har orienteret bl.a.  

 socialudvalget om sikringsstyrelsens udtalelse samt meddelt, at tilsynsrådet  

 går ud fra, at socialudvalget på det nu foreliggende grundlag tager  

 spørgsmålet om ydelse af pensionstillæg uden hensyn til formueforholdene op  

 til fornyet behandling.
 I denne anlending skal Indenrigsministeriet udtale følgende:
Et udvalgsmedlem kan frit referere egne udtalelser og forslag samt  

 endelige beslutninger, forudsat at der ikke herved sker en krænkelse af  

 reglerne om tavshedspligt, dvs. en uberettiget videregivelse af fortrolige  

 forhold mv.
Medlemmet vil også kunne give offentlig meddelelse herom, uanset  

 om der af udvalget eller udvalgsformandne sker offentliggørelse af  

 beslutningerne.
Det bemærkes dog herved, at et medlems offentliggørelse af  

 udvalgsbeslutninger ikke må ske på en sådan måde eller i en sådan form, at  

 offentliggørelsen kan forveksles med udvalgets (kommunens) officielle  

 offentliggørelse eller bekendtgørelse.
Endvidere må der selvsagt ikke i den  

 offentlige meddelelse være bevidst urigtige oplysninger.
 Vedrørende de konkrete spørgsmål skal Indenrigsministeriet bemærke  

 følgende:
 ad 1: En af socialudvalget vedtaget intern instruks for social- og  

 sundhedsforvaltningen har ikke umiddelbart retsvirkninger i forhold til  

 borgerne, og borgerne kan således ikke støtte ret på en sådan intern  

 kompetencefordelingsplan, herunder kræve en ansøgning forelagt udvalget.
ad 2: En intern instruks må anses for bindende for forvaltningen, når  

 instruksen er vedtaget og meddelt forvaltningen.
Så længe der alene er tale  

 om en intern instruks, vil den dog frit kunne ændres eller tilbagekaldes af  

 udvalget, ligesom udvalget konkret vil kunne fravige instruksen.
Efter det i  

 sagen oplyste blev instruksen ikke iværksat over for forvaltningen for så  

 vidt angår de ændrede regler om medicintilskud, idet spørgsmålet herom af  

 udvalgsformanden blev sat i bero på fornyede overvejelser i udvalget.
ad 3: Der henvises til det ovenfor anførte.
Et udvalgsmedlem er således  

 med respekt af de almindelige regler om tavshedspligt berettiget til at  

 udtale sig om udvalgets endelige beslutninger.
ad 4: Udvalgsformanden er i enhver henseende undergivet udvalgets  

 beslutninger, jf. § 22, stk. 3, sidste punktum, i lov om kommunernes  

 styrelse.
Det betyder, at formanden må efterkomme de af udvalget trufne  

 beslutninger.
Hvis udvalgsformanden bliver opmærksom på forhold af teknisk  

 eller retlig karakter, som har afgørende betydning for udvalgsbeslutningens  

 gennemførelse, må udvalgsformanden dog have pligt til snarest på ny at  

 forelægge sagen for udvalget og samtidig træffe de som følge af de pågældende  

 forhold nødvendige skridt i forbindelse med udvalgets beslutning, fx  

 midlertidigt standse gennemførelsen af udvalgets beslutning.
På denne  

 baggrund finder Indenrigsministeriet, at det har påhvilet udvalgsformanden at  

 lade sagen behandle på et yderligere udvalgsmøde inden iværksættelsen af  

 medicintilskudsændringerne.
Ministeriet har da også bemærket, at  

 udvalgsformanden over for tilsynsrådet her beklaget det tidsrum, der forløb,  

 inden socialudvalget den 25. august 1986 blev orienteret om forholdene  

 omkring gennemførelsen af udvalgets beslutning af 9. juni 1986.
 Kopi af denne skrivelse af sendt til Tilsynsrådet for Vestsjællands Amt  

 samt til Fuglebjerg Kommunalbestyrelse.
P.
M.
V.
E.
B.
Emil le Maire Indenrigsministeriets afgørelser og udtalelser om kommunale forhold 1987  

 1.7.
