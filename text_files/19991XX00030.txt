Skriftlig fremsættelse (7. oktober 1999) Forskningsministeren (Birte Weiss):
 Herved tillader jeg mig for Folketinget at  

 fremsætte:
 Forslag til lov om Statstidende.
(Lovforslag nr.
L 31).
Lovforslaget giver mulighed for, at  

 Statstidende, som på nuværende tidspunkt alene udkommer i trykt  

 form, også kan udkomme i elektronisk form, og for at udgivelsen  

 på sigt kan overgå til alene at ske elektronisk.
Dette  

 indebærer også, at retsvirkningen af offentliggørelse i  

 Statstidende på sigt knyttes til den elektroniske udgave.
Sigtet er at det elektroniske Statstidende skal være  

 gratis tilgængeligt via Internettet.
Udgivelsen af det trykte  

 Statstidende vil samtidig fortsætte så længe, der er et  

 marked herfor.
Udgivelsen på nettet vil ske under respekt af de  

 generelle regler om beskyttelse af persondata.
De, der indrykker meddelelser  

 i Statstidende, får ligeledes mulighed for at indrykke via Internettet.  

 Retsvirkningen af offentliggørelse vil være knyttet til den  

 papirbaserede udgave, indtil den elektroniske version er gratis  

 tilgængelig for offentligheden på de samme steder, som det trykte  

 Statstidende i dag er tilgængeligt, og indtil der foreligger en godt  

 indkørt og teknisk stabilt fungerende udgave af det elektroniske  

 Statstidende.
Forskningsministeren bemyndiges inden for de ovenfor beskrevne  

 rammer til at træffe afgørelse om, hvornår retsvirkningen  

 skal overgå til det elektroniske Statstidende.
Lovforslaget skaber samlet et tidssvarende retligt  

 grundlag for Statstidende.
Gennem anvendelse af moderne informationsteknologi  

 sikres brugere, virksomheder, myndigheder og andre der lejlighedsvis eller i  

 det daglige bruger Statstidende, en bedre adgang til officielle  

 meddelelser.
Det elektroniske Statstidende vil forenkle og  

 effektivisere informationssøgningen.
Det vil bl.a. blive muligt via  

 etablering af en såkaldt »søgeagent« en gang for alle at  

 fortælle systemet, hvilke typer af oplysninger man automatisk  

 ønsker tilsendt, hvordan og hvornår.
Derefter sørger  

 søgeagenten i samarbejde med det elektroniske Statstidende for, at  

 brugeren får de relevante informationer leveret.
Såfremt de  

 udvalgte meddelelser læses via Internettet eller modtages som e-post,  

 vil forudbestillingerne være gratis.
Samtidig indebærer overgangen til elektronisk  

 udgivelse mulighed for en betydelig reduktion af omkostningerne til  

 produktion og distribution af Statstidende.
Det vil, sammenholdt med en  

 fortsat papirbaseret udgivelse, betyde markant lavere priser for de fleste  

 brugere og indrykkere.
Fordelene er for indrykkerne navnlig markante, hvis de  

 også selv tager moderne informationsteknologi i brug ved afleveringen  

 af indrykninger.
Der er således både erhvervsøkonomiske og  

 erhvervsadministrative fordele ved forslaget.
Overgangen til elektronisk form  

 giver desuden miljømæssige fordele, da papirforbruget  

 formindskes.
 Forslaget er i overensstemmelse med Europa-Parlamentets og  

 Rådets direktiv om beskyttelse af fysiske personer i forbindelse med  

 behandling af personoplysninger og om fri udveksling af sådanne  

 oplysninger.
 Idet jeg i øvrigt henviser til lovforslaget med  

 bemærkninger, tillader jeg mig at anbefale lovforslaget til velvillig  

 behandling i det høje Ting.
