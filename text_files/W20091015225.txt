Spørgsmål om arbejdsborde skulle kunne indstilles i et lægesekretariat, hvor flere ansatte brugte det samme bord Arbejdsmiljøklagenævnet har på møde den 15. december 2009 behandlet Vs klage over Arbejdstilsynets afgørelse af 19. december 2008 med påbud om at indrette sekretariatet, så arbejdsbordene passer i højden til de ansatte.
Nævnet traf følgende A F G Ø R E L S E Arbejdsmiljøklagenævnet er ikke enig med Arbejdstilsynet i, at V skal indrette sekretariatet, så arbejdsbordene passer i højden til de ansatte.
 Arbejdsmiljøklagenævnet ophæver således Arbejdstilsynets afgørelse af 19. december 2008.
B E G R U N D E L S E Efter arbejdsmiljølovens § 42, skal arbejdsstedet indrettes således, at det er sikkerheds- og sundhedsmæssigt fuldt forsvarligt.
Der skal på arbejdsstedet findes passende inventar, således at arbejdet kan udføres forsvarligt.
Stole, arbejdsborde og lignende, der anvendes ved skiftende arbejdsopgaver eller af skiftende personale, skal i fornødent omfang være indstillelige.
Det følger af § 30, stk. 1 og stk. 2, i bekendtgørelsen om faste arbejdssteders indretning.
 Nævnet har ved afgørelsen lagt vægt på, at der ikke er videnskabelig dokumentation for, at arbejdsbordets højde på længere sigt kan være årsag til arbejdsbetingede lidelser i nakke, skuldre, arme og hænder, når ansatte i kortere tid ad gangen bruger arbejdsbordet.
Nævnet har yderligere lagt vægt på arbejdsgiverens oplysninger om, at de ansatte har varierende arbejdsopgaver.
Nævnet har endvidere tillagt det vægt, at sygeplejerskernes hovedbeskæftigelse er konsultationer, mens sekretæren overvejende passer sekretariatet.
 Nævnet har ikke taget stilling til Arbejdstilsynets oplysninger omkring skærmarbejdspladser, da påbuddet alene retter sig mod arbejdsbordets højde.
R E G L E R Arbejdsmiljøklagenævnet har ved afgørelsen anvendt disse regler:
 Om Arbejdstilsynets grundlag for at afgive påbud med frist:
  § 77, stk. 1, i bekendtgørelse nr. 268 af 18. marts 2005 af lov om arbejdsmiljø.
 Om indstilling af arbejdsborde:
  § 42, i bekendtgørelse nr. 268 af 18. marts 2005 af lov om arbejdsmiljø.
  § 30, stk. 1 og stk. 2, i bekendtgørelse nr. 96 af 13. februar 2001 om faste arbejdssteders indretning.
O P L Y S N I N G E R N E I S A G E N Sagen er afgjort på grundlag af de dokumenter, som klagenævnet har modtaget fra Arbejdstilsynet.
På klagenævnets vegne Fuldmægtig Kopi til  Arbejdstilsynet, Tilsynscenter, Postboks 1228, 0900 København C J.nr.
 V, Att.: de ansatte Afgørelsens retlige grundlag kan læses på de følgende sider.
1. Regler Bekendtgørelse nr. 268 af 18. marts 2005 af lov om arbejdsmiljø Kapitel 6 Arbejdsstedets indretning § 42. Arbejdsstedet skal indrettes således, at det sikkerheds- og sundhedsmæssigt er fuldt forsvarligt.
 Stk. 2. Anerkendte normer og standarder, som har sikkerheds- eller sundhedsmæssig betydning, skal følges.
Kapitel 13 Arbejdstilsynet § 77. Arbejdstilsynet kan påbyde, at forhold, der strider mod loven eller mod regler eller afgørelser i medfør af loven, bringes i orden straks eller inden en frist.
Bekendtgørelse nr. 96 af 13. februar 2001 om faste arbejdssteders indretning Kapitel 6 Inventar § 30. Der skal på arbejdsstedet findes passende inventar, således at arbejdet kan udføres forsvarligt.
 Stk. 2. Stole, arbejdsborde og lignende, der anvendes ved skiftende arbejdsopgaver eller af skiftende personale, skal i fornødent omfang være indstillelige.
Stk. 3. Inventaret skal være fremstillet af materialer, der ikke frembyder sundhedsfare.
Udformning og materialer skal være af en sådan art, at inventaret kan renholdes effektivt på hensigtsmæssig måde over for de forureninger, det udsættes for.
