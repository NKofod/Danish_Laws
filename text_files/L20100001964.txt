Bekendtgørelse om konvention af 9. april 2002 om etablering af det europæiske kommunikationskontor (ECO) Danmark har den 17. december 2002 med bindende virkning undertegnet konventionen af 9. april 2002 om etablering af det Europæiske Kommunikationskontor.
Konventionen udgør den ændrede udgave af konventionen af 23. juni 1993 om oprettelse af det Europæiske Radiokommunikationskontor (ERO), jf.
Udenrigsministeriets bekendtgørelse nr. 69 af 1. maj 1997, Lovtidende C.
Det Europæiske Kommunikationskontor er en permanent nonprofit-institution, der varetager en række støttefunktioner i forhold til Den Europæiske Konference af Post- og Telekommunikationsadministrationer (CEPT), herunder CEPTs formandskab og de tre underliggende komiteer samt de ansvarsområder og opgaver, der tidligere tilfaldt det Europæiske Radiokommunikationskontor (ERO) og det Europæiske Telekommunikationskontor (ETO). ETO-konventionen, der blev vedtaget den 1. september 1996, er aldrig trådt i kraft.
 ECO-konventionen trådte i kraft den 1. juli 2009 mellem de lande, som på det tidspunkt havde deponeret deres ratifikations-, accept-, godkendelses- eller tiltrædelsesinstrumenter hos den danske regering, som i henhold til konventionens artikel 21 er depositar.
 Oplysning om andre landes tiltrædelse m.v. kan fås ved henvendelse til Udenrigsministeriet.
