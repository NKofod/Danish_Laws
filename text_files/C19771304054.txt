 Dags dato er:
Den centrale Rådgivningstjeneste for Skolebyggeri Nyropsgade 28, 1602 København V., tilskrevet således:
 »Med skrivelse af 22. april 1977, j.nr. 53-01-02/76, har  

 rådgivningstjenesten udbedt sig en udtalelse om, hvorvidt og i hvilket omfang  

 indretning af skolekøkkener omfattes af levnedsmiddelloven og af de i medfør  

 af loven udstedte bestemmelser.
 Rådgivningstjenestens henvendelse fremkommer som følge af, at  

 levnedsmiddelkontrollen i Tårnby kommune har henvist til, at ombygningen af  

 et skolekøkken i en af kommunens skoler skal ske under iagttagelse af  

 bestemmelserne i bekendtgørelse nr. 369 af 27. juni 1974 om  

 detailforhandling, herunder ved servering m.m., af levnedsmidler.
Ifølge § 5 i levnedsmiddelloven gælder lovens regler om salg også udbud  

 til salg, opbevaring i salgsøjemed, tilbud og enhver overgivelse til andre.
I  

 § 34 i levnedsmiddelloven bestemmes det, at virksomhed en detail omfattende  

 salg eller behandling af levnedsmidler ikke må påbegyndes, før godkendelse  

 hertil er meddelt af kommunalbestyrelsen.
Loven kommer dog ikke til  

 anvendelse på levnedsmidler, der fremstilles i private husholdninger, jfr.  

 lovens § 10, stk. 3.
 Under hensyn til, at eleverne selv tilbereder og fortærer de  

 levnedsmidler, der fremstilles i skolekøkkenet og til, at undervisningen  

 tilsigter at oplære eleverne i tilberedning af levnedsmidler, som den finder  

 sted i hjemmene, finder veterinærdirektoratet dog ikke, at skolekøkkener skal  

 have en formel godkendelse i medfør af § 34. Det må herved erindres, at  

 reglerne i vedlagte bekendtgørelse nr. 369 - der er udstedt bl.a. i medfør af  

 § 34 - vanskeligt vil kunne anvendes på køkkener, der skal afspejle private  

 køkkener.
Veterinærdirektoratet vil dog finde det naturligt, om man ved projektering  

 af nye og ombygning af ældre skolekøkkener sender sagen til udtalelse hos  

 vedkommende levnedsmiddelkontrolenhed.« Hvilket herved meddeles.
 P.v.v.
