Nr BSF 60 Forslag til folketingsbeslutning om inddragelse og mellemkommunal  

 udligning af ekstraordinære indtægter i kommuner og amter som følge af salg  

 af forsyningsselskaber Fremsat af Anni Svanholt (SF) Steen Gade (SF) Kristen Touborg (SF) den 14. november 1996 Folketinget pålægger regeringen hurtigst muligt at fremsætte lovforslag, som sikrer, at eventuelt ekstraordinære indtægter i kommuner og amter som følge af salg af disses aktier, andele, ejerinteresser i forsyningselskaber inddrages af staten.
Samtidig pålægges regeringen at fremsætte lovforslag om ændring af reglerne om mellemkommunal udligning og kommunale bloktilskud, således at der fuldt ud tages hensyn til gevinster, der realiseres i kommuner og amter ved afhændelse af aktier m.m. i forsyningsvirksomheder, tilgår alle kommuner i forsyningsområdet i forhold til deres forbrugsandel.
Bemærkninger til forslaget I øjeblikket påtænker Gentofte Kommune og flere andre kommunale  

 interessenter at sælge ud af deres beholdning af NESA-aktier til det svenske  

 Vattenfall med henblik på at realisere de forbrugerskabte værdier.
Dette er  

 dels en trussel mod danskejet forsyningsvirksomhed og dermed muligheden for  

 at føre en miljørigtig energipolitik, dels mod nogle af de knæsatte  

 principper bag danskejet forsyningsvirksomhed.
Her tænker forslagsstillerne  

 på principperne om, at forsyningsvirksomhed skal hvile i sig selv, og at  

 eventuelle indtægter og realisering af indre værdier skal komme forbrugerne  

 til gode i form af lavere priser eller bedre produkter.
Det er endvidere  

 blokerende for demokratiet i elsektoren, idet danske elforbrugere ikke vil  

 kunne få demokratisk indflydelse i et udenlandsk ejet elselskab.
 En eller flere love, der kan tilsikre en statslig inddragelse med  

 efterfølgende mellemkommunal udligning, vil tjene to formål:
 De vil for det første modvirke salget af aktier, anparter m.m. fra en  

 given kommune eller amt, idet kommunen eller amtet ikke kan være sikker på at  

 beholde provenuet.
 For det andet vil en efterfølgende mellemkommunal udligning, hvis en given  

 kommune eller amt insisterer på at sælge, sikre, at et provenu fra et  

 aktiesalg m.m. kommer forbrugerne til gode, afhængigt af hvor målrettet den  

 mellemkommunale udligning vil blive.
Forslagsstillerne skal i øvrigt gøre opmærksom på, at der i den kommunale  

 jura er fortilfælde for krav om statslig binding i forbindelse med  

 ekstraordinære indtægter i kommuner og amter.
Selv om der var tale om en  

 ganske anden politisk kontekst og ønske om opfyldelse af helt andre politiske  

 mål, så fik den daværende borgerlige regering i folketingsåret 1983-84, jf.  

 f.eks. lov nr. 213 og lov nr. 214 af 16. maj 1984, indført en række regler om  

 likviditetsbinding og bunden opsparing i kommuner og amter som følge af  

 ekstraordinære skatteindtægter.
Baggrunden dengang var dels at straffe de  

 amtskommuner, der satte skatten op, og ønsket om at inddrage en påstået  

 primærkommunal overskudslikviditet.
Skriftlig fremsættelse Anni Svanholt (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om inddragelse og mellemkommunal  

 udligning af ekstraordinære indtægter i kommuner og amter som følge af salg  

 af forsyningsselskaber.
(Beslutningsforslag nr.
B 60).
 Jeg henviser i øvrigt til de bemærkninger, der ledsager  

 beslutningsforslaget, og anbefaler det til Tingets velvillige behandling.
