Offererstatningslovens § 6 a - nedsættelse eller bortfald på grund af egen skyld eller accept af risiko, nævnets j.nr. 17-520-11185-11186 -11190 -11196 -11199 -11200 og -11204 Sagerne omfattede i alt fem forurettede, hvoraf tre var afgået ved døden, og to havde pådraget sig svære ansigtsskader i forbindelse med affyring af ulovlige luftbomber (krysantemum). Tilskadekomsterne fandt sted samme aften, men ved to forskellige affyringer, der var uden indbyrdes sammenhæng udover, at luftbomberne var erhvervet hos samme person.
Den person, der havde overdraget luftbomberne, var af retten fundet skyldig i overtrædelse af straffelovens § 241, 1. pkt.
De to skadelidte, der havde pådraget sig svære skader, og en række pårørende til de afdøde personer søgte nævnet om erstatning, og kravene angik blandt andet forsørgertabserstatning, begravelsesudgifter, efterladtegodtgørelse og varigt mén.
 Nævnet nedsatte de erstatninger, der relaterede sig til fire af de forurettede med 2/3, og i forhold til den sidste forurettede nedsatte nævnet erstatningen med 1/3 under henvisning til offererstatningsloven § 6 a.
For så vidt angår de ansøgninger, hvor erstatning og godtgørelse blev nedsat med 2/3, lagde nævnet vægt på, at de afdøde samt de tilskadekomne havde udvist meget stor grad af egen skyld ved hændelsen.
Nævnet lagde vægt på, at de alle måtte have været vidende om, at der blev affyret en farlig luftbombe, at det ikke var fejl ved luftbomberne, men derimod håndteringen og affyringerne heraf, der forårsagede ulykkerne, og at der ikke var truffet særlige sikkerhedsforanstaltninger ved affyringerne.
Nævnet vurderede således, at de involverede havde udsat sig selv for en meget høj grad af risiko.
For en ansøger, der havde pådraget sig svære skader, blev erstatningen nedsat med 1/3. Denne ansøger havde ikke været med til at købe luftbomben eller deltaget i forberedelsen til affyringen heraf.
Ansøgeren vidste endvidere ikke, at luftbomben var medbragt den pågældende aften før umiddelbart forinden affyringen.
Nævnet lagde ved afgørelsen vægt på, at ansøgeren var klar over, at der var tale om en ulovlig luftbombe, at han desuagtet befandt sig i nærheden i forbindelse med affyringen heraf, og at han i den forbindelse ikke traf særlige sikkerhedsforanstaltninger, men derimod stod tæt på affyringsstedet og lyste med sin mobiltelefon, så den ulovlige luftbombe kunne antændes.
 Nævnet bemærkede i forhold til nedsættelse af erstatning for begravelsesudgifter afholdt af de pårørende, at det er fast antaget i retspraksis, at afdødes egen skyld også bevirker nedsættelse eller bortfald af de efterladtes krav på erstatning og henviste herved til Lærebog i erstatningsret af Bo von Eyben og Helle Isager, 8. udgave, kapitel 15, afsnit 4.4., side 447.
