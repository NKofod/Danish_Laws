(Handelsskolerne.
De tekniske skoler) Hermed fremsendes »Henstilling om etablering af regionalt samarbejde  

 mellem personalegrupper, der beskæftiger sig med uddannelses- og  

 erhvervsvejledning«.
Initiativet til udsendelsen af henstillingen er taget af  

 Erhvervsvejledningsrådet.
Undervisningsministeriet er enig i, at et  

 samarbejde mellem forskellige kategorier af vejledere er påkrævet, og at det  

 må etableres på grundlag af konkrete anvisninger på, hvorledes samarbejdet  

 skal iværksættes og gennemføres.
 De i henstillingen indeholdte retningslinjer vil på den ene side sikre, at  

 et vejledersamarbejde kommer i stand, og på den anden side give mulighed for  

 at organisere samarbejdet efter stedlige behov.
 Undervisningsministeriet skal herved anmode erhvervsskolerne om at følge  

 disse retningslinjer.
 Det bemærkes, at initiativet til indkaldelse af de i henstillingen nævnte  

 konstituerende møder vil blive taget af erhvervsvejledningen ved  

 arbejdsformidlingen inden for hvert amt, der også vil varetage  

 sekretariatsfunktionen for de omhandlede udvalg.
På det konstituerende møde skal nedsættes et hovedudvalg og træffes  

 beslutning om eventuelle lokale vejlederudvalg.
Dette forudsætter, at såvel  

 handelsskolerne som de tekniske skoler inden for hvert amt tager stilling  

 til, hvorledes de vil lade sig repræsentere i disse organer ved deres  

 studievejledere.
 Man skal henvise til »Vejledende beskrivelse af studievejledernes  

 opgaver og kompetence ved de erhvervsfaglige grunduddannelser« af 15.  

 februar 1977 (I-312), der omfatter studievejledernes deltagelse i  

 vejledersamarbejdet.
 Samarbejdsfunktionen må på lige fod med andre arbejdsopgaver indgå i den  

 planlægning af studievejledningen, som bør finde sted for et år ad gangen.
 Med hensyn til evt. vikar- og rejseudgifter i forbindelse med vejledernes  

 deltagelse i samarbejdet bemærkes, at disse udgifter forudsættes afholdt af  

 de respektive institutioner, hvor vejledningen er knyttet til.
 P.D.V.
 E.B.
Finn Christensen Undervisningsinspektør Bilag 5. juli 1979 ERHVERVSVEJLEDNINGSRÅDET Henstilling om etablering af regionalt/lokalt samarbejde mellem  

 personalegrupper der beskæftiger sig med uddannelses- og erhvervsvejledning.
Uddannelses- og erhvervsvejledningsordninger findes ved skoler og andre  

 uddannelsesinstitutioner, ved arbejdsformidlingen og i form af kommunale  

 kontakt- og informationsordninger.
Vejledning om uddannelse og erhverv gives  

 desuden af medarbejdere inden for andre områder, navnlig socialforsorgen,  

 kriminalforsorgen og forsvaret, og af repræsentanter for  

 hovedorganisationerne.
For de vejledningssøgende bør de mange vejledningstilbud i videst muligt  

 omfang fremstå som dele af et sammenhængende vejledningssystem.  

 Vejledningsaktiviteterne bør derfor koordineres således, at det på den ene  

 side sikres, at alle rimelige vejledningsbehov er dækket, og på den anden  

 side undgås, at der sker dobbeltdækning.
Endvidere bør vejledningsarbejdets  

 principper og metoder harmoniseres, således at valgforberedelsen og  

 vejledningen kan opfattes som led i en kontinuerlig proces.
Også i relation  

 til andre, der inddrages i vejledningsbestræbelserne, navnlig virksomheder og  

 institutioner, er en samordning af aktiviteterne nødvendig.
 En optimal udnyttelse af vejledningsordningerne i overensstemmelse med de  

 ovenfor opstillede krav forudsætter et nært samarbejde mellem medarbejderne  

 ved de forskellige vejledningsordninger, skolevejledere, studievejledere,  

 erhvervsvejledere m.fl.
 Erhvervsvejledningsrådet skal derfor anbefale, at der etableres et  

 regionalt/lokalt samarbejde mellem vejlederne i overensstemmelse med  

 nedenstående retningslinjer.
1. Samarbejdets organisering For hvert amts geografiske område etableres et hovedvejlederudvalg samt  

 lokale vejlederudvalg for mindre områder inden for amtet.
Hovedudvalget bør  

 have følgende sammensætning (jfr. nærmere nedenfor om samarbejdets  

 iværksættelse):
 Vedrørende repræsentation fra de videregående uddannelsesinstitutioner  

 bemærkes, at hvor der i samme amt findes to eller flere af disse, vil det  

 kunne være hensigtsmæssigt af forøge repræsentationen tilsvarende.
 Socialforvaltningen, kriminalforsorgen og forsvaret, samt eventuelt andre  

 områder, kan efter stedlige behov blive repræsenteret i udvalgene med hver en  

 medarbejder, permanent eller ad hoc. - Det bemærkes dog, at det i forbindelse  

 med en forventet snarlig revision af lovgivningen om uddannelses- og  

 erhvervsvejledning påregnes overvejet, hvorledes arbejdsmarkedets parter samt  

 AF- og uddannelsesadministrationen kan inddrages i arbejdet med koordinering  

 af vejledningsaktiviteterne.
 De lokale vejlederudvalg bør normalt sammensættes på tilsvarende måde som  

 hovedudvalgene.
 I området dækket af Københavns Amt og Københavns og Frederiksberg kommuner  

 etableres udvalg for mindre enheder af passende størrelse.
 Formanden vælges for 1 år ad gangen af og blandt udvalgets medlemmer.
 Sekretariatsfunktionerne varetages af erhvervsvejledningen ved AF.
2. Samarbejdets indhold og form Hovedudvalgets opgave er at sikre en koordinering af  

 vejledningsaktiviteterne og dermed en hensigtsmæssig udnyttelse af  

 vejledningsordningernes ressourcer inden for amtets geografiske område.  

 Udvalget drager herunder navnlig omsorg for, at der udvikles et samarbejde,  

 evt. gennem nedsættelse af ad hoc arbejdsgrupper, mellem vejledere, som har  

 særlige indbyrdes relationer.
Udvalget skal endvidere kunne samordne større  

 uddannelses- og erhvervsorienterende arrangementer inden for området,  

 medvirke ved tværgående uddannelsesforanstaltninger for vejledere og samordne  

 indsamling, fordeling og eventuelt udarbejdelse af informationsmateriale om  

 lokale uddannelses- og erhvervsforhold.
 Flere hovedudvalg kan efter behov samarbejde om gennemførelse af  

 arrangementer inden for større regioner, f.eks. vedrørende videregående  

 uddannelser.
 Hovedudvalgene samler mindst een gang om året alle vejledere i amtet til  

 en konference, i større amter eventuelt delt i to.
 Hovedudvalgene holder møde mindst 2 gange om året.
 Opgaverne for de lokale vejlederudvalg vil bl.a. være samarbejde om  

 vejledende arrangementer, praktik, og besøg i andre skoleformer, udveksling  

 af oplysninger om elever/klienter, gensidig information om uddannelserne og  

 samordning af aktiviteterne over for det omgivende samfund. - Det  

 forudsættes, at de lokale vejlederudvalg løbende holder hovedudvalgene  

 underrettet om arbejdsresultater m.v.
 De lokale vejlederudvalg og eventuelle arbejdsgrupper holder møde efter  

 behov.
Ved vejledersamarbejdets organisering må der lægges afgørende vægt på, at  

 der aftales en arbejdsdeling, som giver optimal udnyttelse af vejledernes  

 ekspertise.
Dette vil navnlig indebære en afklaring af, i hvilket omfang  

 vejlederne skal varetage orienterings- og vejledningsopgaver i forhold til  

 hinandens elever/klienter, og i hvilket omfang de skal orientere og vejlede  

 hinanden.
3. Samarbejdets iværksættelse og gennemførelse I begyndelsen af skoleåret 1979/80 tager erhvervsvejledningen ved AF i  

 hvert amt initiativ til, at alle amtets vejledere samles med henblik på  

 konstituering af amtets hovedvejlederudvalg og lokale vejlederudvalg og  

 drøftelse af de foreliggende arbejdsopgaver.
Hver vejledergruppe udpeger sine  

 repræsentanter til udvalgene.
Medlemmerne udpeges normalt for højst 2 år ad  

 gangen.
Der gives underretning til Erhvervsvejledningsrådet om hovedudvalgets  

 sammensætning.
 Udgifterne i forbindelse med vejledernes deltagelse i de ovenfor omtalte  

 aktiviteter forudsættes afholdt af de respektive institutioner.
Nærværende retningslinier tages op til revision efter et år.
Med henblik  

 herpå afgiver hovedvejlederudvalgene i juni 1980 indberetning til  

 Erhvervsvejledningsrådet om forløbet af vejledersamarbejdet i 1979/80.
