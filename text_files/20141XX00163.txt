Skriftlig fremsættelse (14. november 2014) Justitsministeren (Mette Frederiksen):
 Herved tillader jeg mig for Folketinget at fremsætte:
Forslag til lov om ændring af udlændingeloven (Midlertidig beskyttelsesstatus for visse udlændinge samt afvisning af realitetsbehandling af asylansøgninger, når ansøgeren har opnået beskyttelse i et andet EU-land m.v.) (Lovforslag nr.
L 72).
Regeringen ønsker en human tilgang til asylpolitikken og har en grundlæggende opfattelse af, at Danmark bør tage del i ansvaret for verdens flygtninge.
Samtidig må det erkendes, at Danmark ikke har mulighed for at tilbyde ophold til alle, som har brug for hjælp.
Med lovforslaget foreslås indført en midlertidig beskyttelsesstatus til udlændinge, hvis behov for beskyttelse har baggrund i en særlig alvorlig situation i hjemlandet i forbindelse med en væbnet konflikt eller lignende.
Forslaget udvider ikke adgangen til at opnå asyl i Danmark, men giver mulighed for, at denne gruppe af udlændinge lettere kan sendes tilbage til deres hjemland, når de værste uroligheder er overstået.
Det foreslås, at udlændinge, som omfattes af reglerne om midlertidig beskyttelsesstatus, meddeles en opholdstilladelse med henblik på midlertidigt ophold, som i første omgang kan forlænges efter 1 år og herefter efter 2 år fra tidspunktet for en eventuel forlængelse, i hvilken forbindelse det vil blive vurderet, om vedkommende fortsat har behov for beskyttelse.
Grundet beskyttelsens midlertidige karakter foreslås det endvidere, at en udlænding, der meddeles midlertidig beskyttelsesstatus, først  medmindre helt særlige grunde gør sig gældende  skal kunne få familiesammenføring, hvis den midlertidige opholdstilladelse forlænges efter 1 år.
 Indførelsen af en midlertidig beskyttelsesstatus for visse udlændinge vil ikke have betydning for flygtninge med konventionsstatus omfattet af FNs flygtningekonvention, jf. udlændingelovens § 7, stk. 1, eller udlændinge med beskyttelsesstatus i henhold til udlændingelovens § 7, stk. 2.
Lovforslaget indeholder herudover forenklede procedureregler for, hvordan udlændingemyndighederne behandler sager, hvor ansøgeren allerede har opnået beskyttelse eller vil kunne opnå beskyttelse i et andet land.
Herudover foreslås det, at behandlingen af klager over Udlændingestyrelsens afgørelser om varigheden af en tidsbegrænset opholdstilladelse efter udlændingelovens §§ 7 og 8 (asyl) overføres fra Justitsministeriet til Flygtningenævnet.
På grund af den ekstraordinære situation, hvor det danske asylsystem er under er voldsomt pres, er der behov for, at lovforslaget behandles hurtigt.
Lovforslaget ønskes derfor hastebehandlet.
Det forudsætter en række dispensationer fra reglerne i Folketingets forretningsorden.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
