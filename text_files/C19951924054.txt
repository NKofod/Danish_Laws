Til brug ved kommunens anmodning om refusion af udgifter til sociale  

 ydelser for 1996 fremsendes vedlagt 12 skemaer (3 pr. kvartal), udarbejdet  

 efter de nugældende regler.
Disse skal anvendes ved anmodningen til  

 Socialministeriet om forskudsrefusion.
Egne skemaer udarbejdet på PC o.lign.  

 må ikke anvendes.
 Skemaet er udarbejdet som enkeltside løse ark, for at give kommunen  

 mulighed for at anvende EDB-printer ved udfyldelsen af skemaet.
 Udfyldt skema skal indsendes i et eksemplar pr. kvartal.
Skemaerne for de kommende kvartaler skal indsendes inden henholdsvis 20.  

 november 1995, 1. marts 1996, 1. juni 1996 og 20. august 1996. I skemaet for  

 januar kvartal 1996 skal kolonnerne B, D og G ikke udfyldes.
Alle kolonnerne  

 udfyldes derimod for årets øvrige kvartaler.
Refusionssystemet forudsætter en nær overensstemmelse mellem de faktiske  

 udgifter og de beløb, kommunen løbende anmelder til refusion.
De løbende  

 anmeldelser skal derfor afpasses efter de faktisk konstaterede udgifter,  

 således at udgifterne ikke gennem hele året refusionsanmeldes alene på  

 grundlag af årsbudgettet.
Der skal således tages hensyn til, at udgifterne  

 normalt ikke fordeler sig jævnt over årets 4 kvartaler.
 Endvidere er det en forudsætning, at skemaet kontrolleres omhyggeligt, og  

 at beløbene i kolonne G (Anmeldt refusion fra regnskabsårets start indtil  

 kvartalet) stemmer med de beløb, kommunen har fået udbetalt i de tidligere  

 kvartaler.
 Ministeriet foretager beregningen af kommunens refusion på grundlag af  

 tallene i skemaets kolonne B og C (Anslået udgift indtil kvartalet og  

 forventet udgift i kvartalet). Til orientering får kommunen hvert kvartal  

 tilsendt et EDB-print af de indtastede data og beregninger samt oplysning om  

 fordeling af refusionsbeløbene, således som de anvises i hvert af kvartalets  

 3 måneder.
Ministeriet indtaster ikke kolonne A (Årlige udgifter efter budget) i  

 beregningssystemet for 2. - 4. kvartal.
Tallet indgår dog i vurderingen af de  

 ønskede refusioner, således at kommunen skal udfylde kolonnen også i disse  

 kvartaler.
 Såfremt der på en konto, hvor der i refusionsskemaet ikke er medtaget  

 specifikation af indtægtskontoen (grupperingen), forekommer indbetalinger,  

 skal der foretages modregning af indbetalingerne (tilbagebetaling, modregning  

 m.v.) i udgiftstallet.
 Der henvises i øvrigt i det hele til reglerne i Socialministeriets  

 bekendtgørelse om regnskabsaflæggelse og refusion m.v.
 Bemærkninger til de konti der er ændret i forhold til tidligere.
 1. Folketinget har vedtaget en række ændringer af lov  

 om kommunal aktivering. Ændringerne vedrører finansieringsreglerne og træder  

 i kraft 1. januar 1996. Ændringerne betyder, at såvel den nuværende §  

 26-pulje som tilskuddet efter § 25 i lov om kommunal aktivering ophører med  

 virkning fra 1. januar 1996. Samtidig er der indført en ny refusionsordning,  

 hvorefter staten inden for et rådighedsbeløb afholder 50 pct. af en kommunes  

 driftsudgifter i forbindelse med aktiveringstilbud efter §§ 5-7 og  

 vejlednings- og introduktionsprogram efter § 3, stk. 2 samt af godtgørelse  

 efter § 20. (§ 24, stk. 3 i lov om kommunal aktivering).
Som følge af disse ændringer er der for det første oprettet en ny konto på  

 forskudsrefusionsskemaet til anmeldelse af refusion af driftsudgifter i  

 forbindelse med aktiveringstilbud m.v. med 50 pct. refusion (§ 24, stk. 3).  

 Der skal ikke angives beløb i kolonnerne A-D, men kun refusionsbeløbene i  

 kolonnerne F-H.
De udgifter, hvoraf staten afholder 50 pct., må ikke  

 overstige kommunens rådighedsbeløb.
Rådighedsbeløbet opgøres som 9.300 kr.  

 pr. år gange antallet af kontanthjælpsmodtagere og antal personer i  

 aktivering efter kapitel 3 i lov om kommunal aktivering.
Antallet opgøres som  

 antal helårspersoner i regnskabsåret.
Det skal understreges, at det  

 refusionsbeløb der maksimalt kan anmeldes i statsrefusion er 50 pct. af 9.300  

 kr. pr. helårsperson.
For det andet nedlægges den nuværende konto til anmeldelse af tilskud  

 efter § 25 i lov om kommunal aktivering og det tilhørende skema.
Som  

 konsekvens heraf ophører endvidere det særlige tilskud vedrørende flygtninge  

 efter § 134 a, stk. 5, 3. pkt. i lov om social bistand.
 2. Opmærksomheden henledes på, at efter § 134 a i  

 bistandsloven, kan amtskommunerne kun få 75 pct. i refusion af udgifter  

 vedrørende uledsagede flygtningebørn og handicappede flygtninge, der er  

 anbragt i døgnophold.
3. Direktoratet for Social Sikring og Bistand har  

 siden 1. oktober 1994 udbetalt social pension til personer, der har fast  

 bopæl i udlandet.
Direktoratets udgifter til pensionister under 60 år  

 refunderes med 50 pct. af den kommune, der har truffet afgørelse om  

 tilkendelse af pension eller har afgivet indstilling om pension til  

 revaliderings- og pensionsnævnet.
Der er tale om dels højeste og mellemste  

 førtidspension med 50 pct. refusion og dels forhøjet almindelig  

 førtidspension med 50 pct. refusion.
Kommunerne fortsætter med at finansiere  

 denne del af udgifterne i de første 6 år efter pensionstilkendelsen.
 Socialministeriet har besluttet, at kommunerne fra 1. januar 1996 ikke  

 længere skal indbetale den kommunale andel af refusionsbeløbene direkte til  

 Direktoratet, men modregne beløbene i forbindelse med den løbende anmeldelse  

 af statsrefusion.
Der er derfor oprettet 2 nye konti på forskudsrefusionsskemaet for 1996  

 for den kommunale andel af henholdsvis højeste og mellemste førtidspension og  

 af forhøjet almindelig førtidspension med 50 pct. refusion til personer med  

 fast bopæl i udlandet.
På de 2 nye konti skal der ikke angives beløb i  

 kolonnerne A-D.
Der skal alene angives beløb i kolonnerne F-H i form af  

 kommunens andel af førtidspension med 50 pct. refusion til personer med fast  

 bopæl i udlandet.
 Socialministeriet har iøvrigt anmodet Indenrigsministeriet om, at der  

 oprettes 2 tilsvarende konti i det kommunale budget- og regnskabssystem fra  

 1996.
4. På det nuværende forskudsrefusionsskema anmeldes  

 tilskud til familier med flerbørnsfødsler efter § 10 a i lov om børnetilskud  

 og forskudsvis udbetaling af børnebidrag og tilskud til adoptivforældre efter  

 § 10 b på samme konto.
For bedre at kunne budgettere og nøjagtigt opgøre de  

 statslige udgifter til hvert af de to tilskud, som på finansloven har hver  

 sin konto, skal udgifterne til flerbørnstilskud og til adoptionstilskud  

 forskudsanmeldes til refusion på hver sin konto fra 1996.
5. I følge § 72 c i lov om social pension udbetales  

 der et særligt tillæg til pensionister bosiddende i kommuner med høj  

 kommuneskat.
Udgifterne til tillægget afholdes af staten.
Udgifterne til  

 dette tillæg skal anmeldes til refusion under de eksisterende pensionskonti  

 med 100 pct. statsrefusion på forskudsrefusionsskemaet.
Det vil sige dels  

 8.52.01 Folkepension, dels 8.52.03 Højeste og mellemste førtidspension med  

 100 pct. refusion, og dels 8.52.05. Almindelig og forhøjet almindelig  

 førtidspension med 100 pct. refusion.
 Eventuelle spørgsmål vedr. ovenstående konti kan rettes til Per Kampmann  

 på tlf. 3392 4743.
