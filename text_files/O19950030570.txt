 Resumé  


  

 En journalist klagede over at Trafikministeriet havde afslået aktindsigt i  

 otte dokumenter om Øresundsforbindelsen.
Ombudsmanden fandt ikke grundlag for at kritisere at ministeriet  

 havde afslået aktindsigt i nogle af dokumenterne efter offentlighedslovens §  

 10, nr. 2, om brevveksling mellem ministerier om lovgivning.
Endvidere  

 udtalte  

 ombudsmanden sig om omfanget af ekstraheringspligten efter  

 offentlighedslovens  

 § 11, stk. 1. (J. nr. 1994-1013-501).
Brevveksling mellem ministerier om lovgivning.  

 Ekstraheringspligt.
Faktiske omstændigheder En journalist (A) klagede  

 over to afgørelser af 3. februar 1994 og 17. februar 1994 fra  

 Trafikministeriet  

 om afslag på aktindsigt.
 Sagens omstændigheder var  

 følgende:
Den 27. januar 1994 udtalte  

 jeg mig i anledning af en klage fra A over den tid som Trafikministeriet  

 havde  

 været om at behandle A's anmodning om aktindsigt i en række dokumenter  

 vedrørende den kommende faste forbindelse over Øresund.
Jeg bad i dette brev  

 A  

 om at afvente Trafikministeriets svar på hans aktindsigtsanmodninger. (Jeg  

 behandlede denne sag under mit j.nr. 1993-2015-500, optrykt i Folketingets  

 Ombudsmands beretning for 1994, s. 356).
 Trafikministeriet traf  

 afgørelse dels i brev af 3. februar 1994, dels i brev af 17. februar 1994.
 A klagede til mig i et brev  

 af 25. april 1994 over at han ikke havde fået aktindsigt i følgende  

 dokumenter:
"10.4.91: Udkast.
Bemærkninger til anlægslov.  

 Trafikgrundlaget".
 "7.5.91: Notat om borede vej- og banetunneler som  

 alternativ til den kombinerede vej- og jernbanebro".
"11.2.91: Regeringsoverenskomst om en fast  

 Øresundsforbindelse.
Synspunkter vedrørende svensk forhandlingsoplæg".
 Telefax af 9. august 1991 med overskriften:  

 Baggrundsnotat vedrørende beregninger på jernbanetunnel med biltog under  

 Øresund.
 Notat om "Møde med A/S Storebæltsforbindelsen d.  

 22-10-90".
 "Internt referat af økonomigruppemøde d.  

 29-11-90".
 "Notat om svenske vurderinger af driftsøkonomisk  

 rentabilitet".
 "Notat om foreløbige svenske vurderinger af  

 trafikgrundlaget".
 Endvidere klagede A over at  

 der var dokumenter i Trafikministeriets sag som ikke fremgik af ministeriets  

 journalkort.
 Trafikministeriet havde  

 begrundet afslaget på aktindsigt i de enkelte dokumenter således:
 Trafikministeriet afslog i  

 brevet af 3. februar 1994 aktindsigt i dokument 1), 2) og 4) med følgende  

 begrundelse:
"For så vidt angår ...  

 tre dokumenter skal oplyses, at der er tale om dokumenter, der er sendt til  

 eller  

 modtaget fra henholdsvis Budgetdepartementet og DSB.
Dokumenterne er  

 udvekslet  

 i forbindelse med lovgivningsprocessen om Øresundsforbindelsen, der har haft  

 et  

 bestemt angivet indhold, og dokumenterne har en nær sammenhæng dermed.  

 Trafikministeriet finder derfor, at dokumenterne er undtaget fra aktindsigt i  

 medfør af offentlighedslovens § 10, nr. 2, der vedrører brevveksling mellem  

 ministerier om lovgivning.
Ministeriet finder ikke, at der er  

 ekstraheringspligt i medfør af offentlighedslovens § 11." I et brev af 8. februar 1994  

 til mig oplyste A at han ikke var enig med ministeriet, fordi der i de  

 pågældende notater måtte være faktiske omstændigheder der var af væsentlig  

 betydning for sagsforholdet og derfor skulle ekstraheres efter  

 offentlighedslovens § 11, stk. 1. Det var af betydning for A at få belyst et  

 synspunkt som han tidligere havde fremsat, om at økonomien og antallet af  

 forventede  

 personbiler på broen blev justeret opad stik imod alle ministeriets tidligere  

 forventninger.
Denne justering var en forudsætning for at broen sammen med  

 landanlæggene senere kunne fremstå som brugerbetalt.
Efter titlerne på de to  

 notater måtte der i notaterne findes oplysninger som var værd at ekstrahere,  

 fordi de kunne være af væsentlig betydning for sagsforholdet, eksempelvis  

 oplysninger om hvorfor man endte med at vælge en kombineret forbindelse for  

 bil og bane i stedet for en boret tunnel.
Oplysninger om trafikgrundlaget og  

 hvilken betydning Trafikministeriet tillagde disse tal, ville også være af  

 væsentlig betydning for sagsforholdet.
Den 17. februar 1994 afslog  

 Trafikministeriet aktindsigt i dokument 3) "11.2.91:  

 Regeringsoverenskomst  

 om en fast Øresundsforbindelse.
Synspunkter vedrørende svensk  

 forhandlingsoplæg" med denne begrundelse:
"For så vidt angår  

 notatet af 11. februar 1991 skal meddeles, at dette alene er udvekslet mellem  

 ministerier i forbindelse med lovgivningsprocessen om Øresundsforbindelsen,  

 der  

 har haft et bestemt angivet indhold, idet notatet har en nær sammenhæng  

 hermed.  

 Trafikministeriet finder derfor, at dokumentet er undtaget fra aktindsigt i  

 medfør af offentlighedslovens § 10, nr. 2, der vedrører brevveksling mellem  

 ministerierne om lovgivning.
Ministeriet finder ikke, at der er  

 ekstraheringspligt  

 i medfør af offentlighedslovens § 11." Dokument nr. 4) var en  

 telefax fra DSB.
Trafikministeriet afslog den 3. februar 1994 aktindsigt i  

 dette dokument.
I sit brev af 13. april 1994 uddybede Trafikministeriet  

 begrundelsen således:
 "Spørgsmålet om,  

 hvorvidt Generaldirektoratet for Statsbanerne kan anses for en myndighed, der  

 er omfattet af begrebet "ministerium" i offentlighedslovens § 10,  

 nr.  

 2's forstand, har været overvejet af Folketingets Ombudsmand i forbindelse  

 med  

 behandlingen af en klage fra (B).
 I brev af 27. februar 1994  

 har Folketingets Ombudsmand bl.a. udtalt følgende om dette spørgsmål:
"Under hensyn til disse  

 forhold er det min opfattelse, at Generaldirektoratet for Statsbanerne -  

 uanset det betydelige omfang af driftsmæssige opgaver - har haft en sådan  

 tilknytning til ministeren og den politiske lovgivningsproces, at  

 generaldirektoratet kan anses for omfattet af begrebet  

 "ministerier"  

 i offentlighedslovens § 10, nr. 2. Det indebærer, at brevveksling om  

 lovgivning  

 mellem Generaldirektoratet for Statsbanerne og andre ministeriers  

 departementer kan undtages fra retten til aktindsigt efter  

 offentlighedslovens  

 § 10, nr. 2. Der vil dog evt. kunne gives aktindsigt i materialet efter  

 meroffentlighedsprincippet, jf. offentlighedslovens § 4, stk. 1. Brevveksling  

 mellem Trafikministeriet og generaldirektoratet vil ikke umiddelbart være  

 omfattet af ordlyden "brevveksling mellem ministerier". Denne  

 ordlyd  

 må naturligt forstås som brevveksling mellem to eller flere ministerier -  

 ikke  

 brevveksling mellem selvstændige enheder inden for samme ministerium.
Jeg er  

 imidlertid af den opfattelse, at når Generaldirektoratet for Statsbanernes  

 korrespondance med andre ministerier efter det ovenfor anførte er omfattet af  

 begrebet "ministerier" i offentlighedslovens § 10, nr. 2, må  

 korrespondance mellem ministernære enheder inden for samme ministerium så  

 meget des mere være omfattet af de hensyn, der ligger bag  

 undtagelsesbestemmelsen i offentlighedslovens § 10, nr. 2." Ministeriet fastholder  

 afslaget vedrørende aktindsigt i nævnte dokument ..." Dokumenterne 5) - 8) afslog  

 ministeriet aktindsigt i fordi det var interne arbejdsdokumenter udarbejdet  

 af  

 Trafikministeriet til eget brug.
Derfor var dokumenterne undtaget fra  

 aktindsigt i medfør af offentlighedslovens § 7. Ministeriet bemærkede at det  

 efter en konkret vurdering ikke fandt at der var udleveringspligt eller  

 ekstraheringspligt i medfør af offentlighedslovens § 8 og § 11.
A klagede den 25. april 1994  

 til mig over at han ikke havde fået aktindsigt i de nævnte otte dokumenter.
A  

 mente endvidere at dokumenterne måtte indeholde oplysninger der skulle  

 ekstraheres, uanset om dokumenterne i øvrigt var undtaget fra aktindsigt.
A  

 klagede endvidere over at der var dokumenter i Trafikministeriets sag som  

 ikke fremgik af ministeriets journalkort.
 I anledning af A's klage  

 udtalte Trafikministeriet den 7. juli 1994 følgende:
"For så vidt angår de  

 fire første dokumenter skal oplyses, at der er tale om dokumenter, der er  

 sendt  

 til eller modtaget fra henholdsvis Budgetdepartementet og DSB.
Dokumenterne  

 er  

 udvekslet i forbindelse med lovgivningsprocessen om Øresundsforbindelsen, der  

 har haft et bestemt indhold, og dokumenterne har haft en nær sammenhæng  

 hermed.
 Disse dokumenter er efter  

 ministeriets opfattelse undtaget fra aktindsigt i medfør af  

 offentlighedslovens  

 § 10, nr. 2, der vedrører brevveksling mellem ministerier om lovgivning,  

 hvorfor ministeriet ikke har fundet grundlag for at imødekomme anmodningen om  

 aktindsigt i disse dokumenter.
 Folketingets Ombudsmand har i  

 en udtalelse af 27. januar 1994 udførligt behandlet spørgsmålet om  

 brevveksling  

 mellem Trafikministeriets departement og DSB vedrørende lovgivningsprocessen,  

 og det fremgår, at offentlighedslovens § 10, nr. 2, finder anvendelse.  

 Klageren  

 fastholder imidlertid en herfra afvigende opfattelse.
 De nævnte dokumenter  

 indeholder efter ministeriets opfattelse ikke oplysninger om faktiske  

 omstændigheder,  

 der er af væsentlig betydning for sagsforholdet, og som derfor uanset  

 bestemmelsen i offentlighedslovens § 10, nr. 2, skal meddeles i  

 overensstemmelse med lovens almindelige regler, jf. herved  

 offentlighedslovens  

 § 11, stk. 1.
 Det bemærkes, at der som  

 anført allerede er givet aktindsigt i eller på anden måde offentliggjort  

 dokumenter, der vedrører de spørgsmål, der er omhandlet i dokumenterne.
 For så vidt angår de  

 resterende fire dokumenter skal oplyses, at der er tale om interne dokumenter  

 udarbejdet af Trafikministeriet til eget brug bl.a. indeholdende  

 medarbejdernes  

 refleksioner vedrørende indholdet af dokumenter, hvor der er givet aktindsigt  

 eller sket offentliggørelse.
 Ministeriet har undtaget  

 dokumenterne for aktindsigt i medfør af offentlighedslovens § 7.
 Ministeriet har videre  

 fundet, at dokumenterne ikke har en form eller et indhold, der medfører, at  

 der  

 skal gives aktindsigt i medfør af offentlighedslovens § 8, ligesom  

 dokumenterne  

 ikke ses at indholde sådanne oplysninger, der skal meddeles i  

 overensstemmelse  

 med offentlighedslovens § 11, stk. 1, jf. herved det ovenfor anførte.
Der er endvidere af (A) rejst  

 spørgsmål om ministeriets journalkort, idet visse af de tidligere udleverede  

 dokumenter ikke er opført herpå.
Klagerens spørgsmål, om ministeriet fører en  

 slags "side-journal" for disse dokumenter, kan besvares benægtende.
Øresundsforbindelsen er et  

 projektarbejde af usædvanligt omfang udført med få ressourcer over en kortere  

 tid, hvorfor det ikke har kunne undgås, at der forekommer tilfælde af nævnte  

 karakter." I en skrivelse til A udtalte  

 jeg herefter følgende:
"  

  

 Ad dokument 1), 2), 3) og 4) Afslaget på aktindsigt er  

 begrundet med at dokumenterne er udvekslet i forbindelse med  

 lovgivningsprocessen  

 om Øresundsforbindelsen, jf. offentlighedslovens § 10, nr. 2. Den bestemmelse  

 har denne ordlyd:
 "Retten til aktindsigt  

 omfatter ikke:
 1) ...
 2) Brevveksling mellem  

 ministerier om lovgivning, herunder bevillingslove.
..." Jeg har i den udtalelse som  

 jeg den 27. januar 1994 afgav til (B), og som jeg samme dag sendte Dem en  

 kopi  

 af, på s. 26-30 redegjort nærmere for denne bestemmelses anvendelsesområde.  

 Jeg henviser til denne fremstilling. (Udtalelsen er optrykt i Folketingets  

 Ombudsmands beretning 1994, s. 340).
Efter min gennemgang af de fire  

 notater kan jeg ikke kritisere at Trafikministeriet mener, at notaterne  

 falder  

 ind under de dokumenter der er undtaget fra aktindsigt efter  

 offentlighedslovens § 10, nr. 2. De dokumenter som anmodningen om aktindsigt  

 vedrører, har nær sammenhæng med det lovgivningsprojekt der endte med  

 fremsættelse af forslag til lov om anlæg af fast forbindelse over Øresund.  

 Dokumenterne er udarbejdet af Trafikministeriet og Generaldirektoratet for  

 Statsbanerne.
Der foreligger en sådan både tidsmæssig og indholdsmæssig  

 sammenhæng mellem notaterne og lovforslaget at de er omfattet af  

 undtagelsesbestemmelsen i offentlighedslovens § 10, nr. 2. Jeg kan tilslutte  

 mig at Trafikministeriet med henvisning til min udtalelse af 27. januar 1994  

 til (B) har tilkendegivet, at Generaldirektoratet for Statsbanerne anses for  

 et  

 ministerium i relation til offentlighedslovens § 10, nr. 2.
 De har udtrykkeligt anført at  

 der i de pågældende notater må være oplysninger der er omfattet af pligten  

 til  

 ekstrahering i offentlighedslovens § 11, stk. 1. Denne bestemmelse lyder  

 således:
"Oplysninger i  

 dokumenter, der er omfattet af § 7 og § 10, nr. 1-4, om faktiske  

 omstændigheder, der er af væsentlig betydning for sagsforholdet, skal uanset  

 disse bestemmelser meddeles i overensstemmelse med lovens almindelige  

 regler." Ombudsmanden har i en sag der  

 er optrykt i Folketingets Ombudsmands beretning for 1990, s. 216ff, udtalt  

 sig  

 om omfanget af ekstraheringspligten efter forvaltningslovens § 12, stk. 2.  

 Denne bestemmelse angår "faktiske omstændigheder, der er af væsentlig  

 betydning for sagens afgørelse". Offentlighedslovens § 11, stk. 1, angår  

 "faktiske omstændigheder, der er af væsentlig betydning for  

 sagsforholdet". Bestemmelserne er således næsten identiske.
Afvigelsen  

 består i at forvaltningsloven vedrører parters adgang til aktindsigt i  

 afgørelsessager, mens offentlighedsloven vedrører alle borgeres adgang til  

 aktindsigt i alle former for sager.
Jeg udtalte mig i den omtalte  

 sag om anvendelsen af bestemmelsen i forvaltningslovens § 12, stk. 2, i  

 relation til en udtalelse som en lægekonsulent i Den Sociale Ankestyrelse  

 afgav til brug ved Ankestyrelsens behandling af en arbejdsskadesag.
Jeg  

 udtalte at der ikke kunne antages at eksistere en ret til aktindsigt efter  

 forvaltningsloven  

 i Ankestyrelsens lægekonsulentudtalelser, der alene indeholdt konsulentens  

 egne  

 vurderinger af et foreliggende skriftligt materiale.
 Efter min opfattelse må  

 pligten til at ekstrahere "sagens faktiske omstændigheder" efter  

 offentlighedslovens § 11, stk. 1, afgrænses på tilsvarende måde.
Hensigten med bestemmelsen i  

 offentlighedslovens § 10, nr. 2, har været at beskytte den politiske  

 beslutningsproces ved at lade brevveksling mellem ministerier i det  

 lovforberedende arbejde være undtaget fra aktindsigt.
Efter min opfattelse  

 indebærer dette at brevveksling mellem ministerier om lovgivning kan undtages  

 fra aktindsigt i samme omfang som brevveksling mellem forskellige enheder  

 inden  

 for samme myndighed.
 Ekstraheringspligten bør  

 derfor afgrænses på samme måde ved brevveksling "mellem ministerier om  

 lovgivning", jf. offentlighedslovens § 10, nr. 2, som ved ekstrahering  

 fra  

 interne arbejdsdokumenter, f.eks. "brevveksling mellem forskellige  

 enheder  

 inden for samme myndighed", jf. offentlighedslovens § 7.
 De beregninger der foretages  

 i et ministeriums departement eller i et generaldirektorat på baggrund af  

 allerede foreliggende og offentligt tilgængeligt materiale, og uden at  

 ministeriet ved besigtigelser mv. tilfører nye iagttagelser, vil efter min  

 opfattelse være undtaget fra aktindsigt når der er tale om brevveksling  

 mellem  

 ministerier om lovgivning, jf. offentlighedslovens § 10, nr. 2. Jeg mener  

 ikke  

 at pligten til ekstrahering kan udstrækkes til disse  

 "skrivebordsberegninger".
 Jeg kan derfor ikke kritisere  

 at Trafikministeriet har været af den opfattelse at der ikke var faktiske  

 omstændigheder i notaterne der skulle ekstraheres efter offentlighedslovens §  

 11, stk. 1, idet der var tale om interne vurderinger som ikke skulle  

 ekstraheres efter denne bestemmelse.
..." NOTER (*1) Jf.  

 FOB 1994, s. 356  

 og  

 1994, s. 340.
