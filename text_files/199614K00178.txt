Nr BTL 178 Betænkning over Forslag til lov om ændring af retsplejeloven (Hurtigere  

 behandling af civile sager m.v.)   

 Nr L 178 1996-97, 1. samling Afgivet af Retsudvalget Afgivet: 19970513 Udvalget har behandlet lovforslaget i nogle møder og har herunder stillet spørgsmål til justitsministeren, som denne har besvaret skriftligt.
 Endvidere har udvalget modtaget skriftlige henvendelser fra:
Advokatfirmaet Simonsen, Sørensen, Søndergaard, Maribo, Cohn, Herluf, København, og Foreningen af Registrerede Revisorer.
 Der er af justitsministeren stillet ændringsforslag, hvorom henvises til  

 de ledsagende bemærkninger.
 Herefter indstiller udvalget lovforslaget til vedtagelse med  

 de af justitsministeren stillede ændringsforslag.
 Et mindretal (Venstres medlemmer af udvalget) er tilfreds med, at  

 lovændringen vil medføre, at den danske retsplejelov nu er i overensstemmelse  

 med menneskerettighedskonventionens bestemmelser og intentioner, nemlig den  

 kortest mulige sagsbehandlingstid ved domstolene.
Derimod er mindretallet, således som det også blev udtrykt ved  

 lovforslagets 1. behandling i Folketinget, noget betænkelig ved den  

 tilsyneladende uindskrænkede dominans, som nu tillægges retten.
Selv om det  

 ikke på forhånd kan antages eller formodes, at nogen dommer eller ret vil  

 misbruge den ret vidtgående sagsledelseskompetence, bør det fremhæves, at det  

 vigtigste ved domstolsbehandlingen trods alt er at få afsagt rigtige domme og  

 kendelser.
Hvis der derfor undtagelsesvis fremkommer nye påstande, nye  

 beviser, nye anbringender eller andre nova efter gældende fristers udløb,  

 skal dommerne ikke håndhæve fristerne restriktivt, men liberalt og med  

 hensyntagen til opnåelsen af et rigtigt resultat.
Ej heller over for parternes advokater må dommerne være for restriktive.  

 Hvis der gives udeblivelsesdom, respektive afvisningsdom på grund af  

 manglende overholdelse af frister, vil advokaterne løbe ind i erstatningskrav  

 og på den måde faktisk blive parter i sagerne, hvilket ikke kan være i  

 domstolenes eller nogens interesse.
Også her må domstolene altså udvise en  

 vis skønsomhed.
Efter mindretallets mening tager lovforslaget alene sigte på  

 at undgå smøleri eller dog unødig forhalelse af sagerne.
De civile retssager  

 skal føres i et samarbejde mellem dommerne og advokaterne, ikke med dommeren  

 (dommerne) som en slags modpart.
Når det f.eks. i retsplejelovens § 355, stk. 4, hedder: »Retten kan  

 endvidere fastsætte tidspunktet for domsforhandlingen«, må dette forstås  

 således, at dommeren ikke enevældigt giver advokaterne et tidspunkt for  

 domsforhandlingen, men forhandler tidspunktet med advokaterne, eller som der  

 står i det foregående punktum ». . .efter drøftelse med parterne. .  

 .« I fogedretspraksis får rekvirenterne et mødetidspunkt opgivet  

 skriftligt uden mulighed for at få dato og tidspunkt ændret, hvis det ikke  

 passer i rekvirentens program.
Således må de civile retssager ikke udvikle  

 sig med den begrundelse, at det hele skal gå hurtigt.
 ÆndringsforslagAf justitsministeren, tiltrådt af udvalget:
 Til § 1 1) Nr. 1 affattes således:
»1. I § 4, stk. 2, ændres »45« til:  

 »55«, og »22« ændres til: »36«.' 2) Efter nr. 1 indsættes som nyt nummer:
»01. I § 15, stk. 1, ændres »41« til:  

 »42«.' 3) Efter nr. 5 indsættes som nyt nummer:
»02. § 154, stk. 2, 2. pkt., ophæves.« 4) Nr. 8 affattes således:
 »8. Efter § 219 indsættes:
»§ 219 a.
Rettens afgørelser i straffesager træffes snarest  

 muligt, efter at den pågældende forhandling er til ende.
Ved sagens optagelse  

 til dom eller kendelse skal retten tilkendegive, hvornår dommen eller  

 kendelsen vil blive afsagt.
Kan afsigelsen ikke finde sted samme dag, skal  

 dom eller kendelse dog afsiges senest inden en uge og, hvor nævninge har  

 medvirket, senest dagen efter.
Stk. 2. Såfremt særlige omstændigheder gør det påkrævet, kan  

 retten beslutte at fravige de i stk. 1 nævnte frister.
I beslutningen skal  

 anføres de omstændigheder, der bevirker, at fristen ikke kan overholdes.  

 Beslutningen kan ikke kæres.
 Stk. 3 . Afsigelsen af en dom foregår ved, at domsslutningen  

 oplæses i et retsmøde.
 Stk. 4 . Hvis tiltalte er fængslet, bør den pågældende bringes til  

 stede ved dommens afsigelse.
Stk. 5. Er tiltalte ikke til stede ved afsigelsen, meddeler  

 anklagemyndigheden tiltalte udskrift af dommen.
Hvis sagen i medfør af § 847,  

 stk. 3, nr. 1-5, er fremmet i tiltaltes fravær, skal udskriften  

 forkyndes.«» 5) Nr. 22 affattes således:
 »22. I § 355, stk. 4, indsættes som 3. og 4.  

 pkt.:
»I det forberedende møde skal retten endvidere efter drøftelse med  

 parterne så vidt muligt fastlægge sagens videre forløb, herunder tidsrammerne  

 for eventuel yderligere forberedelse.
Retten kan endvidere fastsætte  

 tidspunktet for domsforhandlingen.«» 6) Efter nr. 26 indsættes som nye numre:
 »03. I § 365, stk. 3, 1. pkt., udgår »så vidt  

 muligt«.
 04. I § 365 indsættes efter stk. 3 som nyt stykke:
»Stk. 4. Såfremt genparterne ikke indleveres rettidigt, kan  

 retten beslutte, at reglerne i § 360, stk. 1-3 og 6, skal finde tilsvarende  

 anvendelse.«» 7) Efter nr. 31 indsættes om nye numre:
 »05. § 386, stk. 1, 2. pkt., ophæves, og i stedet  

 indsættes:
»Det samme gælder, hvis appellanten ikke rettidigt har indsendt  

 behørigt udformet ekstrakt til Højesteret, jf. § 385, stk. 2. Retten kan  

 endvidere afvise sagen, hvis appellanten ikke rettidigt har indsendt  

 genparter til landsretten, jf. § 385, stk. 1, jf. § 365, stk. 3.« 06. I § 386, stk. 2, indsættes efter 1. pkt.:
»Retten kan beslutte, at det samme skal gælde, hvis indstævnte ikke  

 rettidigt har indsendt genparter af processkrifter og dokumenter til  

 landsretten, jf. § 385, stk. 1, jf. § 365, stk. 3.«» 8) Nr. 35 affattes således:
»35. I § 963, stk. 3, litra a, ændres »§ 219,  

 stk. 6,» til: »§ 219 a, stk. 5,».« Bemærkninger Til nr. 1 og 2 Ændringerne er en konsekvens af, at antallet af dommere  

 efter lovforslagets fremsættelse er forøget med 3 i Østre Landsret, 1 i  

 Vestre Landsret og 1 i Københavns Byret.
Til nr. 3 Ifølge den gældende bestemmelse i § 154, stk. 2, 2. pkt., kan  

 rettens afslag på forkyndelse af stævningen for sagsøgte påkæres.
Denne  

 bestemmelse bliver overflødig som følge af den foreslåede ophævelse af § 350,  

 stk. 2, idet stævningen herefter skal forkyndes i alle sager.
Der er således  

 alene tale om en konsekvensændring.
 Til nr. 4 De to landsretter, Dommerforeningen og  

 Dommerfuldmægtigforeningen har i deres høringssvar vedrørende lovforslaget  

 peget på, at der i særlige tilfælde, herunder navnlig sager om økonomisk  

 kriminalitet, kan være behov for at fravige fristen på en uge for afsigelse  

 af domme i straffesager.
Justitsministeriet er enig i, at der kan forekomme straffesager, der er så  

 komplicerede, at det ikke er muligt at nå at skrive dommen inden for en uge.  

 Dette vil navnlig kunne være tilfældet i sager om økonomisk kriminalitet,  

 hvor domsforhandlingen kan strække sig over mere end et år, og hvor retten er  

 nødt til at sætte sig ind i omfattende regnskabsmateriale.
Herudover kan der  

 ligesom ved civile sager forekomme tilfælde, hvor retten på grund af sygdom  

 eller lignende er forhindret i at overholde fristen.
Det foreslås derfor, at  

 der indføres en bestemmelse i § 219 a, stk. 2, svarende til den foreslåede  

 bestemmelse i § 219, stk. 2, vedrørende civile sager, hvorefter retten, hvis  

 særlige omstændigheder gør det påkrævet, kan beslutte at fravige fristen.
Det  

 foreslås samtidig, at retten også i straffesager ved sagens optagelse til dom  

 skal tilkendegive, hvornår dommen vil blive afsagt.
Forslaget om en adgang til at fravige fristen for domsafsigelse ændrer  

 ikke, at det fortsat vil være hovedreglen, at domme i straffesager afsiges  

 umiddelbart i forlængelse af domsforhandlingen.
Det må endvidere antages, at  

 der kun vil være tale om ganske få straffesager, der er så komplicerede, at  

 dommen ikke kan afsiges inden en uge.
I komplicerede sager om økonomisk  

 kriminalitet, hvor efterforskningen og domsforhandlingen ofte har varet i  

 flere år, er det særlig vigtigt af hensyn til den tiltaltes ret til at få en  

 afgørelse inden for en rimelig tid, at der ikke går længere tid end højst  

 nødvendigt, før dommen afsiges.
Det er således vigtigt, at fristen for  

 domsafsigelsen ikke forlænges mere end højst nødvendigt.
Hvis retten i forbindelse med en sags optagelse til dom beslutter at  

 fravige fristen, f.eks. således at dommen først afsiges 2 måneder senere, er  

 retten ikke afskåret fra at afsige dom på et tidligere tidspunkt, hvis det  

 viser sig muligt.
Retten skal i så fald tilsige parterne til domsafsigelsen.  

 Også i civile sager kan retten afsige dommen tidligere end oprindeligt  

 tilkendegivet, såfremt parterne tilsiges til domsafsigelsen.
 Som følge af forslaget om, at retten i alle sager skal tilkendegive,  

 hvornår dommen vil blive afsagt, foreslås en ophævelse af bestemmelsen i §  

 219 a, stk. 4, 2. pkt., hvorefter dommen skal forkyndes, medmindre tiltalte  

 er gjort bekendt med tidspunktet for domsafsigelsen eller tiltalte er dømt  

 som udeblevet i medfør af § 934, idet tiltalte efter forslaget i alle  

 tilfælde vil blive gjort bekendt med tidspunktet for domsafsigelsen.  

 Endvidere foreslås bestemmelsen i § 219 a, stk. 4, sidste pkt., ophævet, idet  

 der ikke længere er behov for en særskilt regel om, at retten skal meddele  

 tidspunktet for domsafsigelsen i sager, hvor et borgerligt krav er medtaget  

 under straffesagen.
 Til nr. 5 Både Dommerforeningen og Advokatrådet anbefaler i deres  

 høringssvar vedrørende lovforslaget, at det i § 355 præciseres, at retten  

 under det forberedende møde i forbindelse med fastlæggelse af tidsrammerne  

 for eventuel yderligere forberedelse også kan beramme domsforhandlingen, idet  

 en sådan forhåndsberammelse vil medvirke til en nedsættelse af  

 sagsbehandlingstiden.
Justitsministeriet er enig i, at en berammelse af domsforhandlingen i det  

 forberedende møde, hvor dette er muligt, vil være egnet til at nedbringe  

 sagsbehandlingstiden.
Det foreslås derfor, at det i bestemmelsen udtrykkeligt  

 fastsættes, at retten i forbindelse med fastlæggelsen af sagens videre forløb  

 også kan fastsætte tidspunktet for domsforhandlingen.
 Hvis forberedelsen sluttes i det forberedende møde, følger det allerede af  

 § 356, stk. 2, at retten straks eller snarest muligt herefter skal fastsætte  

 tidspunktet for domsforhandlingen.
Efter den foreslåede ændring bør retten imidlertid også være opmærksom på  

 muligheden for at beramme domsforhandlingen i det forberedende møde, selv om  

 der endnu mangler en del af forberedelsen.
For at undgå omberammelser med  

 deraf følgende tidsspilde, må en berammelse af domsforhandlingen inden  

 forberedelsens afslutning imidlertid forudsætte, at det har været muligt at  

 fastlægge tidsrammerne for den resterende forberedelse så præcist, at der er  

 en rimelig sikkerhed for, at forberedelsen er afsluttet inden det fastsatte  

 tidspunkt for domsforhandlingen.
Til nr. 6 og 7 Ifølge retsplejelovens § 365, stk. 3, skal parterne i  

 sager, der behandles ved landsret som 1. instans, så vidt muligt senest en  

 uge inden domsforhandlingen tilsende retten genparter af de udvekslede  

 processkrifter og af de dokumenter, der agtes påberåbt under sagen.
Rettens  

 præsident fastsætter antallet og kan bestemme, at genparterne skal samles i  

 en ekstrakt.
Ifølge § 385, stk. 1, finder bestemmelsen tilsvarende anvendelse  

 i ankesager, der behandles ved landsret.
Der er ikke sanktioner forbundet med manglende eller for sen indlevering  

 af genparter eller ekstrakt i landsretssager.
I sager, der behandles af  

 Højesteret, følger det imidlertid af § 385, stk. 2, at det påhviler  

 appellanten at indlevere en ekstrakt inden en af retten fastsat frist.
Hvis  

 ekstrakten ikke indleveres rettidigt, medfører det, at anken afvises, jf. §  

 386, stk. 1.
Østre Landsret har i sit høringssvar vedrørende lovforslaget anbefalet, at  

 der knyttes udeblivelsesvirkning til manglende rettidig indlevering af  

 genparter.
Landsretten begrunder forslaget med, at det ikke sjældent sker, at  

 to af landsdommernes forberedelsesarbejde påvirkes negativt, fordi genparter  

 fremsendes alt for sent.
Det forekommer også, at bilagene først er fremme ved  

 domsforhandlingens begyndelse, og at domsforhandlingen af denne grund må  

 udsættes.
Justitsministeriet er enig i, at der kan forekomme tilfælde, hvor der er  

 behov for sanktioner over for parter, som ikke rettidigt indleverer de  

 fornødne genparter.
Det foreslås derfor i nr. 6, at ordene »så vidt  

 muligt« i § 365, stk. 3, udgår, således at genparterne skal indleveres  

 senest en uge før domsforhandlingen.
Samtidig foreslås en ny bestemmelse  

 indsat i § 365, stk. 4, hvorefter retten kan beslutte, at bestemmelserne om  

 udeblivelsesvirkning skal finde tilsvarende anvendelse, hvis genparterne ikke  

 indleveres rettidigt.
Dette indebærer, at sagen kan afvises, hvis det er  

 sagsøger, der ikke rettidigt indleverer genparter, og at der kan afsiges  

 udeblivelsesdom, hvis det er sagsøgte.
Afvisning eller afsigelse af udeblivelsesdom på så sent et tidspunkt under  

 sagen vil have betydelige konsekvenser for den pågældende part.
Det  

 forudsættes derfor, at adgangen til at tillægge en fristoverskridelse  

 udeblivelsesvirkning som udgangspunkt kun anvendes i tilfælde, hvor  

 landsretten - eventuelt telefonisk - har meddelt parten, at fristen er  

 udløbet, og har fastsat en ganske kort frist for indsendelse af genparterne  

 samt meddelt den pågældende, at overskridelse af den nu fastsatte frist vil  

 medføre udeblivelsesvirkning.
Den foreslåede bestemmelse i § 365, stk. 4, omfatter kun sager, der  

 behandles af landsretten som 1. instans.
I nr. 7 foreslås tilsvarende  

 ændringer, for så vidt angår ankesager.
 Til nr. 8 Der er alene tale om en konsekvensændring som følge af den  

 foreslåede ændring af § 219 a.
