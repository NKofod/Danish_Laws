Fremsat den 1. marts 2002 af  

 Ritt Bjerregaard (S), Lotte Bundsgaard (S),  

 Sophie Hæstorp Andersen (S),  

 Morten Bødskov (S), Mette Frederiksen (S),  

 Lene Jensen (S), Karen J.
Klint (S),  

 Anne-Marie Meldgaard (S) og Ole Stavad (S) Forslag til folketingsbeslutning om styrket integration af udlændinge i Danmark Med det overordnede formål for  

 integrationsindsatsen, at udlændinge i Danmark er i beskæftigelse  

 i samme omfang som alle andre, og at udlændinge i øvrigt  

 på alle andre niveauer i samfundet tager del på lige fod med  

 andre, pålægger Folketinget regeringen:
Integration 1.	At sikre, at den nuværende fordeling mellem landets kommuner  

 ved boligplacering af nytilkomne flygtninge fastholdes, således at  

 integrationsopgaver fortsat fordeles ligeligt mellem kommunerne.
 2.	At sikre, at alle landets kommuner udarbejder en bredt  

 dækkende integrationspolitik.
3.	At alle udlændinge, der kommer til Danmark for at blive, skal  

 omfattes af en individuel handlingsplan, der udformes som en forpligtende  

 kontrakt mellem den enkelte og det danske samfund.
Alle, også  

 familiesammenførte ægtefæller, skal have en sådan  

 kontrakt og skal som udgangspunkt omfattes af integrationsloven.
4.	At indholdet i handlingsplanen skal bygge på den enkeltes  

 kvalifikationer og kombinere samfundsforståelse, sprogundervisning og  

 beskæftigelsesmuligheder.
Handlingsplaner skal i størst mulig  

 udstrækning være erhvervsrettede og sikre mindst 30 timers samlet  

 aktivering om ugen.
Forskellige handlingsplaner skal være lige gyldige  

 og give ret til fuld ydelse ved aktiv deltagelse, hvad enten der er tale om  

 en erhvervsrettet handlingsplan eller ej.
 5.	At den 3-årige integrationsperiode som udgangspunkt  

 fastholdes, men der åbnes op for:
at den afkortes, idet sprogdelen bør kunne fastholdes ved  

 beskæftigelse, at den forlænges, hvis det øger muligheden for  

 beskæftigelse og aktiv deltagelse i samfundet.
6.	At sikre, at den arbejdsmarkedspolitiske indsats styrkes ved  

 øget inddragelse og forpligtelse af de sociale koordinationsudvalg,  

 herunder i relation til indsatsen for udlændinge i  

 integrationsperioden.
Udvalgets indsats kan f.eks. styrkes gennem deltagelse  

 af en repræsentant fra integrationsrådet.
Kommunernes ansvar for  

 integrationsindsatsen ændres ikke ved dette.
7.	At anbefale landets kommuner at oprette integrationsråd, hvis  

 25 borgere kræver det.
Integrationsrådenes opsøgende rolle  

 i forhold til familierne styrkes.
Alle borgere bør kunne deltage i  

 integrationsrådene, og opgaven koncentreres om integrations- og  

 ligebehandlingsspørgsmål.
 8.	At indsatsen for velfungerende boligområder fastholdes,  

 således at der ikke spares på kvarterløftsmidler og  

 byudvalgsmidler.
 9.	At sikre beboere med en anden etnisk baggrund viden og information  

 om boligmarkedet i almindelighed og beboerdemokratiet i særdeleshed  

 for herved at undgå konflikter i boligområder på baggrund  

 af ikkeudtalte normer og regler   gennem udvikling og afholdelse af kurser  

 for ansatte og beboere i boligområder med mange beboere af anden etnisk  

 baggrund.
 10.	At styrke etniske minoriteters børns og unges deltagelse i  

 det frivillige foreningsliv ved at støtte frivillige foreninger, der  

 gør en ekstra indsats for at lave brobygning mellem unge uanset etnisk  

 baggrund.
Arbejdsmarkedspolitik 11.	At sikre en registrering af udlændinges  

 uddannelsesmæssige kvalifikationer med henblik på, at de  

 hurtigere kan komme i arbejde.
Dette arbejde ville med fordel kunne styrkes  

 ved at oprette regionale afklaringscentre, hvor ikke blot de faglige, men  

 også de menneskelige og mentale kvalifikationer bliver afklaret.
Dette  

 arbejde kunne med fordel for nytilkomne udlændinge sættes i gang  

 allerede i asylfasen.
12.	At etablere en ordning for arbejdspladsdansk.
Virksomheder skal  

 kunne rekvirere danskundervisning, der fleksibelt kan tilpasses  

 arbejdspladsens behov.
Der kan etableres flere kombinationsforløb med  

 beskæftigelse i en virksomhed, sprogindlæring og faglige kurser.  

 Det kan f.eks. ske ved etablering af delejobordninger.
Virksomheder skal  

 kunne opnå lønkompensation, når udlændinge modtager  

 danskundervisning i arbejdstiden.
 13.	At sikre, at de varslede ændringer af aktiveringsindsatsen  

 ikke reducerer tilbuddene til de ledige, herunder ledige med en udenlandsk  

 baggrund.
 14.	At udvide den såkaldte isbryderordning for de etniske  

 minoriteter, således at ordningen også kommer til at omfatte  

 udlændinge uden kompetencegivende/faglig uddannelse og  

 udlændinge, der ikke i deres nuværende beskæftigelse  

 udnytter deres uddannelsesmæssige baggrund.
15.	At etablere en særlig optræningsordning  

 (følordning) inden for f.eks. pleje-, pasnings- og sundhedssektoren  

 med henblik på at få ledige kvinder med indvandrerbaggrund i  

 beskæftigelse og/eller uddannelse.
Ordningen skal etableres, så  

 den også rummer mulighed for beskæftigelse eller praktik på  

 deltids- og delebasis.
 16.	At etablere en ny tovholderordning, der kombinerer et gradueret  

 løntilskud med oplæring og vejledning af den enkelte indvandrer.  

 I ordningen skal indgå et langt tidsperspektiv og en tæt  

 virksomhedskontakt.
17.	At sikre, at etniske minoriteter informeres om de eksisterende  

 muligheder for at blive selvstændig iværksætter.
Der  

 bør eksempelvis tages højde for denne mulighed i forbindelse  

 med afklaringen af beskæftigelsesmuligheder ved udarbejdelsen af de  

 individuelle handlingsplaner.
Den offentlige sektor 18.	At sikre, at staten øger antallet af beskæftigede med  

 en anden etnisk baggrund til mindst 3,5 procent af de beskæftigede i  

 2003, således at sammensætningen af statens ansatte i  

 højere grad afspejler det øvrige samfunds  

 sammensætning.
 19.	At optage forhandlinger med kommunerne og arbejdsmarkedets parter,  

 der sikrer, at også arbejdspladser i disse sektorer har en  

 beskæftigelsessammensætning, der afspejler det øvrige  

 samfunds sammensætning målet må også her være  

 mindst 3,5 procent i 2003.
 20.	At sikre, at aflønningen af alle statens chefer tager  

 højde for deres resultater i forhold til ansættelse af personer  

 med en anden etnisk baggrund.
 21.	At der ved udlicitering og kontraktudbud stilles krav til  

 virksomhederne om, at de udviser social ansvarlighed, herunder at de har en  

 etnisk personalepolitik.
 22.	At afsætte midler til at styrke efteruddannelsen af de  

 kommunale ledere og medarbejdere på integrationsområdet samt  

 oprette en erfaringsdatabase for ansatte fagkonsulenter, som i samarbejde med  

 statsamterne kan styrke rådgivningen af kommunerne i forhold til  

 integrationsloven.
Uddannelsespolitik 23.	At etablere en fond, der skal have til formål at styrke  

 mangfoldighedsledelse i danske virksomheder, dels gennem støtte til  

 konkrete ledelsesudviklingsprojekter for danske virksomheder og dels gennem  

 egentlige tilskud til forskning.
 24.	At styrke sundhedsplejerskernes kontakt til navnlig mødrene,  

 herunder etableringen af mødregrupper, da begge disse funktioner er  

 vigtige i relation til børnenes integration og uddannelse.
25.	At sprogstimulering over for tosprogede børn gøres  

 til en integreret del af hverdagen i daginstitutioner.
Tilbuddet skal  

 gælde alle børn fra børnehavealderen.
 26.	At sikre, at der i samarbejde med kommunerne  

 iværksættes »projekt  

 skoleløft«, hvor  

 grundskoler i særligt udsatte lokalområder tilføres ekstra  

 ressourcer og bemanding.
27.	At sikre, at kvaliteten i undervisningen i landets friskoler  

 bringes på niveau med folkeskolens, og at tilsynet med friskolerne  

 styrkes.
Undervisning i grundskolen, uanset om den er privat eller offentligt  

 forankret, skal ske på et fælles værdigrundlag.
 28.	At styrke den kommunale ungdoms- og erhvervsvejledning, så  

 færre unge, herunder navnlig unge kvinder med en anden etnisk baggrund,  

 står uden en ungdomsuddannelse.
29.	At tage initiativer, der sikrer, at alle unge får en  

 praktikplads, således at ingen, herunder elever med en anden etnisk  

 baggrund, bliver taberne i kampen om praktikpladserne.
Det bør sikres,  

 at enhver form for diskrimination hindres også etnisk  

 diskrimination.
 30.	At bruge forhandlingerne om en flerårig rammeaftale for  

 erhvervsskolerne til at sikre, at unge med en anden etnisk baggrund sikres en  

 bedre integration i erhvervsuddannelserne.
 31.	At sikre målrettede undervisningstilbud til 16 25-årige  

 flygtninge og indvandrere, der mangler grundlæggende færdigheder  

 og danskkundskaber for at påbegynde en ungdoms- og voksenuddannelse.  

 Det ville være naturligt at placere et sådant uddannelsestilbud  

 på ungdomsskoler.
 32.	At sikre udlændinges adgang til danskundervisning på  

 højere niveau end det grundlæggende uanset beskæftigelse  

 eller statsborgerskab.
 33.	At oprette mulighed for, at de erhvervede danske sprogkundskaber  

 vedligeholdes ved arbejdsløshed uanset statsborgerskab.
 34.	At sikre indslusningskurser på bl.a.  

 læreruddannelserne, så andelen af tosprogede studerende  

 forøges.
 35.	At sørge for, at de videregående  

 uddannelsesinstitutioner styrker indsatsen for at sikre, at optaget af elever  

 i højere grad afspejler befolkningens sammensætning i det  

 øvrige samfundet, herunder deres etniske baggrund.
Ligestilling 36	At etablere et organ, der kan behandle klager over  

 racediskrimination og forskelsbehandling.
 37.	At udbrede modellen med kommunale »etniske rådgivningsteam«,  

 der tager ud og mægler i familier og andre steder for at løse de  

 konkrete problemer, man har blandt etniske minoriteter, herunder med  

 tvangsægteskaber.
 38.	At sikre oprettelsen af kriserådgivning i forbindelse med  

 tvangsægteskaber i hele landet.
 39.	At styrke krisetilbud til kvinder og børn udsat for vold og  

 tvang i familien, f.eks. gennem oprettelse af midlertidige botilbud.
 40.	At fortsat støtte oplysningskampagner, der vender sig mod  

 vold og tvangsægteskaber blandt etniske minoriteter, afholdt af blandt  

 andet etniske minoritetsforeninger.
Bemærkninger til forslaget Almindelige bemærkninger Danmark er gennem de seneste 30 år blevet et land  

 bestående af stadig flere mennesker med en udenlandsk baggrund.  

 Danmarks Statistik opgør antallet af udlændinge i Danmark  

 på to måder: 1) Andelen af udenlandske statsborgere (dvs.  

 personer uden dansk statsborgerskab). Dette tal var i 1997 4,7 pct. af  

 befolkningen. 2) Andelen af udlændinge og efterkommere.
Her medregnes  

 såvel udenlandske statsborgere som børn af forældre uden  

 dansk statsborgerskab, uanset om børnene har dansk statsborgerskab  

 eller ej.
Andelen af udlændinge og efterkommere var i 1997 ca. 7  

 pct.
Både i Danmark og i andre europæiske lande vil  

 befolkningssammensætningen i de kommende år blive mere varieret.  

 Stramninger af betingelserne for opholdstilladelse vil kun have ringe  

 betydning for det samlede antal mennesker med en udenlandsk baggrund, der bor  

 i Danmark eller kommer til det.
Regeringens tænketank har fremlagt  

 nogle meget oplysende scenarier om udfordringer for integrationsindsatsen i  

 Danmark.
De skal ikke gentages her.
 Den vigtigste opgave er at styrke integrationen af  

 udlændinge i Danmark, så de kan deltage i og bidrage til det  

 danske samfund på lige fod med danskere.
Arbejde til alle er afgørende for positiv  

 integration.
Aktiv deltagelse i samfundslivet i øvrigt, f.eks. i  

 fritidsaktiviteter og i foreninger, er også af stor betydning.  

 Integration er et fælles ansvar, som skal løftes af alle grupper  

 i det danske samfund.
Hovedansvaret for succesfuld integration ligger hos den,  

 der skal integreres, og integration kræver vilje og ihærdighed.  

 Men samfundet har en forpligtelse til at stille de fornødne tilbud til  

 rådighed.
Det offentlige skal understøtte en hurtig integration  

 gennem arbejdstilbud, samfundskundskab, sprogundervisning og ordninger, der  

 kan lette indgangen og adgangen til arbejdsmarkedet.
Virksomheder og deres  

 ansatte spiller en afgørende rolle ved at være i stand til at  

 tage imod folk, der kommer med en anden baggrund end deres egen.
Den tidligere SR-regering har i sin regeringsperiode taget  

 en lang række initiativer, der har styrket  integrationen af  

 udlændinge i det danske samfund.
Centralt i dette arbejde står  

 integrationsloven, som trådte i kraft i 1999, og som nu efter 3  

 års funktion skal revideres.
Mange af initiativerne har bidraget positivt, men der er  

 også et behov for at styrke indsatsen.
Ledigheden blandt  

 udlændinge på arbejdsmarkedet er stadig alt for høj, og  

 hertil kommer, at mange udlændinge overhovedet ikke er en del af  

 arbejdsstyrken.
 Regeringens forslag til finanslov for 2002 indeholder en  

 række kortsynede og perspektivløse besparelser på den  

 hidtidige integrationsindsats, og der er ingen nye fremadrettede tiltag.  

 Regeringen må, ligesom den tidligere regering gjorde det, sætte  

 handling bag ordene om integration.
Bemærkninger til forslagets enkelte  

 bestemmelser Med hensyn til de konkrete forslag i beslutningsforslaget  

 er der følgende supplerende bemærkninger:
Ad 1 En god og effektiv integration af især nytilkomne  

 flygtninge og deres familier forudsætter, at de kommuner, der modtager  

 dem, kan løfte opgaven.
Derfor skal den nuværende fordeling  

 mellem landets kommuner af nytilkomne flygtninge fastholdes, så  

 kommuner, der i forvejen har påtaget sig en stor del af  

 integrationsindsatsen, skal friholdes ved boligplacering af nytilkomne  

 flygtninge.
Disse kommuner vil under alle omstændigheder have en stor  

 integrationsopgave over for familiesammenførte ægtefæller  

 til allerede bosatte udlændinge.
Der har været alt for mange kommuner, der har  

 prøvet at undslå sig for deres ansvar for boligplaceringen af  

 udlændinge.
Undskyldningerne har været mange   og alle  

 dårlige! Ofte har kommunerne angivet mangel på boliger som  

 forklaring på deres manglende vilje til at modtage flygtninge.
Enkelte  

 kommuner har ligefrem afvist danske boligsøgende med den forklaring,  

 at de boliger, kommunen disponerede over, skulle bruges til flygtninge.
Mangel på boliger skal ikke være et problem i  

 forholdet mellem danskere og nytilkomne flygtninge.
Alle skal have ret til en  

 bolig.
Kommunerne ved allerede, hvor mange boliger de skal tilvejebringe til  

 flygtninge i de kommende år, og økonomisk har de fået  

 langt lettere ved at bygge, fordi kravene til den kommunale grundkapital i  

 almennyttige boliger er nedsat som følge af det forslag, der kom fra  

 den tidligere SR-regering, og som   trods valget   har fået bred  

 opbakning i Folketinget.
Ad 2 Mange kommuner har med succes udarbejdet en bredt  

 dækkende integrationspolitik og en generel etnisk ligestillingspolitik.  

 Det har vist sig at være et godt redskab til at sikre, at  

 forventningerne til udlændingene er klare, at alle kender kommunens  

 mål, og at der bredt i kommunen er taget initiativer, der sikrer en  

 vellykket integration.
Et eksempel på en sådan bredt formuleret  

 politik er Ishøj og mange andre kommuner på den  

 københavnske vestegn.
 Der er betydelige forskelle på, hvor bredt  

 dækkende en integrationspolitik de enkelte kommuner har i dag, og hvor  

 meget integrationsvinklen er indarbejdet på andre områder som  

 skoler og daginstitutioner.
 I Ballerup Kommune har man f.eks. foruden en  

 integrationspolitik også udarbejdet en politik for etnisk ligestilling.  

 Det burde kunne inspirere andre kommuner til noget tilsvarende.
Ad 3 Indgåelse af en personlig kontrakt om  

 integrationsforløbet skal tjene som en ramme om de rettigheder og  

 pligter, der ligger til grund for ophold af varig  karakter i Danmark.
Alle udlændinge, der skal igennem et  

 integrationsprogram, skal i dag have en individuel handlingsplan.  

 Erfaringerne viser imidlertid, at der er meget stor forskel på, hvor  

 individuelle sådanne handlingsplaner og deres faktiske indhold er,  

 herunder i hvor stort omfang planerne bygger på den enkeltes  

 kvalifikationer.
Derfor er der behov for at præcisere, at den  

 individuelle handlingsplan skal tage udgangspunkt i den enkeltes personlige  

 situation.
Der bør stilles højere krav til indholdet og  

 kvaliteten i integrationsforløbene.
Erfaringerne fra de kommuner i  

 landet, der har størst succes, bør inddrages i dette  

 arbejde.
De steder, hvor man virkelig har taget fat om den enkelte,  

 har succeshistorierne også været flere.
I Aalborg Kommune har man  

 f.eks. et integrationsforløb byggende på enkelte moduler, som  

 alle skal gennemgå, men hvis indhold og længde systematisk er  

 tilpasset den enkeltes forudsætninger og ønsker.
Det har virket  

 godt i kommunen.
Familiesammenførte ægtefæller skal som  

 udgangspunkt, på linje med flygtninge, omfattes af integrationsloven og  

 have pligt til at følge et integrationsprogram.
Da mange  

 familiesammenførte i dag er afskåret fra sociale ydelser, vil  

 der ikke være mulighed for en egentlig sanktion ved udeblivelse.
Det  

 væsentligste ved kontrakten er således, at så mange  

 udlændinge som muligt  tidligt i deres ophold her i landet får  

 lært dansk, får indsigt i danske samfundsforhold og får  

 tilknytning til arbejdsmarkedet.
Ad 4 I den nuværende integrationslov er der et  

 minimumskrav om 20 timers undervisning i samfundsforståelse.
Mange af  

 landets kommuner har valgt at udbygge dette element i integrationen  

 væsentligt.  Derigennem  sikrer de en forståelse hos den enkelte,  

 og det gør integrationen lettere.
Timetallet for undervisningen  

 bør som minimum øges til 60 timer.
Integrationsprogrammerne skal også gøres mere  

 erhvervsrettede og ikke kun bestå af sprogundervisning.
Dette stiller  

 krav både til kommunerne og til de lokale virksomheder, som derfor  

 også i højere grad skal inddrages i og forpligtes med hensyn til  

 integrationen.
Endvidere skal det sikres, at der bliver tale om 30 timers  

 effektiv integration.
I mange kommuner er det et problem, at der er lange  

 transport- og ventetider til og fra de regionale sprogcentre.
Det er  

 selvfølgelig isoleret set en ulempe for en hurtig integration, men det  

 er også en konsekvens af, at ansvaret for integrationsopgaven   som  

 følge af reglerne for boligplacering   er spredt til alle landets  

 kommuner.
Det er der fordele og ulemper ved.
Socialdemokratiet er af den  

 opfattelse, at sådanne ulemper skal der kompenseres for, ved at  

 timetallet for integration øges.
Vi ser også gerne, at det er  

 lærerne, der skal give sprogundervisning i tilknytning til  

 arbejdspladsen, og at det ikke kun er eleverne, der skal komme til skolen.  

 Samtidig finder vi det vigtigt, at sprogundervisningen tager udgangspunkt i  

 den enkeltes kvalifikationer og eksisterende sprogfærdigheder.
Alle, der følger den forpligtende handlingsplan, er  

 berettigede til at modtage de ydelser, der fremgår af gældende  

 lovgivning i dag.
Socialdemokratiet foreslår, at ydelsen reduceres,  

 hvis kontrakten brydes uden »lovlig« grund.
Ved reduktion af ydelsen skal der  

 tages udgangspunkt i de eksisterende regler, hvor kommunen allerede i dag kan  

 reducere ydelsen med op til 30 pct.
Ved fravær i forbindelse med f.eks.  

 sprogundervisning skal den enkelte deltager vejledes, og gennem samtaler skal  

 fraværsproblemerne søges løst.
Dette sker allerede i  

 mange kommuner.
Og der skal selvfølgelig ved vurderingen af, om  

 fraværet er urimeligt højt, tages højde for den enkeltes  

 situation.
Flygtninge kan være traumatiserede eller syge, ligesom  

 barsel eller manglende børnepasningsmuligheder kan være  

 årsager til udeblivelse.
 Hvis fraværsproblemerne ikke kan løses  

 på rimelig vis, skal kommunerne bruge de gældende muligheder for  

 at reducere ydelsen med op til 30 pct.
Ad 5 Den foreslåede øgede fleksibilitet i  

 integrationsfasen er en naturlig konsekvens af, at integrationen fremover i  

 højere grad bør bygge på den enkeltes  

 forudsætninger og kvalifikationer, og af ønsket om en mere  

 erhvervsorienteret integration, hvor sprogundervisning i større omfang  

 end i dag kombineres med beskæftigelse.
 Forudsætningen for, at kommunerne kan gøre  

 integrationsforløbene mere fleksible og individuelle, er imidlertid,  

 at integrationsopgaven i kommunerne  behandles i én og kun én  

 enhed.
Ad 6 Det er kommunerne, der har det overordnede ansvar for  

 integrationsopgaven, og det skal der ikke laves om på.
Men en  

 øget inddragelse af de sociale koordinationsudvalg i relation til den  

 erhvervsrettede del af integrationen vil antagelig kunne give langt flere  

 muligheder for hurtigere integration på arbejdsmarkedet.
Ad 7 Der er vidt forskellige erfaringer med  

 integrationsrådene i landets kommuner.
Der er imidlertid ingen tvivl  

 om, at rådene vil kunne udfylde en stor rolle ikke blot som  

 rådgivende, men også som bærende af en lokal dialog om,  

 hvordan integrationen gribes bedst muligt an, hvilke krav der stilles, og  

 hvilke muligheder der gives.
Det foreslås at anbefale kommunerne at oprette  

 integrationsråd, hvis 25 borgere kræver det.
I dag er kravet, at  

 50 borgere anmoder om det.
En vigtig del af integrationen foregår ved, at  

 danskere og udlændinge lærer hinanden at kende i mange  

 forskellige sammenhænge.
Derfor foreslås det, at alle borgere kan  

 vælges til rådet.
Ad 8 Regeringens finanslovaftale med Dansk Folkeparti  

 indebærer, at  vigtige integrationsaktiviteter rammes, herunder de  

 aktiviteter, der er etableret i en række boligområder med mange  

 sociale problemer.
Kommuner over hele landet har været meget glade for  

 byudvalgets midler, der bl.a. er anvendt til ansættelse af boligsociale  

 medarbejdere i socialt stærkt belastede boligområder.
Det har i  

 høj grad styrket områderne og været med til at gøre  

 integrationen i samfundet for udlændinge lettere.
Ligeledes har de  

 store kvarterløftsprojekter i hårdt belastede boligområder  

 været med til at løfte disse kvarterer og gøre dem til et  

 bedre sted at bo.
Regeringens besparelser er kortsigtede, og regeringen har  

 ingen svar på, hvad den vil gøre, næste gang der udvikler  

 sig sociale problemer i et større boligområde.
Derfor  

 foreslår Socialdemokratiet, at indsatsen fastholdes og ikke spares  

 væk, som regeringen lægger op til.
Ad 9 Forslaget er en yderligere styrkelse af det boligsociale  

 arbejde, der allerede foregår i en lang række større  

 almennyttige boligforeninger, og som regeringen tilsyneladende ønsker  

 skal forsvinde.
Ad 10 Foreningslivet spiller en stor rolle i mødet mellem  

 borgere med forskellige kulturelle og sociale baggrunde, ikke mindst blandt  

 børn og unge.
Foreninger, der tager særlige initiativer til at  

 styrke integrationen, bør kunne få særlig støtte  

 til disse aktiviteter.
Integration handler også om, at udlændinge  

 får mulighed for reelt at deltage i samfundslivet og påtage sig  

 et medborgerskab i bredere forstand end blot gennem arbejde.
Ad 11 Kompentenceafklaringen for den enkelte skal være  

 langt hurtigere og bedre end i dag.
Dermed kan målretningen af  

 kommunernes tilbud til nyankomne udlændinge styrkes, men også  

 allerede bosiddende udlændinge skal have en mulighed for at få  

 afklaret deres kompetencer og eventuelle mangler hurtigt.
 Samtidig skal kompetenceafklaringen være bredere end  

 i dag og ikke alene bygge på afklaring af formel kompetence, men  

 også social og mental kompetence.
En mulighed er at oprette regionale afklaringscentre eller  

 at få etableret nogle mere formelle strukturer i forhold til  

 asylcentrene.
Den formelle udformning og struktur er ikke det  

 væsentlige.
Det er derimod, at opgaven løses hurtigt og  

 systematisk, så den enkelte er i stand til at bygge videre på  

 sine kvalifikationer her i landet.
Ad 12 Danskkundskaber er en væsentlig nøgle til  

 arbejdsmarkedet, og beskæftigelse til alle er en hjørnesten i  

 vellykket integration.
Hverken manglende danskkundskaber eller  

 sprogundervisningen i sig selv skal være en hindring for  

 beskæftigelse.
Derfor skal landets virksomheder langt mere smidigt  

 kunne rekvirere sprogundervisning, der er tilpasset virksomhedernes og de  

 ansattes behov.
Ligeledes skal virksomhederne kunne opnå  

 lønkompensation, når sprogundervisningen foregår i  

 arbejdstiden.
Ad 13 Under valgkampen foreslog Venstre, at der blev  

 gennemført besparelser på aktiveringsindsatsen for de ledige.  

 Besparelsen skulle være på 1,5 mia. kr., hvilket svarer til  

 halvdelen af udgifterne til den aktive arbejdsmarkedspolitik, når der  

 ses bort fra selve indkomstoverførslerne.
På finanslovforslaget  

 er den varslede besparelse i første omgang indregnet i form af et  

 lavere aktivitetsniveau for aktiverede ledige.
Sådanne besparelser  

 rammer alle ledige, men i særlig grad ledige, der erfaringsmæssig  

 har svært ved hurtigt at finde beskæftigelse igen.
I denne gruppe  

 er udlændinge og deres efterkommere overrepræsenteret.
Også  

 af den grund er det vigtigt, at ambitionsniveauet på tilbuddene til de  

 ledige ikke nedsættes.
Ad 14 Isbryderordningen har været en stor succes.
Det har  

 den selvfølgelig været for den enkelte, der har fået en  

 mulighed for permanent beskæftigelse.
Men ordningen har også  

 været med til at åbne mange virksomheders øjne for, at man  

 med stort udbytte kan ansætte mennesker med en anden etnisk baggrund,  

 også uden løntilskud.
Derfor skal ordningen udvides til også at omfatte  

 udlændinge uden kompetencegivende/faglig uddannelse.
Ligeledes  

 bør ordningen også kunne bruges ved ansættelse af  

 udlændinge, der i deres hidtidige beskæftigelse ikke har udnyttet  

 deres uddannelsesmæssige kvalifikationer.
Ordningen giver i dag  

 virksomhederne et løntilskud på 50 procent i 6 måneder,  

 dog maksimalt 11.000 kr. pr. måned.
Ordningen bør være  

 langt mere smidig og administrativt lettere for virksomhederne at bruge.
Isbryderordningen er et godt og velegnet instrument til at  

 sikre større interesse blandt virksomheder for at ansætte ledige  

 med en udenlandsk baggrund.
Ordningen virker også langt mere  

 målrettet end de forslag, der har været fremme om, at mennesker  

 med udenlandsk baggrund skulle lade sig ansætte til langt under  

 mindstelønnen i håb om, at øget arbejdserfaring hurtigt  

 ville kvalificere dem til en højere løn.
Ad 15 Andelen af kvinder med en udenlandsk baggrund i  

 arbejdsstyrken er relativt lav.
Kultur og tradition spiller en  

 væsentlig rolle, og det gør begrænset  

 arbejdsmarkedserfaring eller ingen uddannelse også.
Det er med til at  

 fastholde mange udlændingefamilier på et fattigdomsniveau.
Udenlandske  kvinder skal også have en mulighed for  

 at komme ud på arbejdsmarkedet, og det er nødvendigt, at der  

 etableres særlige optræningsordninger eller følordninger,  

 evt. i kombination med uddannelse.
Umiddelbart ville det være oplagt at  

 bruge sådanne ordninger inden for pleje-, pasnings- og  

 sundhedssektoren, hvor man ved at der i løbet af få år vil  

 være massiv mangel på arbejdskraft, og hvor mange af disse  

 kvinder vil have en erfaring, der kan nyttiggøres.
Ordningen skal udformes så fleksibelt, at den  

 også rummer muligheder for beskæftigelse eller praktik på  

 deltids- eller delebasis.
Det vigtigste er, at den enkelte kvinde får  

 en brugbar indgang til arbejdsmarkedet   og gerne i en så tidlig alder  

 som muligt.
Det er muligt, at ordningen forudsætter en ordentlig  

 kontakt til de kvinder, der ikke har tradition for, at omsorgsopgaver er  

 noget, der foregår uden for familien, og som derfor har svært ved  

 at forstå, at de skal yde en sådan arbejdsindsats.
Ordningen lægger op til den samme udvikling, som  

 også danske kvinder har været igennem.
Da danske kvinder for  

 alvor i 1960 erne og 1970 erne kom ud på arbejdsmarkedet, foregik det  

 jo også gradvis.
For mange kvinder var indgangen til arbejdsmarkedet  

 også dengang ufaglærte job   ofte på deltid   som kunne  

 forenes med et familieliv.
En lignende situation vil mange kvinder, der  

 hverken er opvokset her i landet eller har en uddannelse, også  

 være i.
 For den enkelte kvinde kan det have stor værdi at  

 komme i beskæftigelse, og for samfundet som helhed udgør denne  

 gruppe kvinder en stor ressource.
Ad 16 Mange virksomheder og nyansatte med en udenlandsk baggrund  

 har haft stor glæde af tovholderordningen, hvor virksomheder får  

 tilskud til, at en af dens ansatte kan støtte og vejlede en nyansat  

 med en anden etnisk baggrund.
Derfor foreslås det, at der bygges videre  

 på den allerede velkendte ordning, og at den også skal kunne  

 bruges i kombination med løntilskud under oplæring.
Dermed kan  

 ordningen også få et større oplæringselement og  

 dermed en større målgruppe, end den hidtidige ordning har  

 været tiltænkt.
Ad 17 Mange etniske minoriteter har erfaring med og tradition  

 for at drive selvstændig virksomhed.
En meget stor del af de små  

 detailhandlende i Danmark udgøres således af personer med anden  

 etnisk baggrund end dansk.
Det kan være vanskeligt at orientere sig i  

 lovgivningen og betingelserne for at starte selvstændig virksomhed,  

 ligesom det kan være svært at optage lån i  

 pengeinstitutterne.
Der er derfor behov for, at den  

 iværksætterstøtte og -rådgivning, der ydes via de 14  

 regionale kontaktpunkter, aktivt inddrages i arbejdet med at informere og  

 støtte udlændinge, der ønsker at starte selvstændig  

 virksomhed i Danmark.
 Samtidig skal det understreges, at etniske butikker og  

 restauranter skal opfylde de samme krav (hygiejne, moms m.v.) som alle andre  

 butikker og restauranter.
Ad 18 Den 1. januar 2000 udgjorde udlændinge og deres  

 efterkommere 2 procent af de beskæftigede i staten.
Selv om der er stor  

 variation mellem de enkelte statslige arbejdspladser, må staten  

 gå foran og sikre, at udlændinge og deres efterkommere  

 ansættes i et omfang, der bedre afspejler deres andel af den samlede  

 befolkning.
Staten er langt bagud.
Derfor besluttede SR-regeringen at  

 opstille det beskedne mål, at andelen af beskæftigede  

 udlændinge og efterkommere skulle øges til mindst 3,5 procent i  

 2003. Til sammenligning skal anføres, at udlændinge og deres  

 efterkommere i dag udgør over 7 procent af den samlede danske  

 befolkning og ca. 5,5 procent af arbejdsstyrken.
Der bør også  

 tilstræbes en hierarkisk ligestilling.
Ad. 19 Dette pålæg til regeringen skal ses som en  

 henstilling til andre arbejdsgivere end staten om også at påtage  

 sig deres del af ansvaret for at skabe beskæftigelsesmuligheder for  

 udlændinge og deres efterkommere.
Flere kommuner arbejder allerede ud  

 fra præcise mål for personalesammensætningen.
I flere brancher og virksomheder er der ikke behov for at  

 opstille egne beskæftigelsesmål, fordi brancherne i stort omfang  

 bygger på udenlandsk arbejdskraft.
Det drejer sig f.eks. om  

 rengøring og dele af transportbranchen.
Men i andre brancher yder man  

 ikke et bidrag, man kan være bekendt.
I f.eks.
Dansk Industris  

 medlemsvirksomheder er 3,5 procent af de beskæftigede udlændinge  

 og deres efterkommere.
Det er bedre end de statlige virksomheder, men ikke  

 godt nok.
Her gør f.eks. foreningen Nydansker en  

 værdifuld indsats.
Foreningen, der har til formål at fremme  

 integration af etniske minoriteter på arbejdsmarkedet, blev stiftet af  

 en række personalechefer fra større danske virksomheder.
At en  

 målrettet indsats virker, er initiativerne fra denne sammenslutning af  

 virksomheder et klart eksempel på.
Socialdemokratiet foretrækker, at opgaven  

 løses i dialog og ad frivillighedens vej, selv om de hidtidige  

 resultater ikke er imponerende.
Men hvis frivillighed og dialog ikke skaber  

 resultater og etniske minoriteter fortsat holdes ude fra arbejdsmarkedet,  

 må man som i Holland pålægge større virksomheder et  

 større ansvar.
I Holland har man således i 1994 gennemført  

 en lov om indvandreres lige deltagelse på arbejdsmarkedet.
Denne lov  

 forpligter arbejdsgivere med mere end 35 ansatte til at indgive en  

 årlig rapport til det hollandske handelskammer.
Heri skal det angives,  

 hvor mange personer af ikkehollandsk oprindelse, der er ansat i virksomheden.  

 Selv om loven ikke indebærer ansættelseskvoter for etniske  

 minoriteter, stiller den krav til arbejdsgiverne om at tilstræbe  

 ligebehandling og repræsentativ ansættelse af etniske minoriteter  

 gennem anvendelse af konkrete handlingsplaner for etnisk ligestilling i  

 virksomhederne.
Indsender virksomhederne ikke de nævnte handlingsplaner  

 for lige repræsentation, risikerer de bødestraf eller  

 fængsel i op til 1 år.
Ad 20 En del af de statslige chefer, der aflønnes efter  

 resultatløn, har som et af kriterierne at styrke rekrutteringen af  

 udlændinge og deres efterkommere.
Det foreslås, at dette udvides  

 til at gælde alle statslige chefer, der træffer beslutninger om  

 ansættelser.
Ad 21 Socialdemokratiet kæmper for at sikre et rummeligt  

 arbejdsmarked, der dels hindrer, at mennesker mister deres arbejde som  

 følge af nedslidning, og dels skaber rum for ansættelse af  

 mennesker, der ofte har vanskeligt ved at få fodfæste på  

 arbejdsmarkedet, herunder mennesker med en anden etnisk baggrund.  Der skal  

 stilles krav ved udliciteringer, så man sikrer, at ansættelse af  

 udlændinge går med ind i den endelige stillingtagen til, hvem der  

 skal vinde licitationen.
Dersom sådanne regler kan være i  

 konflikt med EU-regler, bør regeringen søge disse  

 ændret.
Ad 22 Det er væsentligt, at der afsættes yderligere  

 midler til efteruddannelse af kommunale medarbejdere og ledere på  

 integrationsområdet, da disse arbejdsopgaver ofte varierer betydeligt  

 rent fagligt afhængigt af, hvilke nationaliteter der skal  

 integreres.
Ad 23 Ledelsesudviklingen i Danmark bygger i ganske  

 begrænset omfang på, at mangfoldighed kan være en styrke i  

 virksomheden.
Alt for ofte anskues forskelligheder mellem mennesker  

 herunder etniske minoriteter   som et potentielt problem og ikke som en  

 styrke, der kan nyttiggøres.
Derfor er der et behov for at styrke  

 mangfoldighedsledelse både som forskningsområde og i form af  

 konkrete ledelsesudviklingsprojekter.
Derfor skal der etableres en fond, der  

 har til formål at understøtte udbredelsen af  

 mangfoldighedsledelse i Danmark.
Ad 24 Sundhedsplejerskerne har en meget væsentlig  

 første kontakt til mødre, herunder mødre med en anden  

 etnisk baggrund.
Mange undersøgelser og mange praktiske erfaringer,  

 f.eks. i Brøndby Kommune, peger på, at denne kontakt har stor  

 betydning for familierne, og at den med held kan strækkes over flere  

 år.
Derfor er det væsentligt at styrke sundhedsplejerskernes  

 rolle i relation til integration og betydningen af uddannelse.
Ad 25 Det er ganske afgørende, at alle børn  

 født her i landet kan tale dansk, når de kommer i skole.
I  

 socialt svage områder er der undersøgelser, der viser, at mange  

 børn i 1. klasse møder op med en sprogudvikling, der ligger 30  

 pct. under gennemsnittet.
Derfor er det vigtigt, at alle børn   og  

 navnlig tosprogede børn   kommer i børnehave.
Mange kommuner  

 har med held systematisk opfordret forældre til tosprogede børn  

 til at sende deres børn i børnehaver og har som f.eks.  

 Ishøj Kommune en klar politik om, at målet er, at alle  

 tosprogede børn går i børnehave.
Til gengæld skal  

 sprogstimulering over for tosprogede børn gøres til en  

 integreret del af hverdagen i daginstitutionerne.
Ad 26 Skolegangen spiller en vigtig rolle i at sikre børn  

 og unge med anden etnisk baggrund lige muligheder for at få en  

 uddannelse.
Skoler, hvor der går mange børn med anden etnisk  

 baggrund end dansk, ligger ofte nær socialt dårligt stillede  

 boligområder.
Disse skoler har brug for et særligt løft,  

 hvortil der skal føres ekstra ressourcer og bemanding.
Ad 27 Undervisningen i landets friskoler skal være  

 på højde med undervisningen i folkeskolen, og den bør  

 tage udgangspunkt i de værdier, der ligger til grund for folkeskolen,  

 herunder tolerance, ligeværd og demokrati.
Derfor skal loven om frie  

 grundskoler ændres, så det kommer til at fremgå, at  

 skolerne skal forberede eleverne til at leve i et samfund med frihed og  

 folkestyre, og at undervisningen skal styrke respekten for  

 menneskerettigheder og grundlæggende frihedsrettigheder.
Endvidere er  

 det helt afgørende, at tilsynet med skolerne ændres og styrkes.  

 Det er ikke nok kun at holde øje med dansk, engelsk og matematik.
Og  

 skolerne må ikke kunne vælge deres eget tilsyn.
Ad 28 Målet er, at alle unge skal have en  

 kompetencegivende ungdomsuddannelse.
Ungdoms- og erhvervsvejledningen spiller  

 en meget stor rolle for unges uddannelsesvalg, og navnlig har den stor  

 betydning for unge, der kommer fra familier uden tradition for uddannelse,  

 herunder familier med anden etnisk baggrund.
Derfor skal ungdoms- og  

 erhvervsvejledningen styrkes med henblik på en målrettet indsats  

 for de grupper af unge, der i dag ikke får en kompetencegivende  

 ungdomsuddannelse.
Det er vigtigt at være opmærksom på, at  

 nogle af pigerne har særlige problemer.
Sverige har gjort en  

 række erfaringer med at styrke pigerne i deres muligheder for at  

 gennemføre en uddannelse.
Disse erfaringer bør inddrages i det  

 videre arbejde.
Ad 29 Mange unge mangler en praktikplads.
Det problem rammer  

 også mange unge med en anden etnisk baggrund.
Derfor skal regeringen  

 fremlægge et konkret initiativ til at sikre, at alle unge får en  

 praktikplads, og at ingen elever bliver tabere i kampen om  

 praktikpladserne.
Ad 30 Ved indgåelse af en flerårig aftale om  

 erhvervsskolernes økonomi kan de overordnede målsætninger  

 for skolernes udvikling fastlægges.
Det er vigtigt, at denne mulighed  

 udnyttes til at sikre, at unge med en anden etnisk baggrund sikres en bedre  

 integration i erhvervsuddannelserne, således at også alle unge  

 med en anden etnisk baggrund gennemfører en kompetencegivende  

 uddannelse.
Ad 31 En del unge flygtninge og indvandrere mangler  

 grundlæggende færdigheder og danskkundskaber, der kan sætte  

 dem i stand til at påbegynde en ungdoms- og voksenuddannelse.
Det kan  

 f.eks. skyldes, at de ikke er vokset op her i landet.
Derfor er det  

 nødvendigt med et målrettet undervisningstilbud til denne  

 gruppe.
Ad 32 I det danske samfund er det væsentligt for at  

 fungere som en deltagende borger, at man har gode danskkundskaber.
Derfor  

 skal alle have mulighed for at tage danskundervisning på et  

 højere niveau end det grundlæggende niveau.
Man skal kunne  

 forbedre sine danskkundskaber, også selv om man måske ikke i sin  

 nuværende beskæftigelse har brug for det.
Derfor skal tilbuddet  

 være til rådighed for alle.
Ad 33 Udlændinge, der mister deres arbejde, kan ofte have  

 vanskeligt ved at fastholde deres danskkundskaber.
Derfor skal der være  

 et generelt tilbud til alle ledige om, at de kan modtage danskundervisning  

 eller på anden måde vedligeholde deres danskkundskaber.
Et  

 sådant tilbud skal ikke afvente, at den enkelte bliver aktiveret.
Ad 34 På en række uddannelser, der direkte har med  

 integrationsopgaver at gøre, kunne det alene af hensyn til det  

 fremtidige integrationsarbejde være en stor fordel, at flere elever  

 havde en udenlandsk baggrund.
Politiuddannelsen har som en af de  

 første uddannelser gjort en særlig indsats for at oplyse om sig  

 selv også over for unge med en udenlandsk baggrund, idet politiet med  

 rette mener, at det direkte kan styrke politiets arbejde med et mere etnisk  

 blandet politikorps.
Optaget af unge med en udenlandsk baggrund kunne  

 på nogle uddannelser, f.eks. læreruddannelsen og andre  

 pædagoguddannelser, styrkes ved at tilbyde målrettede  

 indslusningskurser.
Dette initiativ har man bl.a. taget i Århus  

 Kommune, hvor ti somaliske kvinder efter et målrettet forkursus har  

 påbegyndt en social- og sundhedshjælperuddannelse.
Ad 35 Generelt gælder det for en del videregående  

 uddannelser, at de har meget lille søgning af unge med en udenlandsk  

 baggrund.
Det kan selvfølgelig skyldes mange ting, men der er ingen  

 tvivl om, at en del unge med en udenlandsk baggrund traditionelt  

 fravælger nogle uddannelser, fordi de ikke er opmærksomme  

 på eller direkte vidende om, hvad disse uddannelser kan bruges til i  

 Danmark.
Derfor kunne mange uddannelsesinstitutioner med held styrke deres  

 indsats for at tiltrække elever med en udenlandsk baggrund.
Det er  

 muligt, at den megen vægt på at få lært det danske  

 sprog betyder, at studerende har problemer med engelsk.
Det må kunne  

 løses.
Ad 36 EU vedtog i sommeren 2000 antidiskriminationspakken, der  

 har til formål at bekæmpe forskelsbehandling på  

 arbejdsmarkedet og forskelsbehandling på baggrund af race eller etnisk  

 oprindelse.
En af pakkens vigtigste konsekvenser er, at medlemsstaterne skal  

 oprette et uafhængigt organ, som blandt andet skal have kompetence til  

 at bistå ofre for forskelsbehandling med at få behandlet deres  

 klager.
Ad 37-40 Tvangsægteskaber og arrangerede ægteskaber er  

 desværre en realitet i Danmark.
En del unge med en udenlandsk baggrund  

 tvinges eller presses af deres familier til at indgå sådanne  

 ægteskaber.
Det er ikke acceptabelt.
Af den grund støtter  

 Socialdemokratiet forslaget om at hæve aldersgrænsen for  

 familiesammenføring til 24 år.
Disse ægteskaber har ofte meget store omkostninger  

 for de unge, og mange familier accepterer ikke, at de unge  

 efterfølgende opløser ægteskabet.
Konsekvenserne for de  

 unge, der bryder ud af disse ægteskaber, er ofte voldsomme både  

 fysisk og psykisk, om end det da heldigvis hører til  

 sjældenhederne, at der ligefrem begås såkaldte  

 »æresdrab«, som det tidligere på året skete i Sverige.
Det er helt afgørende, at der på alle planer  

 tages afstand fra at tvinge eller presse unge til at gifte sig.
Det er  

 først og fremmest en holdningsændring, der kan komme dette  

 problem til livs.
Men holdninger flytter sig som bekendt ikke så  

 hurtigt, hvorfor der også er brug for andre initiativer.
SR-regeringen tog en del initiativer for at hindre disse  

 tvangsægteskaber.
For det første blev reglerne for  

 familiesammenføring strammet, da mange af disse tvangsægteskaber  

 blev indgået mellem en herboende og en udlænding.
For det andet  

 iværksatte man en række initiativer, bl.a. oplysningskampagner og  

 kriserådgivning.
Disse initiativer bør udbygges og suppleres.  

 F.eks. er det afgørende, at der er kriserådgivningstilbud i alle  

 dele af landet   både til kvinder og til deres børn.
I dag  

 findes der kun kriserådgivningstilbud i København og  

 Århus.
Oplysningsarbejdet   herunder oplysningskampagner   skal  

 også styrkes yderligere.
En del af oplysningsarbejdet er hidtil  

 udført af etniske minoriteters egne foreninger.
Det er derfor dybt  

 beklageligt, at regeringen som følge af finanslovforslaget for 2002  

 også vil spare på tilskuddene til de etniske foreninger.
Herudover skal der også oprettes midlertidige  

 botilbud til kvinder med anden etnisk baggrund, der er i krise som  

 følge af trusler fra familien.
Mange unge piger og kvinder står  

 med det helt konkrete problem, at de ikke har et sted at tage hen, når  

 de enten siger nej til ægteskabet eller bryder det.
Et midlertidigt  

 sted, der kan danne baggrund for etableringen af deres egen tilværelse,  

 er nødvendigt.
Endelig er det vigtigt at hjælpe familierne til at  

 løse konflikterne.
Det kan f.eks. gøres ved at udbrede modellen  

 med kommunale »etniske rådgivningsteam«, der tager ud og mægler i  

 familier og andre for at løse de konkrete problemer.
Det er tit nogle  

 vanskelige sager, og det kan være nødvendigt også at  

 tilbyde uddannelsesmuligheder for allerede uddannede  

 socialrådgivere.
