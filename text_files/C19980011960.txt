(Til samtlige kommuner og amter m.fl.) 1. Indledning 2. Generelt om ordningen med ungdomskontrakter 3. Særligt om Socialministeriets lovgivning 3.1 Den målrettede indsats 3.2 Tilsyn 3.3 Undersøgelse 3.4 Foranstaltninger 4. Fremgangsmåden ved indgåelse af en ungdomskontrakt 4.1 Politiets visitation 4.2 Kommunens visitation 5. Ungdomskontraktens indhold 5.1 Sociale foranstaltninger 5.2 Vilkår fastsat af politiet 5.3 Varighed 6. Opfølgning 6.1 Kontraktens gennemførelse 6.2 Vilkårsovertrædelse 1.Indledning Justitsministeriet og Socialministeriet gennemførte i perioden 1.  

 september 1991 til 31. august 1993 en forsøgsordning med ungdomskontrakter i  

 en række udvalgte politikredse og kommuner.
 Forsøgsordningen blev evalueret af Socialforskningsinstituttet, der  

 udsendte en rapport om forsøget: Jan Høgelund, »Ungdomskontrakter - en  

 forsøgsordning«, SFI København 1993, Rapport 93:8.
 På baggrund af erfaringerne fra forsøget gøres ordningen om  

 ungdomskontrakter permanent og landsdækkende.
Den foreliggende vejledning udsendes til brug for de sociale myndigheders  

 arbejde med ungdomskontrakter.
Samtidig udsender Rigsadvokaten Meddelelse nr.  

 7/98 til politiet og anklagemyndigheden om »Behandlingen af sager mod  

 unge lovovertrædere«.
 Der henvises herudover til Socialministeriets vejledning af 5. marts 1998:  

 Særlig støtte til børn og unge, Lov om social service.
2. Generelt om ordningen med ungdomskontrakter En ungdomskontrakt er en aftale, hvorved den unge med samtykke fra  

 indehaveren af forældremyndigheden forpligter sig til at deltage i visse  

 nærmere opregnede aktiviteter m.v. mod, at anklagemyndigheden afstår fra  

 yderligere retsforfølgning.
 Sigtet med ordningen er at udbygge samarbejdet mellem politiet og de  

 sociale myndigheder, således at de sociale myndigheder inddrages umiddelbart  

 efter en lovovertrædelses opklaring og i større omfang end hidtil.  

 Ungdomskontrakten skal desuden ses som en reaktion, der både er umiddelbart  

 mærkbar og giver en ramme og et perspektiv for den unge.
Ungdomskontrakt kan især tilbydes unge 15-17 årige, der ikke er kommet ind  

 i et mere fast kriminalitetsmønster.
Det er unge, som efter hidtil gældende  

 retspraksis skulle have tiltalefrafald med vilkår om tilsyn af de sociale  

 myndigheder m.v. eller eventuelt den første betingede dom.
 Der vil typisk være tale om unge, der har begået indbrudstyveri eller  

 andet tyveri, visse hærværksforhold eller brugstyveri af cykler eller  

 knallerter eller helt enkeltstående brugstyverier af biler uden samtidig  

 forvoldelse af konkret fare for skade på personer eller ting.
 Ved indgåelse af en ungdomskontrakt kan den unge opnå, at lovovertrædelsen  

 anføres på straffeattesten i kortere tid (1 år, hvis det er første gang den  

 unge modtager en afgørelse for overtrædelse af straffeloven eller lov om  

 euforiserende stoffer), ligesom den unge normalt ikke vil blive pålagt vilkår  

 om bøde.
 Tiltalefrafald uden ungdomskontrakt, men med vilkår om andre  

 hjælpeforanstaltninger efter serviceloven, anføres på straffeattesten i 2 år.  

 Det samme gælder for tiltalefrafald uden særlige vilkår.
 Hjemmelen til at afgøre sagen med tiltalefrafald med vilkår om  

 ungdomskontrakt er retsplejelovens § 722, stk. 1, nr. 2 og 3, jf. § 723, stk.  

 1, og servicelovens § 40 om foranstaltninger.
3. Særligt om Socialministeriets lovgivning 3.1 Den målrettede indsats Servicelovens børneregler er først og fremmest et tilbud til børn og unge  

 under 18 år og deres familier, og indsatsen hviler på forudsætninger om, at  

 den skal virke støttende og motiverende, og med et perspektiv, der handler om  

 at bringe familien og den unge ud af et negativt udviklingsforløb og gøre den  

 unge i stand til at klare sig selv.
Reglerne giver mulighed for at reagere med målrettede og relevante  

 reaktioner både i forhold til familien og i forhold til børnene og de unge,  

 som viser uacceptabel adfærd, herunder begår lovovertrædelser.
Reglerne om  

 foranstaltninger medvirker bl.a. til, at indsatsen kan målrettes ved at  

 stille krav om en undersøgelse og ved at stille krav om en plan ved  

 anbringelse uden for hjemmet.
Den kriminalitetshæmmende påvirkning af barnet  

 eller den unge søges derved styrket mest muligt.
 Kompetencen til at træffe afgørelse efter servicelovens regler om børn og  

 unge tilkommer kommunalbestyrelsen, idet afgørelser om gennemførelse af  

 tvangsmæssige foranstaltninger dog efter servicelovens § 62, stk. 1, er  

 henlagt til børn og unge- udvalget.
Det følgende indeholder en kortfattet beskrivelse af de centrale  

 børneregler i serviceloven.
For en uddybende gennemgang af reglerne henvises  

 til Socialministeriets vejledning om servicelovens bestemmelser om særlig  

 støtte til børn og unge.
3.2 Tilsyn Det følger af servicelovens § 6, at kommunalbestyrelsen har pligt til at  

 føre tilsyn med de forhold, hvorunder børn og unge under 18 år i kommunen  

 lever.
Kommunalbestyrelsen skal endvidere efter servicelovens § 5 sørge for,  

 at forældre med børn og unge eller andre, der faktisk sørger for et barn  

 eller en ung, kan få en gratis familieorienteret rådgivning til løsning af  

 vanskeligheder i familien.
 Det kan være hensigtsmæssigt, at kommune og politi igennem løbende møder  

 sikrer udveksling af oplysninger i forhold til de sager, hvor der er brug for  

 et samarbejde mellem myndighederne omkring en tidlig indsats, herunder  

 beskrivelse og udformning af en ungdomskontrakt.
3.3 Undersøgelse Efter servicelovens § 38, stk. 1, er kommunalbestyrelsen forpligtet til at  

 undersøge forholdene nærmere, når det må antages, at et barn eller en ung  

 trænger til særlig støtte.
Det bemærkes i den forbindelse, at oplysning om et  

 barns eller en ungs kriminelle adfærd kan fremkomme gennem SSP-samarbejdet  

 mellem skole, socialforvaltning og politi.
For så vidt angår retningslinjerne  

 for udveksling af oplysninger i tilslutning til SSP-arbejdet henvises til  

 Justitsministeriets vejledning nr. 163 af 17. august 1990.
3.4 Foranstaltninger Efter servicelovens § 40, stk. 1, kan kommunen træffe beslutning om  

 iværksættelse af foranstaltninger, når det må anses for at være af væsentlig  

 betydning af hensyn til et barns eller en ungs særlige behov for støtte.
Det  

 bør i den forbindelse tilstræbes, at barnet eller den unge kan blive i  

 hjemmet.
 De beslutninger, som kommunalbestyrelsen kan beslutte at iværksætte, er  

 opregnet i servicelovens § 40, stk. 2, og omfatter konsulentbistand, støtte i  

 hjemmet, familiebehandling, døgnophold for familien, aflastningsordning,  

 udpegning af personlig rådgiver, udpegning af en fast kontaktperson for  

 barnet eller den unge, økonomisk støtte samt anbringelse uden for hjemmet på  

 en døgninstitution, i en plejefamilie eller andet godkendt opholdssted, som  

 må anses for egnet til at imødekomme barnets eller den unges særlige behov.
Fremgangsmåden ved indgåelse af en ungdomskontrakt 4.1 Politiets visitation Under efterforskningen af en sag vedrørende en ung lovovertræder vurderer  

 politiet, om sagen egner sig til at blive afgjort med et tiltalefrafald med  

 vilkår om ungdomskontrakt.
Det er en forudsætning for at anvende  

 ungdomskontrakt, at den unge er 15-17 år på gerningstidspunktet, og at  

 tilståelsen er underbygget.
 Skønner politiet, at sagen egner sig til afgørelse ved indgåelse af en  

 ungdomskontrakt, underretter politiet snarest muligt den unges  

 opholdskommune.
4.2 Kommunens visitation I den sociale forvaltning bør hovedansvaret for udarbejdelse af  

 ungdomskontrakter hvile på få personer.
Det vil bl.a. være hensigtsmæssigt,  

 ikke mindst for at sikre en hurtig kontrakt, at der udpeges en person, som  

 står for koordination og sikrer, at alle relevante parter inddrages, og som  

 kan modtage underretning fra politiet om begåede lovovertrædelser.
Den  

 nærmere tilrettelæggelse kan dog variere fra kommune til kommune, bl.a. under  

 hensyn til kommunens størrelse.
Det formelle ansvar for ungdomskontrakterne  

 vil altid påhvile kommunalbestyrelsen.
 Hvis den unge ikke vil indgå en ungdomskontrakt, kan politiet søge sagen  

 afgjort ved dom eventuelt med vilkår om foranstaltninger efter serviceloven.  

 Hvis der ikke foreligger en tilståelse, må sagen ligeledes afgøres ved dom.
 Tiltalefrafald uden ungdomskontrakt, men med vilkår om foranstaltninger  

 efter servicelovens § 40, kan undtagelsesvis anvendes efter indstilling fra  

 kommunen.
 Kommunen bør derfor under alle omstændigheder - også i situationer, hvor  

 der ikke er grundlag for en ungdomskontrakt - undersøge, om der bør  

 iværksættes foranstaltninger efter serviceloven, og indstille til politiet,  

 hvilke foranstaltninger kommunen kan foreslå som led i sagens afgørelse.
Det må forventes, at politiet, der har den første kontakt med den unge  

 lovovertræder, orienterer denne om muligheden for eventuelt at afgøre sagen  

 med en ungdomskontrakt.
Det er imidlertid kommunen, der på baggrund af en  

 nærmere undersøgelse af den unges sociale og personlige situation konkret  

 vurderer, om der i den enkelte sag er grundlag for at anvende en  

 ungdomskontrakt.
 Derfor er det vigtigt, at kommunen ved det første møde med den unge og  

 forældrene giver en grundig information om, hvad ordningen med  

 ungdomskontrakter indebærer, og hvilke alternativer der er til ordningen.
 Hvis kommunen skønner, at en ungdomskontrakt kan anvendes, udarbejdes der  

 i fællesskab med den unge og dennes forældre et udkast til de sociale  

 foranstaltninger i en ungdomskontrakt.
 Udkastet skal forelægges politiet til godkendelse og med henblik på, at  

 politiet kan fastsætte de vilkår om straffri vandel m.v., der skal indgå i  

 ungdomskontrakten, jf. kapitel 5.
Kontrakten skal underskrives af den unge, indehaveren af  

 forældremyndigheden, kommunen og politiet.
Det bør tilstræbes, at  

 underskrivelsen sker på et møde med deltagelse af de involverede parter, hvor  

 indholdet af kontrakten og betydningen af dens overholdelse gennemgås.
 Den underskrevne kontrakt fremsendes af politiet til den stedlige byret,  

 som skal godkende vilkårene og kontrakten.
 Straks efter rettens godkendelse underretter politiet kommunen, således at  

 de initiativer, som er fastsat i kontrakten, kan iværksættes snarest muligt.
5. Ungdomskontraktens indhold 5.1 Sociale foranstaltninger En ungdomskontrakts indhold vedrørende de sociale foranstaltninger skal  

 udarbejdes således, at der (konkret) tages hensyn til den unges særlige  

 forhold.
I princippet kan der anvendes alle de former for foranstaltninger,  

 der er nævnt i servicelovens § 40, herunder økonomisk støtte til udgifter,  

 der følger af foranstaltningerne.
 Som udgangspunkt skal foranstaltningerne - som altid ved iværksættelse af  

 hjælpeforanstaltninger efter serviceloven - bygge på den unges og forældrenes  

 motivation til samarbejde.
Der bør specielt fokuseres på de områder, hvor der er behov for at få den  

 unge til at arbejde med at ændre holdning og adfærd, og hvor der er behov for  

 at støtte den unge i udvikling af et positivt forløb.
Indholdet i kontrakten  

 vedrørende den sociale indsats, herunder de forhold, som den unge forpligter  

 sig til at overholde, bør derfor være fremadrettet og behøver ikke at  

 relatere sig til den eller de kriminelle handlinger, som den unge har begået.
Kontrakten skal indeholde en plan, som detaljeret fastlægger de  

 foranstaltninger, som inden for et bestemt tidsrum skal udgøre en samlet  

 indsats over for den unge og udgøre en forpligtelse for den unge.
Det kan  

 indgå som en del af kontrakten, at familien skal følge en bestemt  

 fremgangsmåde, eventuelt i tilslutning til nærmere angivne foranstaltninger.
 Fx kan det fastsættes i kontrakten, at den unge skal søge en skole eller  

 andet uddannelsessted, en ungdomsklub eller lignende, eller deltage i  

 forskellige foreningsaktiviteter, fx i sportsforeninger.
 Endvidere kan kontrakten indeholde bestemmelser om, hvor den unge skal bo,  

 fx hos familie eller et sted der er anvist af de sociale myndigheder,  

 eventuelt i forbindelse med en anbringelse uden for hjemmet.
Det kan også indgå i kontraktens plan for den samlede sociale indsats, at  

 den unge får beskikket en personlig rådgiver eller får en fast voksen  

 kontaktperson i et nærmere fastlagt omfang.
I særlige tilfælde vil det efter  

 en konkret vurdering kunne fastsættes i kontrakten, at den unge indgår i  

 behandling mod alkohol- og narkotikamisbrug.
 Kontrakten skal indeholde bestemmelser om de sociale myndigheders tilsyn  

 med den unges overholdelse af de forpligtelser, der følger af de sociale  

 foranstaltninger.
5.2 Vilkår fastsat af politiet Udover kontraktens sociale vilkår, som fastsættes af kommunen i samarbejde  

 med den unge og dennes forældre, indeholder kontrakten vilkår, som fastsættes  

 af politiet.
En ungdomskontrakt gøres således altid betinget af straffri  

 vandel, dvs. at den pågældende ikke begår strafbart forhold i prøvetiden.  

 Prøvetiden fastsætter politiet i reglen til 1 år.
I en ungdomskontrakt vil der kunne indgå vilkår om betaling af erstatning  

 og konfiskation.
Der bør normalt ikke fastsættes vilkår om bødebetaling.
Hvis  

 ungdomskontrakten kun indeholder mindre forpligtelser over for den unge, fx  

 krav om at fastholde et påbegyndt skole- eller uddannelsesforløb, kan der dog  

 være behov for at fastsætte vilkår om bøde.
 Virkningen af, at kontrakten ikke overholdes af den unge, herunder  

 betydningen af ny kriminalitet i prøvetiden, skal anføres i kontrakten.
5.3 Varighed En ungdomskontrakt bør normalt ikke løbe i over et år og ikke i kortere  

 tid end 3 måneder.
De sociale foranstaltninger kan imidlertid godt fortsætte  

 udover kontraktperioden afhængig af den unges behov for social støtte, og  

 eventuelt som en opfølgning af den sociale plan, der er lagt for støtten til  

 den unge.
Ungdomskontrakter ophører normalt ved det fyldte 18. år.
En  

 ungdomskontrakt med vilkår i form af en personlig rådgiver, en fast  

 kontaktperson eller døgnophold i institution, plejefamilie eller andet egnet  

 opholdssted vil dog kunne række ud over det fyldte 18. år.
Der henvises til  

 servicelovens § 46, stk. 2, hvorefter disse foranstaltningsformer kan  

 opretholdes, indtil den unge fylder 20 år, hvis den unge er indforstået  

 hermed.
6. Opfølgning 6.1 Kontraktens gennemførelse Baggrunden for ordningen med ungdomskontrakter er bl.a. at skabe mulighed  

 for at sætte hurtigt ind med umiddelbart mærkbare reaktioner over for unge  

 lovovertrædere og samtidig at give en ramme og et perspektiv for de unge.
Det  

 er derfor vigtigt, at de initiativer, som er fastsat i kontrakten,  

 iværksættes hurtigst muligt.
Kommunalbestyrelsen har det overordnede ansvar for, at kontraktens sociale  

 foranstaltninger bliver iværksat, og for tilsynet med, at den unge overholder  

 de forpligtelser, der følger af foranstaltningerne.
Udførelsen af opgaverne  

 kan overlades til medarbejdere i nærmiljøet, som har en løbende personlig  

 kontakt med den unge, fx klubmedarbejdere, pædagoger, lærere, nære  

 familiemedlemmer bortset fra forældre.
 Efter § 9, stk. 3, i lov om retssikkerhed og administration på det sociale  

 område, har børn og unge samme opholdskommune som forældremyndighedens  

 indehaver.
Reglerne indebærer, at hvis den unge skifter opholdskommune, ophører  

 fraflytningskommunens forpligtelser i henhold til kontrakten.
I disse  

 tilfælde forudsættes det, at fraflytningskommunen straks kontakter  

 tilflytningskommunen med henblik på, at denne kan vurdere spørgsmålet om den  

 fortsatte opfyldelse af kontrakten.
Fraflytningskommunen skal samtidig  

 underrette politiet om flytningen.
Tilflytningskommunen giver politiet  

 meddelelse om sin stillingtagen.
6.2 Vilkårsovertrædelse Ungdomskontrakten træder formelt i kraft, når vilkårene er godkendt af  

 retten.
 Det er politiet, der påser overholdelsen af vilkåret om straffri vandel.  

 Kommunen skal føre tilsyn med, at den unge overholder forpligtelserne i  

 henhold til kontraktens bestemmelser om sociale foranstaltninger.
Konstaterer den eller de medarbejdere, som efter kommunens bestemmelse har  

 ansvaret for tilsynet, at den unge bryder kontraktens bestemmelser vedrørende  

 de sociale foranstaltninger, skal der foretages en vurdering af, om  

 overtrædelsen er så væsentlig, at der bør ske underretning til politiet.
Grov  

 eller gentagen misligholdelse skal hurtigst muligt indberettes til politiet  

 med angivelse af, hvilke foranstaltninger kommunen kan foreslå, fx i form af  

 ændring af vilkår, tidsmæssig forlængelse af kontrakten eller med oplysning  

 om, at man ikke har mulighed for at tilbyde den unge yderligere  

 foranstaltninger.
 Hvem der foretager vurderingen af, om politiet skal underrettes, vil  

 afhænge af, hvorledes den enkelte kommune har tilrettelagt samarbejdet med  

 politiet, herunder om kommunen har udpeget en person som ansvarlig for  

 koordinationen i forbindelse med arbejdet med ungdomskontrakter, jf. afsnit  

 4.2.
 Foretages der underretning, afgør politiet, hvad der videre skal ske,  

 herunder om sagen skal forelægges for retten.
 Anklagemyndigheden kan forelægge sagen for retten enten med henblik på  

 rettens godkendelse af en ændring af ungdomskontraktens vilkår og/eller  

 løbetid - hvilket forudsætter, at der kan opnås samtykke hertil fra den unge,  

 dennes forældre og kommunen - eller til godkendelse af et tiltalefrafald på  

 vilkår eller med henblik på, at der rejses tiltale med påstand om idømmelse  

 af sanktioner - typisk i forbindelse med en betinget dom.
