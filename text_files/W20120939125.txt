Pressenævnets kendelse i sag nr. 12-70-00276 Resumé Klager  Forsikringsmæglerforeningen som mandatar for Willis, AON Denmark og Mercer  klagede over artiklen Lille pensionsmægler bider de store i haserne i Økonomisk Ugebrev.
 Pressenævnets begrundelse og afgørelse:
Det er en betingelse for at klage til Pressenævnet, at klageren har retlig interesse i det forhold, der klages over.
Det indebærer, at man som person, virksomhed, organisation eller lignende skal være omtalt, afbildet eller på anden måde identificeret i mediet.
Det er ikke tilstrækkeligt blot at have en generel interesse i det emne, der er behandlet.
 Der er ikke over for Pressenævnet fremlagt oplysninger om, at Forsikringsmæglerforeningens tre navngivne medlemmer, Willis, AON Denmark og Mercer, har mistet markedsandele til Sejer & Svendsen.
Da Forsikringsmæglerforeningen og foreningens medlemmer herefter ikke selv er direkte eller indirekte identificeret i artiklen, har foreningen og de tre medlemmer ikke en sådan interesse, at der er grundlag for at behandle klagen.
Klagen afvises herefter, jf. medieansvarsloven § 43, stk. 2, nr. 2. Det forhold, at de tre medlemmer efter det oplyste har en markedsandel på ca. 70 % af det mæglerbetjente pensionsmarked, kan ikke føre til et andet resultat, idet der i artiklen henvises til de store pensionsmæglere generelt.
Forsikringsmæglerforeningen har på egne vegne og som mandatar for medlemmerne Willis, AON Denmark og Mercer klaget til Pressenævnet over en artikel i Økonomisk Ugebrev nr. 18 den 14. maj 2012, idet de mener, at god presseskik er tilsidesat.
Klagen angår tillige mediets afslag på genmæle.
 Økonomisk Ugebrev bragte den 14. maj 2012 artiklen Lille pensionsmægler bider de store i haserne, hvoraf følgende bl.a. fremgår:
Så selv om de største pensionsmæglere og pensionsselskaber kæmper med næb og kløer om at få fat i de attraktive pensionsordninger i erhvervslivet, så fravælger flere og flere virksomheder og offentlige institutioner de traditionelle pensionsrådgivere.
Helt store virksomheder som DONG, Dansk Supermarked, TDC, Siemens, Velux og Coloplast har senest skiftet fra at hente rådgivning fra de traditionelle pensionsmæglere og pensionsselskaber til at hente rådgivningen fra Sejer & Svendsen. Økonomisk Ugebrev afviste ved e-mail af 29. maj 2012 at bringe et genmæle, hvorefter klagen er indbragt for Pressenævnet.
Forsikringsmæglerforeningen har på egne vegne og på vegne af de tre medlemmer, Willis, AON Denmark og Mercer, til støtte for klagen bl.a. anført, at netop de store pensionsmæglere er målet for Sejer & Svendsens offensiv i Økonomisk Ugebrev.
Da de nævnte medlemmer tilsammen besidder en markedsandel på ca. 70 % af det mæglerbetjente pensionsmarked, kan ingen være i tvivl om, hvilke pensionsmæglere artiklen sigter til.
Klagerne har videre anført, at ingen andre pensionsmæglere i Danmark har markedsandele, der blot tilnærmelsesvis er i nærheden af de pågældende tre medlemmers.
Uanset, at medlemmerne ikke specifikt er nævnt ved navn, er der derfor ingen tvivl om, at artiklen alligevel identificerer dem med så stor sikkerhed, at de må anses for klageberettigede.
 Under henvisning til fortrolighed omkring kundeoplysningerne har klagerne afvist at oplyse, hvorvidt de i artiklen omtalte virksomheder er skiftet fra at hente rådgivning hos nogle af Forsikringsmæglerforeningens medlemmer til Sejer & Svendsen.
 Pressenævnets begrundelse og afgørelse:
 Følgende nævnsmedlemmer har deltaget i sagens behandling: Jytte Scharling, Inger Bach, Lene Sarup og Marianne Druedahl.
Det er en betingelse for at klage til Pressenævnet, at klageren har retlig interesse i det forhold, der klages over.
Det indebærer, at man som person, virksomhed, organisation eller lignende skal være omtalt, afbildet eller på anden måde identificeret i mediet.
Det er ikke tilstrækkeligt blot at have en generel interesse i det emne, der er behandlet.
 Der er ikke over for Pressenævnet fremlagt oplysninger om, at Forsikringsmæglerforeningens tre navngivne medlemmer, Willis, AON Denmark og Mercer, har mistet markedsandele til Sejer & Svendsen.
Da Forsikringsmæglerforeningen og foreningens medlemmer herefter ikke selv er direkte eller indirekte identificeret i artiklen, har foreningen og de tre medlemmer ikke en sådan interesse, at der er grundlag for at behandle klagen.
Klagen afvises herefter, jf. medieansvarsloven § 43, stk. 2, nr. 2. Det forhold, at de tre medlemmer efter det oplyste har en markedsandel på ca. 70 % af det mæglerbetjente pensionsmarked, kan ikke føre til et andet resultat, idet der i artiklen henvises til de store pensionsmæglere generelt.
