Ved Arbejdsrettens dom af 30/1 1991 i sag nr. 89.389 og 90.054 blev  

 arbejderne på en virksomhed frifundet for en påstand om bod for  

 temponedsættelser fra den 30/10 1989, idet Arbejdsretten ikke kunne se bort  

 fra nogle indvendinger, som arbejdersiden havde fremført mod de i sagen  

 foreliggende beregninger over de påståede temponedsættelser.
Under en ny sag  

 blev temponedsættelser fra 1/9 1990 fundet godtgjort, idet det dog anførtes,  

 at fastlæggelsen af det præcise omfang af temponedsættelserne var behæftet  

 med visse usikkerhedsfaktorer.
Disse fandtes imidlertid ikke i væsentlig grad  

 at kunne forklare de ved virksomhedens materiale påviste betydelige  

 uberettigede temponedsættelser.
Temponedsættelserne havde fundet sted over en  

 meget lang periode, men virksomhedens ledelse havde ikke før den 3/7 1991  

 over for arbejdstagerne præciseret de krav til arbejdspræstationerne, man  

 mente at kunne stille.
Under disse omstændigheder fandt Arbejdsretten det  

 betænkeligt at anse temponedsættelserne for bodspådragende før dette  

 tidspunkt.
Arbejderne pålagdes herefter en bod på 20 kr.
 for hver dag, de efter den 3/7 1991 havde deltaget i de uberettigede  

 temponedsættelser.
 Under denne sag har Dansk Arbejdsgiverforening for Industriens  

 Arbejdsgivere for Bilia Motor A/S, LV- afdelingen, indklaget  

 Landsorganisationen i Danmark for Dansk Metalarbejderforbund for et antal  

 medlemmer af dette forbund og nedlagt følgende påstande:
 1. De på bilag 1 anførte arbejdstagere - bortset fra Per Lindahl -  

 tilpligtes straks at normalisere arbejdet.
 2. De ovennævnte arbejdstagere skal betale en efter rettens skøn fastsat  

 bod for hver time, de pågældende har deltaget i en overenskomststridig  

 temponedsættelse fra den 1. september 1990.
 Indklagede har påstået frifindelse.
Sagen er en fortsættelse af en sag mellem de samme parter (nr. 89.389 og  

 nr. 90.054), der bl.a. angik påståede temponedsættelser fra den 30. oktober  

 1989. Om sagens baggrund henvises til fremstillingen i Arbejdsrettens dom af  

 30. januar 1991, hvorved indklagede blev frifundet.
Om temponedsættelserne  

 siges det i dommens præmisser:
»Med hensyn til temponedsættelser finder Arbejdsretten ikke at kunne  

 bortse fra de indvendinger, indklagede har fremført over for  

 revisionsfirmaets beregninger.
Der er derfor ikke i sagen tilstrækkeligt  

 bevis for påstanden om overenskomststridige temponedsættelser, og de  

 indklagede frifindes herfor.« Indklagedes indvendinger imod revisionsfirmaets beregninger er gengivet  

 således i dommen:
»Beregningerne bestrides, fordi der indgår personer ansat til mindre  

 timeløn, fordi der ikke er taget udgangspunkt i den faktisk anvendte tid,  

 fordi pauserne i givet fald måtte indgå også i beregningen af den lovlige  

 temponedsættelse, og fordi korrektionen vedrørende udfyldelse af  

 arbejdssedler urigtigt forudsætter, at mekanikerne sparer (tilsvarende) tid  

 til sådan udfyldelse.
De ansatte var i øvrigt stillet i en umulig situation  

 derved, at de først i juni 1990 fik oplyst, hvor stor temponedsættelse,  

 arbejdsgiveren ville acceptere, og ved at fastprisværket blev fjernet fra  

 værkstederne.
Også efter klagernes beregninger er temponedsættelsen i nogle  

 afdelinger på under 10 %, og sådanne nedsættelser kan i hvert fald ikke  

 begrunde bod.« Det er oplyst, at bevisførelsen i den nævnte sag fandt sted den 15. august  

 1990, og at proceduren blev afviklet den 7. januar 1991. Som ovenfor nævnt  

 angår nærværende sag påståede temponedsættelser fra den 1. september 1990.
Af sagen fremgår, at Dansk Arbejdsgiverforening ved skrivelse af 3. juli  

 1991 til Landsorganisationen i Danmark anmodede om afholdelse af et  

 fællesmøde i anledning af en indberettet overenskomststridig temponedsættelse  

 på mellem 5 - 30 % hos Bilia Motor A/S, LV-afdelingen.
Baggrunden for  

 temponedsættelsen skulle efter det oplyste være »fortsatte  

 lønuoverensstemmelser«.
Under fællesmødet, der blev afholdt den 10. juli  

 1991, kunne man fra arbejdstagerside ikke på det foreliggende grundlag  

 erkende, at der pågik en overenskomststridig temponedsættelse, men hvis  

 arbejdsgiversidens oplysninger var korrekte, kunne man erkende, at en sådan  

 temponedsættelse var overenskomststridig, og man gav tilsagn om i givet fald  

 at pålægge arbejdstagerne at normalisere arbejdstempoet.
Virksomheden oplyste  

 under mødet, at man havde afventet Arbejdsrettens ovennævnte dom af 30.  

 januar 1991, og at virksomheden for den efterfølgende periode havde revideret  

 dokumentationsmaterialet for den overenskomststridige temponedsættelse.
Sagen blev som hastesag indbragt for Arbejdsretten ved klageskrift af 17.  

 juli 1991. Klageren har fremlagt en af statsautoriseret revisor Tom-Will  

 Nordby, Revisions- og Forvaltnings Instituttet A/S, udarbejdet tempoopgørelse  

 for perioden 1. september 1990 til 8. november 1991 med 1. kvartal 1989 som  

 sammenligningsperiode.
Herefter forelå der for 7 ansatte ulovlige  

 temponedsættelser - d.v.s. efter fradrag for lovlige temponedsættelser under  

 hensyn til bortfaldet af den tidligere bonusordning - på henholdsvis 10,56,  

 20,16, 22,07, 29,12, 29,77, 30,25 og 30,94 %.
Indklagede har bl.a. fremlagt en oversigt - udarbejdet af  

 fællestillidsmand Willy Jørgensen - over »de forhold, som forringer  

 mekanikernes omsætning«, samt et notat udarbejdet af samme vedrørende en  

 gennemgang den 4. december 1991 af 2 måneders arbejdskort (9. måned 1990 og  

 2. måned 1991), der skal vise fejl og mangler, der er med til at forringe  

 omsætningen for de indklagede arbejdstagere og herved også indtjeningen til  

 virksomheden.
Heroverfor har klagerne fremlagt en af virksomheden udarbejdet  

 redegørelse, dateret den 13. december 1991, indeholdende virksomhedens  

 kommentarer til de af indklagede påståede fejl.
 Der er under domsforhandlingen afgivet forklaring af statsautoriseret  

 revisor Tom-Will Nordby, teknisk direktør Tonny Wendt Jensen og  

 fællestillidsmand Willy Jørgensen.
Tom-Will Nordby har nærmere forklaret om den af ham udarbejdede  

 tempoopgørelse.
Han har bl.a. forklaret, at der ved opgørelsen er taget  

 hensyn til de indsigelser, der var rejst mod beregningerne af  

 temponedsættelser under den tidligere sag.
Under afhøringen har han  

 forklaret, at det nok vil være rigtigt at korrigere opgørelsen af de ulovlige  

 temponedsættelser efter en timeløn på 112,62 kr. - i stedet for 115,47 kr. -  

 hvilket vil betyde, at den ovenfor beregnede ulovlige temponedsættelse for de  

 7 ansatte bliver henholdsvis 8,25, 17,87, 19,79, 26,80, 27,45, 27,94 og 28,66  

 %. Foreholdt indklagedes kritik af beregningerne har han fastholdt, at  

 temponedsættelserne - med den nævnte korrektion - er korrekt opgjort.
Tonny Wendt Jensen har bl.a. forklaret om den af virksomheden udarbejdede  

 redegørelse af 13. december 1991 vedrørende fællestillidsmand Willy  

 Jørgensens kritik af arbejdskortene.
Efter hans opfattelse er der ikke fejl i  

 arbejdskortene, men havde man haft ret i sine indvendinger, ville det højst  

 have betydning for 1 % af temponedsættelserne.
Foreholdt en række  

 indvendinger fremført af indklagede imod beregningerne af de påståede  

 ulovlige temponedsættelser - herunder den af Willy Jørgensen udarbejdede  

 oversigt (nævnt ovenfor) og Willy Jørgensens forklaring under  

 domsforhandlingen - har han dels bestridt rigtigheden af Willy Jørgensens  

 oplysninger, dels afvist, at de nævnte forhold skulle have betydning for  

 beregningerne.
Han har påtalt temponedsættelserne på alle mulige måder, både  

 individuelt over for de enkelte ansatte og generelt under  

 samarbejdsudvalgsmøder.
Dette er sket løbende også før mødet den 13. juli  

 1991, som Willy Jørgensen har forklaret om.
Willy Jørgensen har uddybet de af ham skriftligt meddelte oplysninger, der  

 efter indklagedes opfattelse viser, at omsætningsnedgang kan skyldes andre  

 forhold end ulovlige temponedsættelser.
Han har bl.a. yderligere forklaret,  

 at han under et møde den 3. juli 1991 af virksomhedens ledelse fik udleveret  

 en oversigt med opgørelse af påståede temponedsættelser for hver enkelt mand.  

 Han fik samtidig pålæg om at fortælle de pågældende, at de skulle sætte  

 tempoet i vejret, og det gjorde han.
Dette var første gang, det blev sagt  

 »officielt« fra virksomhedens ledelse, hvad man mente med  

 temponedsættelser.
Tidligere havde der kun været tale om »sjove  

 bemærkninger«, f.eks. formuleret som et spørgsmål til vidnet om, hvornår  

 han skulle have »skiftet de sutsko«.
Han mener ikke, tempoet har  

 været for lavt, og tror i øvrigt ikke på, at man bevidst kan holde tempoet  

 nede over en længere periode end ca. 1 måned.
Han har tilføjet, at det ville  

 være mest fornuftigt, hvis man fik en bonusaftale igen, eller at man fik at  

 vide, hvad de enkelte arbejdsopgaver var sat til i fastprisværket.
Klagerne har til støtte for sine påstande gjort gældende, at det ved det  

 af den statsautoriserede revisor udarbejdede dokumentationsmateriale - der  

 har taget hensyn til de indvendinger, der førte til frifindelse af indklagede  

 under den tidligere sag - er bevist, at der fra den 1. september 1990 har  

 været tale om overenskomststridige temponedsættelser, der for de ansatte, der  

 er omfattet af sagen, udgør de af revisoren for hver enkelt udregnede  

 procentsatser.
Rigtigheden af de indvendinger, der er rejst af indklagede mod  

 beregningen, bestrides af klagerne, der i øvrigt har gjort gældende, at der  

 under ingen omstændigheder er sandsynliggjort fejl i en sådan  

 størrelsesorden, at dette er relevant for bedømmelsen.
Det må derfor pålægges  

 de indklagede arbejdstagere straks at normalisere arbejdet, og de bør  

 pålægges bod på tilsvarende måde, som det skete ved Arbejdsrettens dom af 25.  

 november 1985 i sag nr. 10.445 vedrørende samme virksomhed.
Det må herved  

 lægges til grund, at de ansatte løbende over hele perioden er blevet  

 adviseret om de påståede individuelle temponedsættelser, og at der ikke fra  

 virksomhedens side er udvist passivitet, der kan føre til bortfald af  

 bodsansvaret.
Indklagede har til støtte for frifindelsespåstanden anført, at de af den  

 statsautoriserede revisor foretagne beregninger ikke kan lægges til grund ved  

 afgørelsen af, om der er tale om overenskomststridige temponedsættelser,  

 hvilket i øvrigt bestrides.
Indklagede har herved bl.a. henvist til, at  

 revisoren under sin forklaring for Arbejdsretten erkendte at have anvendt en  

 forkert timelønssats ved beregningen, hvilket under domsforhandlingen førte  

 til en korrektion af de ulovlige temponedsættelser med 2 - 3 %. Herudover har  

 indklagede på en række punkter påvist forhold, der i hvert fald betyder, at  

 revisorens tal ikke ukritisk kan lægges til grund.
Hertil kommer, at det ikke  

 forekommer sandsynligt, at der over så lang en periode kan være foregået  

 bevidst overenskomststridige temponedsættelser, og det er ikke dokumenteret,  

 at klagerne før den 3. juli 1991 har tilkendegivet - med angivelse af  

 procenter - omfanget af de påståede temponedsættelser.
Klagerne har herved  

 udvist en betydelig grad af passivitet, der må afskære klagerne fra at gøre  

 noget krav gældende.
I øvrigt er forskellen imellem de påståede  

 temponedsættelser for hver enkelt af de ansatte så stor, at dette modsiger  

 tanken om en fælles overensstemmelse om ulovligt at nedsætte arbejdstempoet.  

 Under disse omstændigheder bør der ikke blive tale om bod eller højst om  

 idømmelse af en symbolsk bod.
Arbejdsretten finder, at klagerne ved det nu tilvejebragte statistiske  

 materiale, suppleret med statsautoriseret revisor Tom-Will Nordbys  

 vidneforklaring, har godtgjort, at de i bilag 1 anførte arbejdstagere -  

 bortset fra Per Lindahl - har deltaget i en overenskomststridig  

 temponedsættelse hos Bilia Motor A/S, LV-afdelingen, i perioden fra den 1.  

 september 1990. Der må gives indklagede medhold i, at fastlæggelsen af det  

 præcise omfang af temponedsættelserne er behæftet med visse  

 usikkerhedsfaktorer.
Indklagede har imidlertid ikke sandsynliggjort, at disse  

 forhold i væsentlig grad kan forklare de ved klagernes materiale påviste  

 betydelige, uberettigede temponedsættelser.
 Klagernes påstand 1 om normalisering af arbejdet må derfor tages til  

 følge.
Med hensyn til bodspåstanden bemærkes, at temponedsættelserne har fundet  

 sted over en meget lang periode, men at virksomhedens ledelse ikke før den 3.  

 juli 1991 over for arbejdstagerne præciserede de krav til  

 arbejdspræstationerne, man mente at kunne stille.
Under disse omstændigheder  

 finder Arbejdsretten det betænkeligt at anse temponedsættelserne for  

 bodspådragende før dette tidspunkt.
De omhandlede arbejdstagere pålægges  

 herefter hver at betale en bod på 20 kr. for hver dag, de efter den 3. juli  

 1991 har deltaget i de uberettigede temponedsættelser.
 T h i k e n d e s f o r r e t :
De på bilag 1 anførte arbejdstagere - bortset fra Per Lindahl - tilpligtes  

 straks at normalisere arbejdet.
De skal endvidere hver betale en bod, der  

 fastsættes til 20 kr. for hver dag, de efter den 3. juli 1991 har deltaget i  

 den uberettigede temponedsættelse.
Boden tilfalder Dansk  

 Arbejdsgiverforening.
I sagsomkostninger skal indklagede, Landsorganisationen  

 i Danmark for Dansk Metalarbejderforbund for et antal medlemmer af dette  

 forbund, betale 2.000 kr. til Arbejdsretten.
 (* 1) Henvisninger: K. 91.213, K. 89.389, K. 90.054 (A 1991, s. 31).
