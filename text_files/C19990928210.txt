Cirkulæreskrivelse vedrørende  

 udstedelse af adoptionsbevilling ved internationale fremmedadoptioner, der  

 gennemføres efter Haager-konventionen 1. Ved lov nr. 233 af 2. april 1997 om  

 ændring af adoptionsloven, indfødsretsloven og navneloven  

 (Ratifikation af Haager-konventionen af 29. maj 1993 om beskyttelse af  

 børn og om samarbejde med hensyn til internationale adoptioner) er der  

 gennemført en række ændringer af bl.a. adoptionsloven.  

 Ændringsloven trådte i kraft den 1. november 1997.
 Ved lovændringen er der indsat følgende ny  

 bestemmelse i adoptionslovens § 28, stk. 3:
 "Træffes der ikke bestemmelse som nævnt i  

 stk. 2, har en afgørelse om adoption virkning fra barnets ankomst her  

 til landet".
 Bestemmelsen i adoptionslovens § 28, stk. 3, angår  

 alene adoptioner, der gennemføres efter Haager-konventionen.
I tilknytning til lovændringen udsendte  

 Civilretsdirektoratet en cirkulæreskrivelse af 12. december 1997 om  

 adoptioner, der gennemføres efter Haager-konventionen.
I denne  

 cirkulæreskrivelses afsnit D omtales betydningen af adoptionslovens §  

 28, stk. 3, nærmere.
 Som det fremgår heraf, skal statsamtet  

 (overpræsidiet) således i tilfælde, hvor adoptionen er  

 omfattet af Haager-konventionen, i adoptionsbevillingen anføre, at  

 adoptionen har virkning fra det tidspunkt, hvor barnet er ankommet her til  

 landet.
2. Med henblik på en gennemførelse af  

 Haager-konventionen er der endvidere indsat en ny bestemmelse i  

 adoptionscirkulærets § 39 a, stk. 2. Det følger heraf, at  

 statsamtet (overpræsidiet) i tilfælde, hvor adoptionen er  

 gennemført efter Haager-konventionen, skal attestere, at adoptionen er  

 i overensstemmelse med konventionen.
Attesten afgives   i forbindelse med  

 udfærdigelsen af adoptionsbevillingen   på en særlig  

 blanket, der er godkendt af Civilretsdirektoratet.
Der henvises nærmere  

 til Civilretsdirektoratets cirkulæreskrivelse af 12. december 1997,  

 afsnit C.3.
 3. Civilretsdirektoratet er blevet opmærksom  

 på, at der muligvis kan herske en vis usikkerhed om, hvornår en  

 adoption er omfattet af Haager-konventionen af 29. maj 1993 om beskyttelse af  

 børn og om samarbejde med hensyn til internationale adoptioner.
 Dette spørgsmål er nærmere omtalt i  

 direktoratets cirkulæreskrivelse af 12. december 1997, afsnit A.
 For at imødegå den tvivl, der i praksis  

 naturligt kan rejse sig om Haager-konventionens anvendelsesområde  

 på nuværende tidspunkt, hvor erfaringerne med konventionen endnu  

 er begrænsede, har direktoratet besluttet følgende:
Direktoratet vil indtil videre i forbindelse med, at  

 statsamterne og overpræsidiet forelægger sager om internationale  

 fremmedadoptioner i overensstemmelse med adoptionscirkulærets § 15,  

 stk. 1, nr. 4, påse, om adoptionen er gennemført efter  

 Haager-konventionen.
I tilknytning hertil vil direktoratet ved  

 tilbagesendelsen af sagen anføre, hvis adoptionen er omfattet af  

 Haager-konventionen.
 Eventuelle tvivlsspørgsmål kan rettes til  

 fuldmægtig Britt Rønne, Civilretsdirektoratet på tlf.nr.  

 33 92 33 02.
 Genpart til: Rigsombudsmanden på  

 Færøerne, Adoptionssamrådet på  

 Færøerne, Rigsombudsmanden i Grønland, Socialdirektoratet  

 i Grønland, Adoptionsnævnet, DanAdopt og Terre des Hommes.
