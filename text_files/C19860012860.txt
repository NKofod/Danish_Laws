(Til sygehuskommunerne) 1. INDLEDNING Ved lov nr. 572 af 19. december 1985 om offentlighed i forvaltningen er  

 der fastsat ændrede regler om offentlighedens ret til at blive gjort bekendt  

 med dokumenter, der er indgået til eller oprettet af en forvaltningsmyndighed  

 som led i administrativ sagsbehandling i forbindelse med myndighedens  

 virksomhed.
 Ved lovens § 9 indføres med virkning fra 1. januar 1987 en almindelig  

 adgang for personer, om hvis helbredsforhold der er udarbejdet en  

 sygehusjournal, til at blive gjort bekendt med sygehusjournalen.
 Retten til aktindsigt i sygehusjournaler er en særlig undtagelse fra  

 hovedreglen i lovens § 7 om, at interne arbejdsdokumenter er undtaget fra  

 retten til aktindsigt.
 § 9  har følgende ordlyd:
 »Den, om hvis helbredsforhold der er udarbejdet en sygehusjournal,  

 har uanset bestemmelsen i § 7 ret til aktindsigt i journalen.
Stk. 2.  Retten til aktindsigt kan dog begrænses i det  

 omfang, partens interesse i aktindsigt findes at burde vige for afgørende  

 hensyn til den pågældende selv eller andre private interesser.« 2. AKTINDSIGTENS FORMÅL OG BESTEMMELSENS IKRAFTTRÆDEN Bestemmelsen opfylder et ønske om en liberalisering af de gældende regler  

 om patienters ret til at blive gjort bekendt med deres journaler, og det er  

 som begrundelse herfor anført, at aktindsigt i sygehusjournaler både vil  

 tilgodese borgernes retssikkerhed og styrke tillidsforholdet mellem patient  

 og læge.
 Loven, der er optrykt som BILAG 1 til vejledningen, træder i kraft den 1.  

 januar 1987 og afløser lov nr. 280 af 10. juni 1970 om offentlighed i  

 forvaltningen.
 Sygehusjournaler, der oprettes efter den 31. december 1986, og tilførsler  

 til eksisterende sygehusjournaler, der foretages efter dette tidspunkt, er  

 omfattet af lovens § 9 og dermed undergivet aktindsigt, jfr. lovens § 17,  

 stk. 3, pkt. 4.
 Der er ikke noget til hinder for, at den ansvarlige læge også giver en  

 patient indsigt i journaler oprettet og ført før 1. januar 1987, men  

 patienten har ikke krav herpå.
 I de tilfælde, hvor sygehusjournaler fra tiden før 1. januar 1987 er  

 indgået i en såkaldt »afgørelsessag«, f.eks. en invalidepensions-  

 eller klagesag, vil sådanne journaler dog være omfattet af retten til  

 aktindsigt efter reglerne om parters aktindsigt i kap 4 i den nye  

 forvaltningslov, jfr. lov nr. 571 af 19. december 1985.
3. FORMÅLET MED VEJLEDNINGEN Vejledningens formål er at henlede sygehuskommunernes opmærksomhed på  

 vigtigheden af, at ikke blot overlæger og behandlingspersonalet, men også  

 sygehuspatienterne bliver orienteret og vejledt om lovens indhold, herunder  

 om hvordan patienten praktisk kan opnå aktindsigt i sin sygehusjournal.
 I det følgende belyses forskellige praktiske problemer, herunder af  

 informationsmæssig karakter, der vil kunne opstå i forbindelse med  

 bestemmelsernes praktiske anvendelse:
 Aktindsigtens omfang.
 Hvem har ret til aktindsigt.
 Fremgangsmåde ved anmodning om aktindsigt.
 Hvordan gives aktindsigt.
 Hvornår kan begæring om aktindsigt afslås.
 Klage over afgørelser om aktindsigt.
 Sygehusjournalføring.
 Tvivlsspørgsmål.
4. AKTINDSIGTENS OMFANG Retten til aktindsigt omfatter journaler, der i medfør af lægelovens § 13  

 skal føres af sygehuse, herunder dertil knyttede ambulatorier, dvs. ordnede  

 optegnelser over behandlingen af syge og over, hvad der iagttages  

 vedrørendede pågældende sygdomstilfælde.
Uden for loven falder således  

 journaler, der føres af praktiserende læger, fødeklinikker,  

 rekonvalescenthjem, plejehjem, alkoholbehandlingsinstitutioner og sociale  

 institutioner.
Retten til aktindsigt omfatter hele journalen, herunder øvrige  

 ikke-optegnelsespligige oplysninger, som måtte indgå i denne.
Svar på  

 laboratorieprøver, korrespondance med praktiserende læger, andre sygehuse,  

 myndigheder og pårørende, som er tilført journalen som bilag, omfattes af  

 retten til aktindsigt.
Hvor beskrivelser af røntgenfilm, laboratorieprøver og  

 lignende er indført i journalen eller vedlagt denne, omfatter aktindsigten  

 som udgangspunkt selve beskrivelsen.
Fremsættes der imidlertid også anmodning  

 om at få aktindsigt i andetsteds opbevarede røntgenfilm,  

 laboratoriepræparater eller lignende, skal anmodningen herom ligeledes  

 imødekommes.
Om udlevering af kopier og betaling herfor henvises til pkt. 7.
5. HVEM HAR RET TIL AKTINDSIGT I SYGEHUSJOURNALEN Den, der er eller har været indlagt på sygehus eller undersøgt/behandlet  

 på et sygehusambulatorium eller lignende, har krav på aktindsigt i den  

 sygehusjournal, der er oprettet i forbindelse hermed, medmindre der gøres  

 undtagelse herfra i medfør af § 9, stk. 2, jfr. nedenfor pkt. 8.
Det er ikke en betingelse for aktindsigt, at pågældende er myndig eller er  

 i stand til at forstå oplysningerne i sygehusjournalen.
Børn er således også  

 - udfra en vurdering af modenhed - berettiget til aktindsigt.
 Forældremyndighedens indehaver for mindreårige børn samt værger for  

 personligt umyndiggjorte har ret til aktindsigt i sygejournalen vedrørende  

 den pågældende, medmindre der gøres undtagelse herfra i medfør af § 9, stk.  

 2.
 Den, som journalen vedrører, kan bemyndige en anden til på sine vegne at  

 udnytte adgangen til aktindsigt i det omfang, pågældende selv ville have haft  

 ret hertil.
Det vil normalt være naturligt at informere de nærmeste efterladte  

 pårørende om en afdød patients sygdomstilfælde.
De pårørende bør i denne  

 forbindelse have adgang til at se sygehusjournalen, såfremt der ikke  

 foreligger omstændigheder i form af hensyn til afdøde eller andre private  

 interesser, som fører til interessen i dette gennemsyn findes at burde vige.
6. FREMGANGSMÅDE VED ANMODNING OM AKTINDSIGT Der stilles ikke formkrav ved fremsættelse af anmodning om aktindsigt.  

 Anmodningen kan fremsættes mundtligt eller skriftligt over for en læge,  

 sygeplejerske m.fl. på den pågældende afdeling under indlæggelsen eller efter  

 udskrivning fra sygehuset.
 Sygehuset skal dog kræve, at den der anmoder om aktindsigt legitimerer  

 sig, medmindre sygehuset på forhånd kender vedkommende.
7. HVORDAN GIVES AKTINDSIGT Når begæring om aktindsigt er fremsat, afgør afdelingens overlæge, eller  

 den, han bemyndiger dertil, snarest om der skal gives aktindsigt og i  

 bekræftende fald, om patienten skal gøres bekendt med sygehusjournalen ved  

 gennemsyn på stedet, eller ved at der udleveres fotokopi, jfr. lovens § 16.
 Er en begæring om aktindsigt ikke imødekommet eller afslået inden 10 dage  

 efter, at den er modtaget af vedkommende sygehusafdeling, skal patienten  

 underrettes om grunden hertil samt om, hvornår en afgørelse kan forventes at  

 foreligge, jfr. lovens § 16, stk.2.
Aktindsigt kan praktisk gennemføres ved, at patienten får lejlighed til at  

 læse journalen på afdelingen.
Såfremt det må antages, at patienten har behov  

 for hjælp til forståelse af dele af journalen, bør der tilbydes hjælp og  

 vejledning.
Dette kan ske ved, at en læge i fornødent omfang gennemgår  

 journalen med patienten.
Er der tale om personer, der har særligt svært ved  

 at læse eller forstå oplysningerne i journalen, kan der være et særligt behov  

 for hjælp og vejledning.
 Hvis anmodning om aktindsigt fremsættes under indlæggelse, kan det være  

 naturligt og hensigtmæssigt, at en læge sammen med patienten gennemgår  

 journalen i forbindelse med den almindelige vejledning og information omkring  

 pågældendes sygdomstilfælde og om behandlingsmulighederne, som patienten har  

 krav på i medfør af lægeloven, jfr. sundhedsstyrelsens cirkulære til landets  

 læger om information og samtykke af 21. oktober 1982. Sundhedsstyrelsen  

 påregner snarest at foretage en revision af cirkulæret.
 Såfremt der gives patienten aktindsigt i journalen, skal efterfølgende  

 anmodning om fotokopi af denne, eventuelt i uddrag, i almindelighed  

 imødekommes, medmindre særlige forhold, herunder antallet af dokumenter,  

 dokumenternes karakter eller deres form, taler derimod.
 Afslag på kopier begrundet i dokumenternes antal vil normalt kun kunne  

 gives, når der er tale om et overordentligt stort antal dokumenter i  

 journalen.
 Afslag begrundet i dokumenternes form vil normalt kun kunne gives i  

 tilfælde, hvor det er umuligt eller dog forbundet med meget betydelige  

 vanskeligheder eller omkostninger at fremstille kopi af særlige aktstykker  

 såsom prøver, modeller, lydbånd, røntgenbilleder og lignende.
 Om betaling for afskrifter og fotokopier gælder reglerne i  

 justitsministeriets bekendtgørelse nr. 647 af 18. september 1986, der er  

 optaget som BILAG 2 til vejledningen.
 Der vil i følge bekendtgørelsens § 2 ikke kunne kræves betaling første  

 gang, der gives aktindsigt ved en afskrift eller fotokopi af bestemte  

 dokumenter i en sygehusjournal, der udleveres i henhold til lovens § 9.
 Betaling kan i øvrigt kun kræves, hvis udlevering af kopi eller afskrift  

 sker efter udtrykkelig begæring herom fra den, der ønsker aktindsigt.
 Såfremt patienten fremsætter anmodning om kopi af røntgenfilm og andre  

 specielle dokumenter så som lystryk, lydbånd, film, modeller og lign., kan  

 sygehuset altid - efter forudgående underretning - kræve, at patienten  

 betaler omkostningerne ved fremstillingen af kopien(erne).
8. HVORNÅR KAN BEGÆRING OM AKTINDSIGT AFSLÅS Efter bestemmelsen i lovens § 9, stk. 2, kan aktindsigt i sygehusjournalen  

 begrænses i det omfang, partens interesse i aktindsigt findes at burde vige  

 for afgørende hensyn til den pågældende selv eller til andre private  

 interesser.
Bestemmelsen forudsætter, at der i hvert enkelt tilfælde, hvor det  

 overvejes at begrænse adgangen til aktindsigt, skal foretages en konkret  

 afvejning af på den ene side patientens interesse i at få de pågældende  

 oplysninger og på den anden side afgørende hensyn til patienten selv, navnlig  

 om den pågældende må antages at ville tage alvorlig skade ved at blive gjort  

 bekendt med oplysningerne.
I de få tilfælde, hvor bestemmelsen i § 9, stk. 2,  

 kan tænkes at finde anvendelse, vil det især dreje sig om en alvorlig,  

 uhelbredelig og fremadskridende sygdom, hvor det antages, at patienten vil  

 tage alvorlig psykisk skade af at få oplysning om sin sygdom.
Endvidere kan bestemmelsen tænkes anvendt i forbindelse med behandlingen  

 af patienter med psykiske problemer, hvor der, f.eks. på grund af afgørende  

 hensyn til den pågældendes behandling, kan være behov for at afslå  

 aktindsigt.
I den forbindelse bemærkes, at bestemmelsen også giver mulighed  

 for midlertidigt at afslå en begæring om aktindsigt, f.eks. i en  

 behandlingsperiode, hvor aktindsigten vil være særlig belastende for  

 patienten.
 Aktindsigt vil også kunne nægtes, hvis pårørende har afgivet oplysninger  

 til journalen uden patientens vidende, og hvor aktindsigt alvorligt vil kunne  

 skade forholdet mellem patienten og de pårørende, hvis patienten og de  

 pårørende, hvis patienten blev bekendt med, at de havde givet oplysninger til  

 journalen, eller på grund af oplysningernes karakter.
 Aktindsigt vil også kunne nægtes overfor forældre til mindreårige under  

 omstændigheder, hvor forældrenes interesse i aktindsigt bør vige for  

 afgørende hensyn til den mindreårige, f.eks. unge piger, hvis journalen  

 indeholder oplysninger om anvendelse af prævention, udført abortindgreb eller  

 behandling for kønssygdomme uden forældrenes viden.
 I øvrigt er adgangen til aktindsigt for den, der handler i henhold til  

 fuldmagt fra patienten, begrænset i samme omfang, som over for patienten  

 selv.
 Ved afvejning af, om aktindsigt bør begrænses helt eller delvist, bør man  

 være opmærksom på den ængstelse og usikkerhed, der kan opstå hos en patient,  

 når det undtagelsesvis findes nødvendigt at begrænse aktindsigten.
I tilfælde, hvor aktindsigten efter § 9, stk. 2, begrænses og eventuelt  

 hemmeligholdes for patienten, bør en læge formidle aktindsigten ved at  

 referere journalen for patienten med undladelse af de oplysninger, der  

 undtages fra aktindsigten.
Fremsætter patienten her anmodning om fuld  

 aktindsigt, må lægen meddele patienten, at anmodningen ikke kan imødekommes.
I tilfælde, hvor selve det forhold, at patienten får kendskab til, at der  

 tilbageholdes oplysninger, kan være til alvorlig skade for pågældende, kan  

 det undlades at oplyse patienten om, at visse journaloplysninger  

 tilbageholdes.
I disse situationer bør det af journalen fremgå, hvilke  

 oplysninger der ikke er givet aktindsigt i, samt årsagen til, at dette er  

 hemmeligholdt for patienten. (En sådan indførelse i journalen kan også  

 undtages fra aktindsigt).
 Nægtelse af aktindsigt skal begrænses til alene at omfatte de oplysninger  

 i journalen, der begrunder nægtelsen.
 Efterfølgende anmodning om fotokopi af de dele af journalen, hvormed  

 patienten er gjort bekendt, skal i almindelighed imødekommes - og som  

 hovedregel uden udgift for patienten, jfr. pkt. 7.
9. KLAGE OVER AFGØRELSER OM AKTINDSIGT Klage over afgørelser, der går ud på nægtelse af aktindsigt begrundet i  

 lovens § 9, stk. 2, kan indbringes for sundhedsstyrelsen, eventuelt gennem  

 vedkommende embedslægeinstitution.
Klage over sundhedsstyrelsens  

 administrative behandling af sager om aktindsigt kan indbringes for  

 indenrigsministeriet.
Øvrige klager over forhold i forbindelse med aktindsigt i  

 sygehusjournaler, f.eks. vedrørende overholdelse af frister, betaling, afslag  

 på anmodning om kopier m.v., kan indbringes for vedkommende driftsansvarlige  

 sygehuskommune.
Spørgsmål vedrørende sygehuskommunernes afgørelser kan  

 forelægges indenrigsministeriet som tilsynsmyndighed for amtskommunerne m.fl.
10. SYGEHUSJOURNALFØRING Bestemmelserne om aktindsigt stiller ikke i sig selv ændrede krav til den  

 journalføring på sygehusene, som disse er pligtige til i medfør af lægelovens  

 § 13, stk. 2.
 Sygehusjournalen har fortsat til opgave at fungere som det nødvendige  

 interne kommunikationsmiddel mellem de på afdelingen ansatte læger med det  

 formål at danne grundlaget for den diagnostiske proces og iværksættelsen af  

 den adækvate behandling.
 Der er ikke fastsat egentlige regler for, hvordan en journal skal  

 opbygges, men dens indhold skal sædvanligvis - foruden de nødvendige  

 persondata - omfatte oplysninger om patientens sygehistorie, om resultaterne  

 af diverse laboratorie- og røntgenundersøgelser m.v. samt om de  

 observationer, diagnostiske overvejelser og behandlingsordinationer, der  

 finder sted, alt i et sådant omfang, at den er dækkende for, hvad der er sket  

 i forbindelse med undersøgelser og behandling af patienten.
 Det skal af journalen klart fremgå, hvilke læger eller eventuelt andre  

 faggrupper (f.eks. sygeplejersker og socialrådgivere), der er ansvarlige for  

 de enkelte notater.
 Sygeplejekardex er ikke som sådan omfattet af journalen, men relevante  

 oplysninger i sygeplejekardex vedrørende undersøgelse, behandling,  

 medicinering m.v., skal fremgå af journalen ved overførelse til denne.
11.TVIVLSSPØRGSMÅL Tvivlsspørgsmål vedrørende forståelsen af reglerne om aktindsigt i  

 sygehusjournaler, herunder denne vejledning, rettes til sundhedsstyrelsen.
