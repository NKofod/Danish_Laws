 Cirkulære om organisationsaftale for helseassistenter og laboratoriemestre ved Forskningscenter Risø mv.
Generelle bemærkninger Finansministeriet og Dansk Funktionærforbund har den 18. august 1995 indgået medfølgende organisationsaftale for helseassistenter og for laboratoriemestre ved Forskningscenter Risø mv.
 Organisationsaftalen udgør sammen med StK-fællesoverenskomsten af 19. maj 1995 (cirk. af 24. juni 1995, Fmst.nr. 29/95) det samlede overenskomstgrundlag.
 Organisationsaftalen er en sammenskrivning af de hidtidige organisationsaftaler for helseassistenter og for laboratoriemestre ved Forskningscenter Risø mv.
Til § 5. Konvertering af ikke-afviklet overarbejde til omsorgsdage Som led i overenskomstforhandlingerne i 1995 blev der i barselsaftalen indført ret til 10 omsorgsdage som følge af barsel og adoption for ansatte, der bliver forældre efter den nye aftales ikrafttræden.
 I tilknytning hertil blev det samtidig aftalt at åbne mulighed for, at ansatte, herunder også medarbejdere der ikke opfylder betingelserne for at opnå omsorgsdage i henhold til barselsaftalen, kan opspare omsorgsdage ved konvertering af eventuel ikke-afviklet afspadseringsfrihed, der er givet som kompensation for tidligere udført overarbejde.
 Ordningen er frivillig, således at det er den ansatte, der vælger, om den ikke-afviklede frihed ved afspadseringsfristens udløb skal honoreres efter de almindelige regler om overarbejdsbetaling eller konverteres til omsorgsdage.
Der kan fastsættes et maximum for antallet af afspadseringstimer, der kan omdannes til omsorgsdage.
Maximum fastsættes af ansættelsesmyndigheden, dog således at de ansatte som minimum skal have mulighed for at opspare 10 omsorgsdage.
 Dette cirkulære har virkning fra 1. april 1995. Samtidig ophæves organisationsaftale af 2. august 1993 for helseassistenter ved Forskningscenter Risø (cirkulære af 4. august 1993, APD.nr. 65/93) og organisationsaftale af 2. august 1993 for laboratoriemestre ved Forskningscenter Risø mv. (cirkulære af 4. august 1993, APD.nr. 64/93).
Finansministeriet, den 19. december 1995 Henrik Bo Nielsen Organisationsaftale for helseassistenter og laboratoriemestre ved Forskningscenter Risø mv.
Nedennævnte bestemmelser supplerer og/eller fraviger fællesoverenskomsten med Statsansattes Kartel § 1. Organisationsaftalens område Organisationsaftalen omfatter helseassistenter, der har aflagt en prøve, der er fastsat af Forskningscenter Risø. Prøven forventes afholdt inden for 1 år efter ansættelsen.
 Stk. 2. Organisationsaftalen omfatter laboratoriemestre, der er ansat ved Forskningscenter Risø. Organisationsaftalen finder endvidere anvendelse for laboratoriemestre ved Niels Bohr Instituttet, Tandem Accelerator laboratoriet og ved Danmarks Miljøundersøgelser.
§ 2. Løn Helseassistenter aflønnes efter skalatrinene 18, 19, 20, 21, 22, 23, 24, 25, 26 og 27 i stedstillægsområde IV.
Skalatrinene 18 til 21 er 1-årige og 22-27 er 2-årige.
Indtil prøven er bestået, aflønnes den ansatte dog på skalatrin 17.
 Stk. 2. 3 helseoverassistenter aflønnes efter skalatrinene 28, 29 og 30. Placering af stillingerne fastsættes af Forskningscenter Risø efter drøftelse med tillidsrepræsentanten.
Stk. 3. Laboratoriemestre aflønnes efter skalatrinene 29, 30, 32, 33, 35, 36 og 37 i stedtillægsområde IV.
Skalatrinene er 2-årige.
 § 3. Arbejdstid mv.
 Den normale ugentlige arbejdstid er 37 timer.
Stk. 2. Hvis der lokalt er enighed herom, kan arbejdstidsnedsættelse fra 40 timer ugentlig opspares til hele fridage til senere afvikling.
Opsparing kan ikke finde sted under afholdelse af ferie.
 Stk. 3. Hvis forholdene på tjenestestedet tillader det, kan deltidsbeskæftigelse med forholdsmæssig løn finde sted.
 Stk. 4. Før der sker nyansættelse på deltid, skal det undersøges, om de pågældende arbejdsfunktioner lige så hensigtsmæssigt kan udføres af allerede ansatte på deltid, der har de krævede kvalifikationer, og som ønsker at overgå til en højere beskæftigelsesgrad.
§ 4. Overarbejde Overarbejde bør så vidt muligt undgås og skal i videst muligt omfang godtgøres med erstatningsfrihed.
 Erstatningsfriheden gives i overensstemmelse med satserne for overarbejde jf. stk. 2.
 Stk. 2. Hvis der ikke kan gives erstatningsfrihed, betales der for beordret og kontrollabelt overarbejde efter normal arbejdstids ophør følgende tillæg:
 Timelønnen beregnes som 1/1924 af årslønnen på det pågældende skalatrin.
§ 5. Konvertering af ikke-afviklet overarbejde til omsorgsdage Hvis overarbejde ikke har kunnet godtgøres med erstatningsfrihed, jf. § 4, kan den ansatte i stedet for overarbejdsbetaling vælge at få den ikke-afviklede frihed godskrevet som omsorgsdage/-timer.
Stk. 2. Sådanne omsorgsdage/-timer registreres sammen med eventuelle omsorgsdage, som den ansatte måtte have opnået i forbindelse med barsel og adoption, jf. den mellem Finansministeriet og centralorganisationerne indgåede aftale af 26. juni 1995 om barsel, adoption og omsorgsdage.
Omsorgsdagene/-timerne afvikles efter anmodning i overensstemmelse med reglerne i kapitel 4 i nævnte aftale.
 Stk. 3. Afspadseringsfrihed, der efter bestemmelsen i stk. 1 er konverteret til omsorgsdage/-timer, kan ikke senere tilbageføres og godtgøres med overarbejdsbetaling.
Stk. 4. Den enkelte ansættelsesmyndighed kan fastsætte et maximum pr. medarbejder for antallet af overarbejdstimer, der kan konverteres til omsorgsdage/-timer.
Maximum kan dog ikke fastsættes lavere end et timetal svarende til i alt 10 omsorgsdage.
§ 6. Ulempetillæg til helseassistenter Ved en helseassistents overvågning af andre arbejdere, som får særligt tillæg for udførelse af specielt arbejde, udbetales de samme tillæg i samme størrelse til helseassistenten.
§ 7. Arbejdsbestemte tillæg til helseassistenter Efter lokal forhandling kan der udbetales særlige tillæg til 2 helseassistenter ved henholdsvis Isotoplaboratoriet og DR 3. Tillægget udgør 1.900 kr. (okt. 1984-niveau). Tillæggene reguleres som tjenestemændenes særlige tillæg.
§ 8. Konstitution som laboratoriemester Hvis en helseassistent konstitueres som laboratoriemester, og hvis denne konstitution varer i mere end 15 sammenhængende dage, gives han for hele perioden et ikke-pensionsgivende tillæg.
Tillægget beregnes som forskellen mellem hans løn som helseassistent inkl. eventuelle tillæg og den løn, han ville opnå ved udnævnelse som laboratoriemester.
Stk. 2. Hvis konstitutionen udelukkende skyldes feriefravær, har helseassistenten først ret til et løntillæg, hvis konstitutionen sker for mere end 22 sammenhængende dage.
I øvrigt følges de regler for funktionsvederlag, der gælder for statens tjenestemænd.
§ 9. Holddrift for helseassistenter Arbejdstiden for 2. og 3. skift ved holddriftsarbejde er 37 timer ugentlig.
 Stk. 2. For hver 37 timer, der arbejdes på 2. og 3. skift, opnås der ret til 2 timers betalt frihed, som opspares og gives som hele fridage i det følgende ferieår.
 Fridagene lægges efter aftale mellem Forskningscenter Risø og helseassistenterne på disponible dage.
 Ved fratræden godtgøres det opsparede antal fridage/timer med almindelig timebetaling.
 Stk. 3. For deltagelse i holddrift (7 skiftehold) på reaktor DR 3 ydes en holddriftsbetaling på 1.352 kr. pr. måned (okt. 1984-niveau). I beløbet er inkluderet betaling for søn- og helligdagsvagter og natpenge.
 Hvis holddriften ændres fra 7 skiftehold, ændres betalingen i forhold hertil.
Stk. 4. For ekstravagter, som pålægges helseassistenterne ud over de i det faste 7-holdsskifte indeholdte, ydes betaling efter de for tjenestemænd gældende regler om natpenge, lørdag/søndagsgodtgørelse mv.
Betalingen ydes i så fald for hele perioden.
Stk. 5. Bestemmelsen i stk. 4 gælder dog ikke, hvis ekstravagterne skyldes andre helseassistenters fravær som følge af andet end sygdom eller ferie.
I sådanne tilfælde gives der kun ekstrabetaling, hvis fraværet strækker sig over 1 måned.
 Stk. 6. Vagtaftalen aftales lokalt.
§ 10. Rådighedsvagt for laboratoriemestre Laboratoriemestre, ansat i henhold til overenskomst mellem Finansministeriet og Dansk Funktionærforbund, kan som tjenestepligt pålægges at deltage i den ved Forskningscenter Risøs portvagtledelse og brandslukningsledelse etablerede rådighedsvagt efter retningslinier, der fastsættes af Risø's ledelse efter drøftelse med laboratoriemestrenes tillidsrepræsentant.
 Stk. 2. Rådighedsvagten, der dækker samtlige timer uden for normal arbejdstid, indebærer, at medarbejderen har pligt til at møde på opkald således:
 a) Brandslukningsledelse - inden 5 minutter.
 b) Portvagtledelse - inden 15 minutter.
 Stk. 3. Aftalen følger i øvrigt den mellem Finansministeriet og en række håndværkere indgåede aftale om etablering af og betaling under rådighedstjeneste i hjemmet samt om tilkald uden forbindelse med den normale arbejdstid.
§ 11. Ikrafttræden og opsigelse Organisationsaftalen har virkning fra 1. april 1995 og kan af parterne opsiges skriftligt med 3 måneders varsel til en 31. marts - dog tidligst 31. marts 1997.
