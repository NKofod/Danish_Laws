Arbejdsmiljøklagenævnet fastholdt strakspåbud om at sikre, at ansatte, der under arbejdet havde risiko for at blive forurenet med asbest, skulle benytte faciliteter, som tjener til at hindre påvirkning fra eller spredning af de pågældende stoffer eller materialer (byggepladser - asbest - miljøvogn - bruser - aflåst - fyldt med kasser og materialer) Resume Arbejdsmiljøklagenævnet vurderede, at arbejdet med at fjerne asbestholdige materialer på byggepladsen på tilsynstidspunktet ikke foregik sundhedsmæssigt fuldt forsvarligt.
 Virksomhedens ansatte var derfor ikke effektivt sikret mod sygdomme som følge af indtagelse eller indånding af asbestfibre.
Nævnet lagde vægt på, at de ansatte alene anvendte den "rene" del miljøvognen, der var stillet til rådighed.
Døren til den "beskidte" del af miljøvognen var ved besøget låst og fyldt med kasser og materialer, så man ikke kunne gå igennem.
Bruseforhænget mellem "beskidt" og "ren" var slynget op over stangen, der holdt forhænget, og brusehovedet var afmonteret.
 Afgørelsen blev truffet af et enigt nævn.
Afgørelse I har klaget over Arbejdstilsynets afgørelse af den 1. april 2022 om at hindre påvirkning eller spredning af stoffer.
 Arbejdsmiljøklagenævnet har nu afgjort sagen på møde den 30. august 2022.
 Resultatet er:
  Arbejdsmiljøklagenævnet fastholder Arbejdstilsynets afgørelse af 1. april 2022 med strakspåbud til jer om at sikre, at ansatte, der under arbejdet har risiko for at blive forurenet med asbest, skal benytte de faciliteter, som tjener til at hindre påvirkning fra eller spredning af de pågældende stoffer eller materialer.
 Det betyder, at nævnet er kommet til samme resultat som Arbejdstilsynet.
 På de næste sider kan I læse mere om afgørelsen.
Begrundelse for afgørelsen Sådan vurderer vi sagen Arbejdsmiljøklagenævnet vurderer, at arbejdet med at fjerne asbestholdige materialer på byggepladsen på tilsynstidspunktet ikke foregik sundhedsmæssigt fuldt forsvarligt.
 Jeres ansatte var derfor ikke effektivt sikret mod sygdomme som følge af indtagelse eller indånding af asbestfibre.
Hvad er afgørende for resultatet Nævnet lægger til grund, at jeres indlejede ansatte på tilsynstidspunktet arbejdede med at fjerne asbestholdige rørisoleringer med kiselgur i forbindelse med renovering af et højhus.
Nævnet lægger vægt på, at jeres ansatte alene anvendte den "rene" del miljøvognen, der var stillet til rådighed.
Døren til den "beskidte" del af miljøvognen var ved besøget låst og fyldt med kasser og materialer, så man ikke kunne gå igennem.
Bruseforhænget mellem "beskidt" og "ren" var slynget op over stangen, der holdt forhænget, og brusehovedet var afmonteret.
 Jeres ansatte benyttede således ikke håndvask og bruser i den "beskidte" del af miljøvognen inden pauser og ved arbejdstids ophør.
 De ansatte kunne derfor have asbestfibre med ind i den rene del, hvor de holdt pauser og spiste, da de gik direkte fra tre kammerslusen og ind i den rene del af miljøvognen.
I har i jeres klage gjort gældende, at alle regler for arbejde med asbest var overholdt, da I havde stillet miljøvogn til rådighed på arbejdsstedet.
Når I udfører støvende asbestsanering, opstiller I en 3-kammer sluse.
I har herefter gennemgået proceduren for sådan arbejde.
De ansatte har også gennemgået lovpligtig fire dages asbestkursus.
 I mener, at det må være op til den enkelte ansatte, om denne ønsker at tage et bad før pause og ved arbejdstids ophør.
Det af jer anførte kan efter nævnets opfattelse ikke føre til en anden vurdering.
Reglerne for arbejde med asbest blev ikke overholdt, da de faciliteter, som tjente til at hindre påvirkning fra eller spredning af asbest, ikke blev anvendt.
 I har som arbejdsgiver en selvstændig forpligtelse til at sørge for jeres ansattes sikkerhed og sundhed i forhold til arbejde, de udfører i jeres interesse.
 Det er derfor jeres pligt efter arbejdsmiljølovgivningen at sikre, at arbejdet til enhver tid bliver udført sikkerheds- og sundhedsmæssigt fuldt forsvarligt.
Om reglerne Det følger af arbejdsmiljøloven, at arbejdet skal planlægges, tilrettelægges og udføres, så det sikkerheds- og sundhedsmæssigt er fuldt forsvarligt.
 Stoffer med egenskaber, der kan være farlige for eller i øvrigt forringe sikkerhed eller sundhed, må kun anvendes ved arbejdsprocesser og -metoder, der effektivt sikrer de beskæftigede mod ulykker og sygdomme.
 Det følger af reglerne om bygge- og anlægsarbejde, at ansatte, der under arbejdet har risiko for at blive forurenet med materialer, der kan være smittefarlige, eller komme i berøring med stoffer og materialer, som det af sikkerheds- eller sundhedshensyn er vigtigt at få fjernet fra huden, skal benytte de faciliteter, som tjener til at hindre påvirkning fra eller spredning af de pågældende stoffer eller materialer.
Det følger af reglerne om asbest, at hvis der udføres støvende arbejde med asbest eller asbestholdigt materiale, skal der på arbejdsstedet i umiddelbar nærhed af, hvor arbejdet med asbest eller asbestholdigt materiale foregår, være adgang til to omklædningsrum, et til personlige værnemidler og et til dagligt tøj, samt et baderum med bruser.
Omklædningsrummene skal være placeret, så færdsel mellem dem kun kan ske gennem baderummet.
Bemærkninger til Arbejdstilsynet Arbejdsmiljøklagenævnet kritiserer, at Arbejdstilsynet har angivet et ufuldstændigt retsgrundlag i afgørelsen.
Arbejdstilsynet burde også have henvist til § 38, stk. 1, i arbejdsmiljøloven, da bekendtgørelse om bygge- og anlægsarbejde har hjemmel i § 39 i arbejdsmiljøloven.
 Nævnet finder desuden, at Arbejdstilsynet også burde have henvist til § 15, i bekendtgørelse om asbest, som er knyttet til den allerede citerede § 48.
Mødebehandling Sagen er behandlet på møde.
På mødet stemmer deltagerne om resultatet.
 Afgørelsen er truffet af et enigt nævn.
Oplysninger i sagen Nævnet har afgjort sagen ud fra de akter, som nævnet har modtaget fra Arbejdstilsynet.
Regler Her er de regler, nævnet har afgjort sagen efter.
Love og bekendtgørelser Om Arbejdstilsynets ret til at træffe afgørelse  § 77, stk. 1, i lov om arbejdsmiljø, jf. lovbekendtgørelse nr. 2062 af 16. november 2021 med senere ændringer.
Om arbejdets udførelse  § 38, stk. 1, i lov om arbejdsmiljø, jf. lovbekendtgørelse nr. 2062 af 16. november 2021 med senere ændringer.
Om arbejde med stoffer og materialer  § 48, stk. 1, i lov om arbejdsmiljø, jf. lovbekendtgørelse nr. 2062 af 16. november 2021 med senere ændringer.
  § 60, stk. 4, i bekendtgørelse nr. 2107 af 24. november 2021 om bygge- og anlægsarbejde.
  § 15, i bekendtgørelse nr. 1792 af 18. december 2015 om asbest.
Der er uddrag af reglerne til sidst i afgørelsen.
I kan finde reglernes fulde ordlyd på www.retsinformation.dk Kopi er sendt til:
Arbejdstilsynet, j.nr. 20220029781/4 [Adressat udeladt] Att: Arbejdsmiljørepræsentanten/De ansatte Lovuddrag Bekendtgørelse nr. 2062 af 16. november 2021 af lov om arbejdsmiljø med senere ændringer Kapitel 5 Arbejdets udførelse § 38. Arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
Kapitel 8 Stoffer og materialer § 48. Stoffer og materialer med egenskaber, der kan være farlige for eller i øvrigt forringe sikkerhed eller sundhed, må kun fremstilles og anvendes ved arbejdsprocesser og -metoder, der effektivt sikrer de beskæftigede mod ulykker og sygdomme.
 Stk. 2. Anerkendte normer eller standarder, som har sikkerheds- eller sundhedsmæssig betydning, skal følges.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
Bekendtgørelse nr. 2107 af 24. november 2021 om bygge- og anlægsarbejde Kapitel 9 Velfærdsforanstaltninger § 60 Stk. 4. Ansatte, der under arbejdet har risiko for at blive forurenet med materialer, der kan være smittefarlige, eller komme i berøring med stoffer og materialer, som det af sikkerheds- eller sundhedshensyn er vigtigt at få fjernet fra huden, skal benytte de faciliteter, som tjener til at hindre påvirkning fra eller spredning af de pågældende stoffer eller materialer.
Indtagelse af mad og drikke må ikke finde sted i arbejdsrum, hvor der udføres arbejde af nævnte karakter.
Bekendtgørelse nr. 1792 af 18. december 2015 om asbest Kapitel 4 Arbejdsstedets indretning og rengøring § 15. Hvis der udføres støvende arbejde med asbest eller asbestholdigt materiale, skal der på arbejdsstedet i umiddelbar nærhed af, hvor arbejdet med asbest eller asbestholdigt materiale foregår, være adgang til 2 omklædningsrum, et til personlige værnemidler og et til dagligt tøj, samt et baderum med bruser.
Omklædningsrummene skal være placeret således, at færdsel mellem dem kun kan ske gennem baderummet.
