 Der skal beregnes børnetillæg efter bistandslovens § 37 til et  

 herboende ægtepar, hvis mindreårige barn har ophold på kostskole i udlandet.
 Ved afgørelsen lagde Ankestyrelsen vægt på, at ægteparret havde  

 forsørgelsespligt overfor barnet under dets ophold i udlandet, og at  

 ægtefællerne bidrog til udgifterne ved barnets ophold.
 SAGSFREMSTILLING:
 Sagen vedrører et ungarsk ægtepar med 2 børn under 18 år, der kom til  

 Danmark som flygtninge den 5. november 1988. Efter at ægteparret den 1.  

 september 1990 overgik fra hjælp via Dansk Flygtningehjælp til hjælp efter  

 bistandsloven via kommunen, blev der ikke medregnet børnetillæg til den søn,  

 der fra august 1989 var på kostskole i Tyskland.
Amtsankenævnet tiltrådte kommunens afgørelse om afslag på børnetillæg  

 vedrørende den i udlandet boende søn.
Nævnet havde med henvisning til  

 bistandslovens § 1 lagt til grund, at hjælp i henhold til bistandsloven som  

 altovervejende hovedregel kun kan ydes til opfyldelse af behov i Danmark.
 Ansøgerne havde til kommunen og nævnet fremsendt dokumentation for  

 udgifterne ved sønnens ophold i udlandet.
Ansøgerne havde i anken bl.a. henvist til Socialministeriets brev af 18.  

 september 1989 til Dansk Flygtningehjælp, hvoraf fremgår, at der efter  

 Socialministeriets opfattelse godt kan ydes børnetillæg til de herboende  

 forældre, selv om barnet er i udlandet, forudsat at det kan dokumenteres, at  

 forældrene bidrager til barnets underhold.
Der henvises til  

 Socialministeriets brev af 3. maj 1984 til Amtsankenævnet for Frederiksborg  

 Amt om et lignende tilfælde.
 Sagen er behandlet på principielt ankemøde, da Ankestyrelsen endnu ikke  

 havde truffet afgørelse om udmåling af børnetillæg efter bistandslovens § 37  

 til herboende forældre med børn i udlandet.
 AFGØRELSE:
 Ansøgerne var berettiget til at få udbetalt børnetillæg, beregnet for 2  

 børn, uanset at den ældste søn opholdt sig på et gymnasium i Tyskland.
 Ankestyrelsen lagde vægt på, at ansøgerne havde forsørgelsespligten  

 overfor sønnen under hans ophold i Tyskland, og at de bidrog til udgifterne  

 ved hans ophold.
 Ankestyrelsen ændrede således amtsankenævnets afgørelse.
