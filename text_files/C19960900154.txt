Skrivelse om beta-caroten i kosttilskudsprodukter Alle kosttilskudsprodukter, der er tilsat beta-caroten, skal mærkes med en advarsel om, at de ikke bør spises af rygere.
Denne advarselsmærkning træder i kraft omgående, og det pålægges både producenter, importører og detailhandlen at mærke disse produkter med:
»Indeholder beta-caroten.
Bør ikke indtages af rygere.« På baggrund af nye forskningsresultater har Sundhedsministeriet den 25. januar 1996 besluttet, at kosttilskud, der er tilsat beta-caroten, fremover skal forsynes med ovennævnte advarselsmærkning.
Sundhedsministeriets pressemeddelelse vedlægges til orientering.
For de produkter, der allerede er mærket, kan den påbudte advarselsmærkning ske ved påklæbning af en særskilt label med påskriften: »Indeholder beta-caroten.
Bør ikke indtages af rygere.« Fremover kan advarslen indgå i den samlede mærkning.
 Samtlige levnedsmiddelkontrolenheder er orienteret om dette påbud ved kopi af dette brev og Sundhedsministeriets pressemeddelelse.
Flere oplysninger: Cand.pharm.
Grethe Andersson, tlf. 39696600 lokal 2210.
Rygere bør ikke spise kosttilskud med beta-caroten Sundhedsministeriet har i dag besluttet, at kosttilskud, der indeholder beta-caroten, skal mærkes med en advarsel om, at de ikke bør spises af rygere.
Både producenter, importører og detailhandlen vil blive pålagt at sætte en advarselsmærkning på kosttilskud med beta-caroten.
Fremover vil produkterne være mærket: »Indeholder beta-caroten.
Bør ikke indtages af rygere.« Sundhedsministeriets beslutning kommer på baggrund af nye videnskabelige data, som viser en øget risiko for udvikling af kræft hos rygere, der gennem lang tid har fået store doser beta-caroten som kosttilskud.
Spis frugt og grønt Beta-caroten forekommer naturligt i mange frugter og grøntsager og indgår dermed i vor daglige kost.
Mange undersøgelser har vist, at hvis man spiser mere frugt og grønt, har det en forebyggende effekt mod kræftsygdomme hos både rygere og ikke-rygere.
Der findes mange forskellige kosttilskudspræparater på hylderne.
En varieret kost, hvor frugt og grønt har en fremtrædende placering, er dog langt bedre.
Beta-carotens anvendelse som tilsætningsstof skal revurderes Beta-carotens anvendes også som farvestof i bl.a. sodavand, slik og margarine.
Sundhedsminister Yvonne Herløv Andersen (CD) ønsker på baggrund af den nye viden, at EU  som første skridt  tager stoffets anvendelse op til fornyet vurdering. »Jeg vil kontakte det ansvarlige medlem af EU-Kommissionen og anmode om, at EUs videnskabelige komité tager beta-carotens anvendelse som tilsætningsstof op til en fornyet sundhedsmæssig vurdering«, udtaler sundhedsministeren.
 Yderligere oplysninger kan fås hos kontorchef Henrik Jensen, Levnedsmiddelstyrelsen, tlf. 39696600, eller hos kontorchef Marianne Lauridsen, Sundhedsministeriet, tlf. 33923260.
