Fremsat den 30. januar 2008 af justitsministeren (Lene Espersen) Forslag til Lov om ændring af lov om forbud mod erhvervsmæssig indførsel og produktion af samt handel med skind og skindprodukter fra hunde og katte (Straf for overtrædelse af EU-regler om forbud mod markedsføring m.v. af pelsskind fra hunde og katte) § 1 I lov nr. 390 af 28. maj 2003 om forbud mod erhvervsmæssig indførsel og produktion af samt handel med skind fra hunde og katte, foretages følgende ændringer:
 1. Lovens titel affattes således:
»Lov om forbud mod markedsføring m.v. samt indførsel og udførsel af skind og skindprodukter fra hunde og katte« 2. § 1, stk. 1, affattes således:
»§ 1. Det er forbudt erhvervsmæssigt at indføre, producere samt handle med andre skind fra hunde (Canis lupus familiaris) og katte (Felis silvestris) end de pelsskind og pelsskindsprodukter, der er omfattet af Europa-Parlamentets og Rådets forordning om forbud mod markedsføring og indførsel i og udførsel fra Fællesskabet af pelsskind fra hunde og katte samt produkter, hvori sådanne pelsskind indgår.« 3. § 2 affattes således:
 »§ 2. Medmindre højere straf er forskyldt efter anden lovgivning, straffes med bøde den, der overtræder:
1) § 1, stk. 1, eller 2) artikel 3 i Europa-Parlamentets og Rådets forordning om forbud mod markedsføring og indførsel i og udførsel fra Fællesskabet af pelsskind fra hunde og katte samt produkter, hvori sådanne pelsskind indgår.
 Stk. 2. Forsøg på overtrædelser omfattet af stk.1 kan straffes.
 Stk. 3. Er overtrædelsen begået forsætligt eller groft uagtsomt, kan straffen under skærpende omstændigheder stige til fængsel i 4 måneder.
 Stk. 4. I forskrifter, der udstedes i medfør af § 1, stk. 2, kan der fastsættes straf af bøde eller, under skærpende omstændigheder og når overtrædelsen er begået forsætligt eller groft uagtsomt, fængsel indtil 4 måneder.
Stk. 5. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.« § 2 Loven træder i kraft den 31. december 2008.
Bemærkninger til lovforslaget Almindelige bemærkninger 1. Indledning Lovforslaget indeholder de ændringer af straffebestemmelserne i lov nr. 390 af 28. maj 2003 om forbud mod erhvervsmæssig indførsel og produktion af samt handel med skind og skindprodukter fra hunde og katte, som er nødvendige som følge af Europa-Parlamentets og Rådets forordning (EF) nr. 1523/2007 af 11. december 2007 om forbud mod markedsføring og indførsel i og udførsel fra Fællesskabet af pelsskind fra hunde og katte samt produkter, hvori sådanne pelsskind indgår.
Forordningen finder anvendelse fra den 31. december 2008. Forordningen er optrykt som bilag 2 til lovforslaget.
Forordningen, der har hjemmel i EF-traktatens artikel 95 om det indre marked og EF-traktatens artikel 133 om den fælles handelspolitik, finder direkte anvendelse i Danmark og kræver således som udgangspunkt ingen gennemførelsesforanstaltninger i form af lovændringer.
Det eneste punkt, hvor EU-medlemslandene normalt skal supplere forordninger, er ved fastsættelse af sanktioner.
 I modsætning til den gældende danske lov, der indeholder et forbud mod indførsel m.v. af alle former for hunde- og katteskind, regulerer forordningen alene indførsel m.v. af hunde- og kattepelsskind, dvs. skind der er besat med hår.
Kompetencen til at regulere indførsel m.v. af andre hunde- og katteskind end pelsskind henhører fortsat under medlemslandenes kompetence.
Det gældende nationale forbud mod erhvervsmæssig indførsel, produktion og handel for så vidt angår disse andre skind og skindprodukter fra hunde og katte opretholdes således.
2. Gældende ret Ved lov nr. 390 af 28. maj 2003 indførte Danmark et nationalt forbud mod erhvervsmæssig indførsel og produktion af samt handel med skind og skindprodukter fra hunde og katte.
Loven trådte i kraft den 1. oktober 2003.
 Loven forbyder erhvervsmæssig indførsel og produktion af samt handel med skind, herunder pelsskind, fra hunde (Canis familiaris) og katte (Felis catus) samt produkter, hvori sådanne skind indgår.
Forbuddet omfatter skind fra hunde og katte uanset race.
Det er således uden betydning, om skindet stammer fra kæledyr, herreløse hunde og katte eller dyr, som er opdrættet med henblik på pelsproduktion.
Ud over skind fra hunde og katte omfatter forbuddet produkter, hvori sådanne skind indgår.
 Det er uden betydning, om der er tale om hele skind eller stykker af skind, om skindene er rå eller forarbejdede, og om de er besat med hår (pelsskind).
Ifølge loven kan justitsministeren meddele dispensation fra forbuddet mod at indføre, producere eller handle med skind fra hunde eller katte eller produkter, hvori sådanne skind indgår.
Denne bestemmelse kan bl.a.  som et alternativ til en egentlig overgangsordning  finde anvendelse i forhold til erhvervsdrivende, der måtte have indrettet sig i tillid til de hidtil gældende regler.
Overtrædelse af loven straffes med bøde, medmindre højere straf er forskyldt efter anden lovgivning.
Straffen kan dog under skærpende omstændigheder stige til fængsel indtil 4 måneder.
3. Europa-Parlamentets og Rådets forordning (EF) nr. 1523/2007 af 11. december 2007 om forbud mod markedsføring og indførsel i og udførsel fra Fællesskabet af pelsskind fra hunde og katte samt produkter, hvori sådanne pelsskind indgår Efter forordningens artikel 1 er formålet med forordningen at forbyde markedsføring og indførsel i eller udførsel fra Fællesskabet af hunde- og kattepelsskind samt produkter, hvori sådanne pelsskind indgår, med henblik på at fjerne hindringer for det indre markeds funktion og genoprette forbrugernes tillid til, at de pelsskindprodukter, som de køber, ikke indeholder hunde- og kattepelsskind.
 Forordningens artikel 2 indeholder definitioner af de begreber, der anvendes i forordningen.
 Det følger således af bestemmelsen, at der ved »kat« forstås et dyr af arten Felis silvestris, mens en »hund« defineres som et dyr af underarten Canis lupus familiaris.
 Begrebet »markedsføring« i forordningens forstand omfatter besiddelse af hunde- og/eller kattepelsskind eller et produkt, hvori sådanne pelsskind indgår, med henblik på salg, herunder udbud til salg og distribution.
Begrebet »indførsel« er defineret som det forhold, at hunde- og kattepelsskind overgår til fri omsætning i EU og dermed får status af fællesskabsvarer, jf. artikel 79 i Rådets forordning (EØF) nr. 2913/92 om indførelse af en EF-toldkodeks.
Forbuddet mod indførsel omfatter dog ikke indførsel i ikke-erhvervsmæssigt øjemed, hvorved forstås indførsel, som finder sted lejlighedsvist, og som kun består af varer til den rejsendes personlige brug eller til brug for dennes familie, eller som er beregnet til gaver.
 Begrebet »udførsel« er defineret som den procedure, der giver mulighed for, at en fællesskabsvare føres ud af Fællesskabets toldområde, således som det er defineret i artikel 161 i Rådets forordning (EØF) nr. 2913/92 om indførelse af en EF-toldkodeks.
 I forordningens artikel 3 fastslås det, at markedsføring og indførsel i eller udførsel fra Fællesskabet af pelsskind fra hunde og katte samt produkter, hvori sådanne pelsskind indgår, er forbudt.
 Det følger af forordningens artikel 4, at Europa-Kommissionen undtagelsesvist  og i overensstemmelse med den i artikel 6 beskrevne forskriftsprocedure  kan vedtage foranstaltninger, der tillader at markedsføre, indføre eller udføre hunde- eller kattepelsskind eller produkter, hvori sådanne pelsskind indgår, hvis dette sker til uddannelsesmæssige formål eller med henblik på udstopning.
Efter forordningens artikel 5 skal medlemslandene løbende informere Europa-Kommissionen om, hvilke analysemetoder de anvender til at identificere, fra hvilken art pelsskindet stammer.
Bestemmelsen indeholder tillige en hjemmel for Europa-Kommissionen til  i overensstemmelse med den i artikel 6 beskrevne forskriftsprocedure  efterfølgende at træffe beslutning om, hvilke analysemetoder der skal anvendes og optage dem i et bilag til forordningen.
 Forordningens artikel 6 indeholder regler om proceduren for fastsættelse af foranstaltninger i medfør af artikel 4 eller 5. Det fremgår heraf, at foranstaltningerne fastsættes af Europa-Kommissionen med bistand fra Den Stående Komité for Fødevarekæden og Dyresundhed i overensstemmelse med den såkaldte forskriftsprocedure.
Efter forordningens artikel 7 skal medlemslandene aflægge rapport til Europa-Kommissionen om deres indsats til håndhævelse af forordningen.
Europa-Kommissionen aflægger senest den 31. december 2010 rapport til Europa-Parlamentet og Rådet.
Forordningens artikel 8 forpligter medlemslandene til nationalt at fastsætte sanktioner for overtrædelse af forordningen.
Sanktionerne skal være effektive, stå i rimeligt forhold til overtrædelsen og have afskrækkende virkning.
 Efter forordningens artikel 9 finder forordningen anvendelse i EU fra den 31. december 2008.
4. Lovforslagets indhold Lovforslaget indeholder de ændringer af lov nr. 390 af 28. maj 2003 om forbud mod erhvervsmæssig indførsel og produktion af samt handel med skind og skindprodukter fra hunde og katte, som er nødvendige som følge af Europa-Parlamentets og Rådets forordning (EF) nr. 1523/2007 af 11. december 2007 om forbud mod markedsføring og indførsel i og udførsel fra Fællesskabet af pelsskind fra hunde og katte samt produkter, hvori sådanne pelsskind indgår.
 Det følger af lovforslaget, at det gældende, nationale forbud mod erhvervsmæssig indførsel, produktion og handel opretholdes for så vidt angår andre skind og skindprodukter fra hunde- og katte end pelsskind og pelsskindsprodukter, dog således at definitionen af henholdsvis »hund« og »kat« ændres, så de svarer til de definitioner, der anvendes i forordningen.
 Endvidere følger det af lovforslaget, at overtrædelser af forordningens forbud mod markedsføring og indførsel i eller udførsel fra Fællesskabet af pelsskind fra hunde og katte m.v. kan straffes med bøde eller under skærpende omstændigheder fængsel i 4 måneder.
4.1. Andre skind og skindprodukter fra hunde og katte end pelsskind I modsætning til den gældende danske lov, der indeholder et forbud mod indførsel m.v. af alle former for hunde- og katteskind, regulerer Europa-Parlamentets og Rådets forordning (EF) nr. 1523/2007 af 11. december 2007 alene indførsel m.v. af hunde- og kattepelsskind, dvs. skind der er besat med hår.
 Kompetencen til at regulere indførsel m.v. af andre hunde- og katteskind henhører således fortsat under medlemslandene.
Justitsministeriet finder, at en regulering af indførsel m.v. af skind og skindprodukter fra hunde og katte bør omfatte såvel pelsskind som andre skind.
Det gældende danske forbud mod erhvervsmæssig indførsel og produktion af samt handel med hunde- og katteskind opretholdes derfor for så vidt angår andre skind end pelsskind.
Som anført ovenfor under pkt. 3 er en kat i forordningen defineret som et dyr af arten Felis silvestris og en hund som et dyr af underarten Canis lupus familiaris.
I den gældende danske lov defineres kat som Felis catus og hund som Canis familiaris.
 Forordningens definition af en hund svarer til den definition, som anvendes i den gældende danske lovgivning, idet såvel Canis familiaris som Canis lupus familiaris er betegnelser for den domesticerede hund.
Derimod er forordningens definition af en kat mere omfattende end den definition, som er lagt til grund i den danske lov.
Således er Felis catus betegnelsen for den domesticerede kat, mens Felis silvestris er en overordnet artsbetegnelse, der omfatter såvel den domesticerede kat som den vildtlevende kat.
Baggrunden for, at man i forordningen har valgt at anvende den overordnede artsbetegnelse Felis silvestris, er, at det ikke er videnskabeligt muligt at skelne pelsskind fra den domesticerede kat fra pelsskind fra andre underarter af katte.
Det præciseres dog i præambelbetragtning 2, at det er hensigten, at forordningen kun bør omfatte pelsskind fra husdyrarter af hunde og katte.
Det er uhensigtsmæssigt, at der anvendes forskellige definitioner på hund og kat, alt efter om der er tale om hunde- og kattepelsskind, som er omfattet af forordningen, eller andre hunde- og katteskind, som er omfattet af den nationale lov.
Justitsministeriet har på den baggrund valgt at ændre den nationale lovs definitioner på hund og kat, således at de fremover svarer til forordningens definitioner.
4.2. Sanktioner Som anført ovenfor under pkt. 3 følger det af forordningens artikel 8, at medlemslandene nationalt skal fastsætte regler om, hvilke sanktioner der skal anvendes ved overtrædelse af forordningen.
Disse sanktioner skal være effektive, stå i rimeligt forhold til overtrædelsen og have afskrækkende virkning.
 Det foreslås, at de sanktioner, der gælder for overtrædelse af den eksisterende lov om forbud mod erhvervsmæssig indførsel og produktion af samt handel med hunde- og katteskind, videreføres, herunder også for så vidt angår overtrædelser af forordningen.
 Overtrædelse af forordningen vil herefter kunne straffes med bøde, medmindre højere straf er forskyldt efter anden lovgivning.
4.3 Håndhævelse af forbuddet Det kan være vanskeligt umiddelbart at fastslå, om et skind stammer fra en hund eller kat eller et helt andet dyr.
Det gælder bl.a., hvor der  som f.eks. i legetøj  er tale om meget små stykker skind.
Der arbejdes i dag med forskellige metoder til bestemmelse af et skinds oprindelse.
Metoderne omfatter bl.a.
DNA-analyse og forskellige former for håranalyse.
Til brug for en straffesag kan der med henblik på en nærmere undersøgelse af, om et skind stammer fra hund eller kat, indhentes sagkyndig bistand fra bl.a.
Institut for Basal Husdyr- og Veterinærvidenskab ved Københavns Universitet og Zoologisk Museum under Københavns Universitet, ligesom der også i udlandet er laboratorier, der tilbyder denne type af analyser.
 Justitsministeriet vil, jf. forordningens artikel 5, informere Europa-Kommissionen om, hvilke analysemetoder der anvendes til at identificere, hvilken art et pelsskind stammer fra.
Told- og skattemyndighederne foretager kontrol af varer, der kommer til Danmark fra tredjelande, dvs. lande uden for EU, efter de almindelige regler herom.
En tilsvarende kontrol gennemføres i sagens natur ikke, når der er tale om indførsel til Danmark fra et andet EU-land.
 Det er således i dag i vidt omfang en opgave for de »interne« danske myndigheder at føre kontrol med overholdelsen af det forbud mod erhvervsmæssig indførsel og produktion af samt handel med hunde- og katteskind m.v., der følger af den gældende lov.
 I forbindelse med fremsættelsen af lovforslag L 201 af 27. marts 2003 om lov om forbud mod erhvervsmæssig indførsel og produktion af samt handel med skind og skindprodukter fra hunde og katte overvejede Justitsministeriet, om der burde etableres en yderligere kontrolordning på området, således at der gives en særmyndighed adgang til bl.a. at foretage tvangsmæssig stikprøvekontrol i forretninger, virksomheder m.v.
Justitsministeriet fandt imidlertid ikke, at der var et tilstrækkeligt behov for at etablere en sådan ordning, hvor offentlige myndigheder tillægges adgang til privat ejendom.
Justitsministeriet lagde i den forbindelse bl.a. vægt på, at det efter de foreliggende oplysninger måtte antages, at der kun i begrænset omfang blev indført hunde- og katteskind til Danmark, samt på, at den, der har mistanke om, at der f.eks. fra forretninger sælges hunde- og katteskind, vil kunne indgive en anmeldelse herom til politiet.
 Justitsministeriet foreslår, at den gældende ordning for håndhævelse af forbuddet mod indførsel m.v. af skind og skindprodukter fra hunde og katte videreføres.
 Justitsministeriet har i den forbindelse lagt vægt på, at der fremover vil gælde et forbud mod indførsel, udførsel og markedsføring af hunde- og kattepelsskind i hele EU, hvilket må forventes at indebære, at der i endnu mere begrænset omfang end tidligere vil blive indført hunde- og kattepelsskind til Danmark.
 De hunde- og kattepelsskind, der eventuelt måtte blive forsøgt indført i Danmark, vil således som udgangspunkt blive indført fra tredjelande, hvilket betyder, at de vil være undergivet told- og skattemyndighedernes almindelige kontrol.
 Tilsvarende vil hunde- og kattepelsskind, der måtte blive forsøgt udført fra Danmark til et tredjeland i strid med eksportforbuddet i forordningen være omfattet af told- og skattemyndighedernes almindelige kontrol.
5. Lovforslagets økonomiske og administrative konsekvenser Lovforslaget vil have visse konsekvenser for staten i forbindelse med politiets og told- og skattemyndighedernes håndhævelse af loven.
 Som anført ovenfor under pkt. 6.5.2. videreføres den ordning, der i dag gælder for håndhævelse af lov nr. 390 af 28. maj 2003 om forbud mod erhvervsmæssig indførsel og produktion af samt handel med skind og skindprodukter fra hunde og katte.
Forordningens forbud mod eksport til tredjelande af pelsskind og pelsskindsprodukter fra hunde og katte er nyt sammenholdt med den gældende lov.
Told- og skattemyndighederne vil således som noget nyt skulle håndhæve dette forbud i forbindelse med deres almindelige kontrol af eksporten til tredjelande.
Der opdrættes  efter de oplysninger, der foreligger for Justitsministeriet  ikke i Danmark hunde eller katte til pelsproduktion.
Hertil kommer, at forbuddet mod indførsel, udførsel og markedsføring af hunde- og kattepelsskind i hele EU, må forventes at indebære, at der i endnu mere begrænset omfang end hidtil vil blive indført hunde- og kattepelsskind til Danmark.
 På den baggrund vil politiets og told- og skattemyndighedernes varetagelse af de opgaver, der følger af lovforslaget, kunne ske inden for de pågældende myndigheders nuværende bevillingsmæssige rammer.
 Lovforslaget har ikke økonomiske eller administrative konsekvenser for kommuner eller regioner.
 Lovforslaget skønnes således samlet set ikke at have økonomiske eller administrative konsekvenser for det offentlige af betydning.
 Lovforslaget skønnes ikke at have økonomiske eller administrative konsekvenser for erhvervslivet af betydning.
 Lovforslaget har ingen administrative konsekvenser for borgerne.
 Lovforslaget har ingen miljømæssige konsekvenser.
6. Forholdet til EU-retten samt andre internationale forpligtelser Med lovforslaget gennemføres de ændringer af lov nr. 390 af 28. maj 2003 om forbud mod erhvervsmæssig indførelse og produktion af samt handel med skind og skindprodukter fra hunde og katte, som er nødvendige i forbindelse med, at Europa-Parlamentets og Rådets forordning om forbud mod markedsføring og indførsel i og udførsel fra Fællesskabet af pelsskind fra hunde og katte samt produkter, hvori sådanne pelsskind indgår, træder i kraft den 31. december 2008.
 Som nævnt i pkt. 5.1. hører kompetencen til at regulere indførsel m.v. af andre hunde- og katteskind fortsat under medlemslandene, og Justitsministeriet har på den baggrund valgt at opretholde det gældende nationale forbud mod erhvervsmæssig indførsel og produktion af samt handel med andre skind og skindprodukter fra hunde og katte end pelsskind og pels­skinds­pro­duk­ter.
 7. Hørte myndigheder og organisationer m.v.
Europa-Kommissionens forslag til forordning har den 1. december 2006 været sendt i høring hos Advokatrådet, Alle Dyrs Ret, Anima, Amtsrådsforeningen, Brancheforeningen Fokus på Dyr, Buntmagerlauget i Danmark, Danmarks Civile Hundeførerforening, Danmarks JordbrugsForskning (Forskningscenter Foulum), Danmarks Jægerforbund, Dansk Arbejdsgiverforening (DA), Dansk Breton Klub, Dansk Hunderegister, Dansk Industri, Dansk Jagthunde Udvalg, Dansk Kennel Klub, Dansk Pelsdyravlerforening, Dansk Pelsgrossistforening, Dansk Racehunde Union, Dansk Ruhår Klub, Dansk Vizla Klub, Dansk Zoologisk Konservatorforening, Dansk Hundeejeres Landsforening, Den Danske Dommerforening, Den Danske Dyrlægeforening, Den Danske Hundeforening, Den Kgl.
Veterinær- og Landbohøjskole (KVL), Det Dyreetiske Råd, Det Veterinære Sundhedsråd, Dommerfuldmægtigforeningen, Dyrefondet, Dyrenes Beskyttelse, Dyreværnsforeningen Freja, Dyreværnsrådet, Dyreværnsorganisationernes Samarbejdsudvalg (DoSu), Forbrugerrådet, Foreningen af Offentlige Anklagere, Fællesrepræsentationen for Specialklubber for Stående Jagthunde i Danmark, Færøernes Landsstyre, Fødevarestyrelsen, Grønlands Hjemmestyre, HTS-A Arbejdsgiver- og Erhvervsorganisationen, HTS-I Interesseorganisationen, Inges Kattehjem, Klubben for Field Trial Spaniels, Kommunernes Landsforening, Korthaarklubben, Landbrugsraadet, Miljøministeriet, Ministeriet for Familie- og Forbrugeranliggender, Ministeriet for Fødevarer, Landbrug og Fiskeri, Naturhistorisk Museum, Politiforbundet i Danmark, Rigsadvokaten, Rigspolitichefen, Scandinavian Cat Protection Society, Fagligt Fælles Forbund 3F, Vildtforvaltningsrådet, WSPA, Zoologisk Institut, Zoologisk Museum København og Økonomi- og Erhvervsministeriet.
Samlet vurdering af lovforslagets konsekvenser Bemærkninger til lovforslagets enkelte bestemmelser Til § 1 Til § 2 Bilag 1 Lovforslaget sammenholdt med gældende lov Bilag 2 EUROPA-PARLAMENTETS OG RÅDETS FORORDNING (EF) Nr.1523/2007af 11. december 2007om forbud mod markedsføring og indførsel i og udførsel fra Fællesskabet af pelsskind fra hunde og katte samt produkter, hvori sådanne pelsskind indgår(EØS-relevant tekst) EUROPA-PARLAMENTET OG RÅDET FOR DEN EUROPÆISKE UNION HAR  under henvisning til traktaten om oprettelse af Det Europæiske Fællesskab, særlig artikel 95 og 133, under henvisning til forslag fra Kommissionen, under henvisning til udtalelse fra Det Europæiske Økonomiske og Sociale Udvalg, 1)efter proceduren i traktatens artikel 251, 2)og ud fra følgende betragtninger:
(1) EU's borgere betragter hunde og katte som kæledyr, og det er derfor ikke acceptabelt at anvende pelsskind fra hunde og katte samt produkter, hvori sådanne pelsskind indgår.
Der foreligger materiale, der viser, at der i Fællesskabet findes ikke-mærket pelsskind fra hunde og katte samt produkter, hvori sådanne pelsskind indgår.
Forbrugerne er derfor blevet bekymrede over, at de kan komme til at købe pelsskind fra hunde og katte samt produkter, hvori sådanne pelsskind indgår.
Den 18. december 2003 3)vedtog Europa-Parlamentet en erklæring, hvori det gav udtryk for sine betænkeligheder ved handel med sådanne skind og produkter og anmodede om, at der blev sat en stopper for den pågældende handel for at genoprette tilliden hos de europæiske forbrugere og detailhandlere.
På samlingerne i Rådet (landbrug og fiskeri) den 17. november 2003 og 30. maj 2005 blev det også fremhævet, at det er nødvendigt snarest muligt at vedtage regler om handel med hunde- og katteskind samt produkter, hvori sådanne skind indgår.
(2) Det bør præciseres, at kun pelsskind fra husdyrarter af hunde og katte bør omfattes af denne forordning.
Da det imidlertid ikke er videnskabeligt muligt at skelne pelsskind fra husdyrkatte fra pelsskind fra andre underarter af katte, der ikke er husdyr, bør definitionen af kat som »felis silvestris«, hvori også indgår underarter af katte, der ikke er husdyr, anvendes i denne forordning.
 (3) For at imødegå forbrugernes bekymringer har flere medlemsstater indført lovgivning, der skal forhindre produktion og markedsføring af pelsskind fra hunde og katte.
(4) Der er indbyrdes forskelle mellem de bestemmelser, medlemsstaterne har indført om handel med, indførsel, produktion og mærkning af skind og skindprodukter, og som tager sigte på at undgå, at pelsskind fra hunde og katte markedsføres eller på anden vis anvendes i erhvervsmæssigt øjemed.
Nogle medlemsstater har indført et totalt forbud mod produktion af skind fra hunde og katte ved at forbyde opdræt eller aflivning af de pågældende dyr med henblik på skindproduktion, mens andre har indført restriktioner i produktionen og/eller indførslen af skind og produkter, hvori sådanne skind indgår.
Nogle medlemsstater har indført mærkningskrav.
Borgernes voksende opmærksomhed på problemet vil sandsynligvis få endnu flere medlemsstater til at vedtage yderligere restriktive foranstaltninger på nationalt plan.
(5) Visse pelsskindhandlere i EU har derfor indført en frivillig adfærdskodeks med henblik på at afholde sig fra handel med pelsskind fra hunde og katte samt produkter, hvori sådanne pelsskind indgår.
Denne adfærdskodeks har imidlertid vist sig ikke at være tilstrækkeligt til at hindre indførsel og salg af pelsskind fra hunde og katte, især når pelsskindhandlerne køber og sælger pelsskind, for hvilke den art, de stammer fra, ikke er angivet og heller ikke er let genkendelig, eller køber produkter, hvori sådanne pelsskind indgår, og pelsskindhandlerne risikerer derfor enten, at de pågældende produkter ikke kan handles lovligt i en eller flere medlemsstater, eller at handelen i en eller flere medlemsstater er pålagt yderligere krav, som skal forhindre, at der anvendes pelsskind fra hunde og katte.
(6) Forskellene mellem de nationale foranstaltninger vedrørende pelsskind fra hunde og katte udgør hindringer for handelen med pelsskind i almindelighed.
Foranstaltningerne hindrer det indre markeds funktion, eftersom forekomsten af forskellige retlige krav hæmmer produktionen af pelsskind i almindelighed og vanskeliggør den frie bevægelighed i Fællesskabet for pelsskind, der indføres eller fremstilles lovligt i Fællesskabet.
De forskellige retlige krav i de enkelte medlemsstater medfører yderligere byrder og omkostninger for pelsskindhandlere.
 (7) Offentligheden er desuden forvirret over den manglende ensartethed i de retlige krav i medlemsstaterne, hvilket i sig selv udgør en hindring for handelen.
 (8) Foranstaltningerne i denne forordning bør derfor harmonisere bestemmelserne i medlemsstaterne om forbud mod salg, udbud til salg og distribution af skind fra hunde og katte samt produkter, hvori sådanne skind indgår, og således forhindre forstyrrelser af det indre marked for alle andre lignende produkter.
 (9) For at afhjælpe den nuværende opsplitning af det indre marked er det nødvendigt at indføre harmonisering, idet det instrument, der er mest effektivt og stemmer bedst overens med proportionalitetsprincippet med hensyn til at modvirke de handelshindringer, der opstår som følge af forskellene i nationale krav, vil være et forbud mod markedsføring i samt indførsel i og udførsel fra Fællesskabet af pelsskind fra hunde og katte samt produkter, hvori sådanne pelsskind indgår.
 (10) Et mærkningskrav ville ikke være egnet til at nå det samme resultat, da det ville medføre en uforholdsmæssig stor byrde for beklædningsindustrien, herunder for erhvervsdrivende, der specialiserer sig i imiteret pelsskind, og være forbundet med uforholdsmæssigt store omkostninger, når pelsskind kun udgør en meget lille del af produktet.
(11) Der er ingen tradition for opdræt af hunde og katte til pelsskindproduktion i Fællesskabet, selv om der er set eksempler på, at der er fremstillet pelsskind fra hunde og katte.
Langt de fleste produkter af hunde- og kattepelsskind i Fællesskabet synes at stamme fra tredjelande.
For at være mere effektivt bør forbuddet mod samhandelen inden for Fællesskabet derfor suppleres med et forbud mod indførsel af de pågældende produkter i Fællesskabet.
Et sådant importforbud ville også imødekomme de betænkeligheder, som forbrugerne har ytret med hensyn til den mulige indførsel i Fællesskabet af pelsskind fra hunde og katte, særlig da der er flere forhold, der peger på, at de pågældende dyr holdes og aflives på en inhuman måde.
 (12) Et eksportforbud bør desuden sikre, at der ikke i Fællesskabet fremstilles pelsskind fra hunde og katte samt produkter, hvori sådanne pelsskind indgår, til udførsel.
(13) Det bør dog fastsættes, at det generelle forbud mod markedsføring, indførsel i og udførsel fra Fællesskabet af pelsskind fra hunde og katte samt produkter, hvori sådanne pelsskind indgår, kan fraviges i begrænset omfang.
Dette gælder pelsskind fra hunde og katte, der indføres og markedsføres til uddannelsesformål eller med henblik på udstopning.
(14) Ved Europa-Parlamentets og Rådets forordning (EF) nr. 1774/2002 4)fastsættes sundheds- og dyresundhedsbestemmelser for afsætning, indførsel og udførsel af animalske biprodukter, herunder hunde- og katteskind.
Det er derfor hensigtsmæssigt at afklare anvendelsesområdet for forordningen, som bør være den eneste gældende retsakt vedrørende markedsføring og indførsel eller udførsel af hunde- og kattepelsskind, herunder råskind, i alle etaper af produktionen.
Imidlertid bør nærværende forordning ikke have indvirkning på forpligtelserne i henhold til forordning (EF) nr. 1774/2002 vedrørende bortskaffelse af hunde- og katteskind af hensyn til beskyttelse af folkesundheden.
(15) Foranstaltninger, der har henblik på forbuddet mod anvendelse af katte og hunde til pelsskindproduktion, bør anvendes ensartet i hele Fællesskabet.
Hvilke metoder der i øjeblikket anvendes til at identificere pelsskind fra hunde og katte, f.eks.
DNA-analyse, mikroskopi og MALDI-TOF-massespektrometri, varierer imidlertid fra medlemsstat til medlemsstat.
Oplysningerne om de pågældende metoder bør stilles til rådighed for Kommissionen, så de retshåndhævende organer løbende holdes underrettet om nye udviklinger på området, og det kan vurderes, om der bør stilles krav om anvendelse af en ensartet metode.
(16) De nødvendige foranstaltninger til gennemførelse af denne forordning bør vedtages i overensstemmelse med Rådets afgørelse 1999/468/EF af 28. juni 1999 om fastsættelse af de nærmere vilkår for udøvelsen af de gennemførelsesbeføjelser, der tillægges Kommissionen. 5)(17) Kommissionen bør navnlig tillægges beføjelse til at udvikle analysemetoder til at identificere, hvilken art pelsskindet stammer fra, og undtagelsesvis vedtage foranstaltninger, som gør det muligt at fravige forbuddet i denne forordning.
Da der er tale om generelle foranstaltninger, der har til formål at ændre ikke-væsentlige bestemmelser i denne forordning, herunder ved at supplere den med nye ikke-væsentlige bestemmelser, skal de vedtages efter forskriftsproceduren med kontrol i artikel 5a i afgørelse 1999/468/EF.
(18) Medlemsstaterne bør fastsætte regler for, hvilke sanktioner der skal anvendes ved overtrædelse af denne forordnings bestemmelser, og sikre, at de iværksættes.
Sanktionerne bør være effektive, stå i rimeligt forhold til overtrædelsen og have afskrækkende virkning.
Navnlig bør medlemsstater, som beslaglægger leverancer af pelsskind fra hunde og katte, vedtage love, der giver mulighed for konfiskation og destruktion af sådanne leverancer og til suspension eller tilbagekaldelse af de pågældende næringsdrivendes import- eller eksportlicenser.
Medlemsstaterne bør tilskyndes til at anvende strafferetlige sanktioner, hvis denne mulighed eksisterer i national ret.
(19) Målet med denne forordning, nemlig fjernelse af hindringer for det indre markeds funktion ved på fællesskabsplan at harmonisere de nationale forbud angående handel med pelsskind fra hunde og katte samt produkter, hvori sådanne pelsskind indgår, kan ikke i tilstrækkelig grad opfyldes af medlemsstaterne og kan derfor bedre nås på fællesskabsplan; Fællesskabet kan derfor træffe foranstaltninger i overensstemmelse med subsidiaritetsprincippet, jf. traktatens artikel 5. I overensstemmelse med proportionalitetsprincippet, jf. nævnte artikel, går denne forordning ikke ud over, hvad der er nødvendigt for at nå dette mål - UDSTEDT FØLGENDE FORORDNING:
Artikel 1 Formål Formålet med denne forordning er at forbyde markedsføring og indførsel i eller udførsel fra Fællesskabet af hunde- og kattepelsskind samt produkter, hvori sådanne pelsskind indgår, med henblik på at fjerne hindringer for det indre markeds funktion og genoprette forbrugernes tillid til, at de pelsskindprodukter, som de køber, ikke indeholder hunde- og kattepelsskind.
Artikel 2 Definitioner I denne forordning forstås ved:
1) »kat«: dyr af arten felis silvestris 2) »hund«: dyr af underarten canis lupus familiaris 3) »markedsføring«: besiddelse af hunde- og/eller kattepelsskind eller et produkt, hvori sådanne pelsskind indgår, med henblik på salg, herunder udbud til salg, salg og distribution 4) »indførsel«: overgang til fri omsætning, som defineret i artikel 79 i Rådets forordning (EØF) nr. 2913/92 af 12. oktober 1992 om indførelse af en EF-toldkodeks, 6)med undtagelse af indførsel i ikke-erhvervsmæssigt øjemed, som defineret i artikel 45, stk. 2, litra b) i Rådets forordning (EØF) nr. 918/83 af 28. marts 1983 om en fællesskabsordning vedrørende fritagelse for import- og eksportafgifter 7) 5) »udførsel«: procedure for udførsel, der giver mulighed for, at en fællesskabsvare føres ud af Fællesskabets toldområde, som defineret i artikel 161 i forordning (EØF) nr. 2913/92.
Artikel 3 Forbud Markedsføring og indførsel i eller udførsel fra Fællesskabet af pelsskind fra hunde og katte samt produkter, hvori sådanne pelsskind indgår, er forbudt.
Artikel 4 Fravigelser Uanset artikel 3 kan Kommissionen undtagelsesvis vedtage foranstaltninger, der tillader at markedsføre, indføre eller udføre pelsskind fra hunde og katte eller produkter, hvori sådanne pelsskind indgår, til uddannelsesformål eller med henblik på udstopning.
Disse foranstaltninger, der har til formål at ændre ikke-væsentlige bestemmelser i forordningen, og som fastsætter de nærmere vilkår for en sådan fravigelse, vedtages efter forskriftsproceduren med kontrol i artikel 6, stk. 2.
Artikel 5 Metoder til at identificere, hvilken art pelsskindet stammer fra Medlemsstaterne underretter senest den 31. december 2008 og derefter hver gang, en ny udvikling gør det påkrævet, Kommissionen om, hvilke analysemetoder de anvender til at identificere, hvilken art pelsskindet stammer fra.
 Kommissionen kan vedtage foranstaltninger, der har til formål at ændre ikke-væsentlige bestemmelser i nærværende forordning ved at supplere den, og som fastsætter analysemetoder, der anvendes til at identificere, hvilken art pelsskindet stammer fra, skal vedtages efter forskriftsproceduren med kontrol i artikel 6, stk. 2, og opføres i et bilag til forordningen.
Artikel 6 Udvalgsprocedure 1) Kommissionen bistås af Den Stående Komité for Fødevarekæden og Dyresundhed, der er nedsat ved artikel 58, stk. 1, i Europa-Parlamentets og Rådets forordning (EF) nr. 178/2002 af 28. januar 2002 om generelle principper og krav i fødevarelovgivningen, om oprettelse af Den Europæiske Fødevaresikkerhedsautoritet og om procedurer vedrørende fødevaresikkerhed. 8) 2) Når der henvises til dette stykke, anvendes artikel 5a, stk. 1-4, og artikel 7 i afgørelse 1999/468/EF, jf. dennes artikel 8.
Artikel 7 Rapportering Medlemsstaterne aflægger rapport til Kommissionen om deres indsats til håndhævelse af denne forordning.
 Senest den 31. december 2010 aflægger Kommissionen rapport til Europa-Parlamentet og Rådet om gennemførelsen af forordningen, herunder om toldaktiviteter i forbindelse hermed.
 Kommissionens rapport offentliggøres.
Artikel 8 Sanktioner Medlemsstaterne fastsætter regler for, hvilke sanktioner der skal anvendes ved overtrædelse af nærværende forordning, og træffer alle nødvendige foranstaltninger for at sikre, at de iværksættes.
Sanktionerne skal være effektive, stå i rimeligt forhold til overtrædelsen og have afskrækkende virkning.
Medlemsstaterne giver Kommissionen meddelelse om disse bestemmelser senest den 31. december 2008 og underretter den hurtigst muligt om alle senere ændringer, der berører dem.
Artikel 9 Ikrafttræden og anvendelse Denne forordning træder i kraft på tyvendedagen efter offentliggørelsen i Den Europæiske Unions Tidende.
 Den anvendes fra den 31. december 2008.
 Denne forordning er bindende i alle enkeltheder og gælder umiddelbart i hver medlemsstat.
 1) EUT C 168 af 20.7.2007, s. 42.
 2) Europa-Parlamentets udtalelse af 19.6.2007 (endnu ikke offentliggjort i EUT) og Rådets afgørelse af.
 3) EUT C 91 E af 15.4.2004, s. 695.
 4) EFT L 273 af 10.10.2002, s. 1. Senest ændret ved Kommissionens forordning (EF) nr. 829/2007 (EUT L 191 af 21.7.2007, s. 1).
 5) EFT L 184 af 17.7.1999, s. 23. Ændret ved afgørelse 2006/512/EF (EUT L 200 af 22.7.2006, s. 11).
 6) EFT L 302 af 19.10.1992, s. 1. Senest ændret ved forordning (EF) nr. 1791/2006 (EUT L 363 af 20.12.206, s. 1).
 7) EFT L 105 af 23.4.1983, s. 1. Senest ændret ved tiltrædelsesakten af 2003.
 8) EUT L 31 af 1.2.2002, s. 1. Senest ændret ved Kommissionens forordning (EF) nr. 575/2006 (EUT L 100 af 8.4.2006, s. 3).
