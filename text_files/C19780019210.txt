(Til samtlige amtsråd og  

 kommunalbestyrelser samt hovedstadsrådet) Under folketingets behandling i februar 1978 af et af medlemmer af Venstre  

 fremsat forslag til folketingsbeslutning, der opfordrer regeringen til at  

 udarbejde regler om behandlingsterminer, svarfrister og underretningspligt  

 for offentlige myndigheders behandling af henvendelser, klager m.v. inden for  

 visse kategorier, udtalte justitsministeren, at spørgsmålet om indførelse af  

 svarfrister m.v. efter regeringens opfattelse ikke bør løses isoleret, men  

 indgå i de overvejelser, der finder sted, om gennemførelse af en  

 forvaltningsprocesreform.
Samtidig gav justitsministeren på regeringens vegne  

 tilsagn om, at statsministeriet ville indskærpe sin tidligere til samtlige  

 ministerier og styrelser udsendte cirkulæreskrivelse om underretning af  

 ansøgere og klagere, mår behandlingen af de pågældende sager trækker ud, og  

 at indenrigsministeriet på tilsvarende vis ville henstille til kommunerne at  

 følge disse retningslinjer.
 I overensstemmelse hermed har statsministeriet i skrivelse af 11.  

 september 1978 til samtlige øvrige ministerier henstillet, at der, når  

 behandlingen af en sag trækker ud, gives vedkommende ansøger eller klager  

 oplysning om, hvorpå sagens behandling beror, og så vidt muligt om, hvornår  

 afgørelsen vil foreligge, samt at erindringsskrivelser fra ansøgere og  

 klagere i almindelighed besvares omgående med oplysninger som de nævnte.
 I denne anledning henstiller indenrigsministeriet til samtlige amtsråd og  

 kommunalbestyrelser samt hovedstadsrådet at følge de samme retningslinier ved  

 sagsbehandlingen.
