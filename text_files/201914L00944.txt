Betænkning afgivet af Indfødsretsudvalget den 11. juni 2020 Betænkning over Forslag til lov om indfødsrets meddelelse [af udlændinge- og integrationsministeren (Mattias Tesfaye)]:
1. Ændringsforslag Der er stillet 12 ændringsforslag til lovforslaget.
Udlændinge- og integrationsministeren har stillet ændringsforslag nr. 2-4 og 6-11. Det Konservative Folkpartis medlem af udvalget har stillet ændringsforslag nr. 1. Venstres medlemmer af udvalget har stillet ændringsforslag nr. 5 og 12.
2. Indstillinger Et mindretal i udvalget (S) indstiller lovforslaget til vedtagelse med de af ministeren stillede ændringsforslag.
Et andet mindretal i udvalget (V) indstiller lovforslaget til vedtagelse med de under nr. 2-12 stillede ændringsforslag.
Mindretallet vil stemme imod ændringsforslag nr. 1.
Et tredje mindretal i udvalget (RV, SF og EL) indstiller lovforslaget til vedtagelse med de under nr. 2-4 stillede ændringsforslag.
Mindretallet vil stemme imod ændringsforslag nr. 1 og 5-12.
Et fjerde mindretal i udvalget (DF og NB) vil stemme for ændringsforslaget om deling af lovforslaget.
Såfremt lovforslaget ikke bliver delt, indstiller mindretallet lovforslaget til forkastelse ved 3. behandling.
Mindretallet vil stemme for de under nr. 2-12 stillede ændringsforslag.
Et femte mindretal i udvalget (KF) vil stemme for ændringsforslaget om deling af lovforslaget.
Såfremt lovforslaget ikke bliver delt, indstiller mindretallet lovforslaget til vedtagelse ved 3. behandling, og mindretallet vil stemme for de under nr. 2-12 stillede ændringsforslag.
 Liberal Alliance, Alternativet, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Venstre Venstres medlemmer af udvalget mener, at det at deltage i en grundlovsceremoni og trykke en kommunal repræsentant i hånden er en vigtig forudsætning for at kunne blive dansk statsborger.
Det er et signal om, at man har taget Danmark og de danske værdier, herunder ligestilling, til sig.
Derfor mener V ikke, at håndtrykskravet skal suspenderes ved dette lovforslag.
Dansk Folkeparti Dansk Folkepartis medlemmer af udvalget mener, at der i den nære fortid er blevet givet alt for mange statsborgerskaber til personer, der ikke ønsker at eller kan blive danske.
Det drejer sig først fremmest om et stort antal personer fra Mellemøsten og Asien med muslimsk baggrund, der aldrig burde have haft dansk statsborgerskab.
Det var en fatal fejl, som vi kommer til at lide under i mange år.
I DF har vi stemt nej til langt de fleste love om indfødsrets meddelelse, som partiet er blevet præsenteret for, og DF har gang på gang skærpet kravene til at få indfødsret.
Det har forbedret situationen betydeligt.
Før fik man nærmest udleveret statsborgerskab uden modkrav.
I dag skal man trods alt leve op til en række krav, der gør det langt mere sandsynligt, at de personer, der modtager statsborgerskab, faktisk er blevet danske eller ønsker at blive det.
Men vi er ikke i mål.
Der er stadig alt for mange, der får statsborgerskab, og reglerne er ikke skrappe nok.
DF mener, at man bør indskrænke tildelingen af indfødsret til folk, der på alle måder ønsker at assimilere sig, og folk, der gifter sig med en dansker, og kræve, at folk har boet her i 20 år, før statsborgerskab kan komme på tale.
Der bør heller ikke gives mere end maksimalt 1.000 statsborgerskaber om året.
Med dette lovforslag er der 1.861 personer, der får statsborgerskab.
Og det er kun den ene af to love i 2020. DF stemmer derfor imod lovforslaget.
Det Konservative Folkeparti Det Konservative Folkepartis medlem af udvalget bemærker, at regeringen med nærværende lovforslag ønsker at suspendere kravet vedrørende håndtryk ved grundlovsceremonier i forbindelse med udlændinges erhvervelse af dansk statsborgerskab.
Dette skyldes den aktuelle situation vedrørende coronavirus, hvor det i øjeblikket er sundhedsmyndighedernes anbefaling, at man ikke giver hånd.
Suspenderingen af håndtrykskravet ved grundlovsceremonier omfatter både ansøgere af dansk statsborgerskab nævnt i det tidligere vedtagne lovforslag L 41 og nærværende lovforslag.
Det Konservative Folkeparti er af den opfattelse, at det er for tidligt i den aktuelle situation med coronavirus, hvis man allerede på nuværende tidspunkt suspenderer kravet om håndtryk.
I stedet ønsker KF, at man vurderer den aktuelle situation vedrørende coronavirus ved næste lovforslag om indfødsrets meddelelse.
Vurderingen skal bero på sundhedsmyndighedernes anbefalinger på dette tidspunkt.
Fraråder sundhedsmyndighederne fortsat, at man giver hånd på dette tidspunkt, er KF indforstået med, at man suspenderer kravet om håndtryk for ansøgere, der fremgår af det tidligere vedtagne lovforslag L 41 og nærværende lovforslag.
KF mener, at det er ude af proportioner, hvis man suspenderer kravet vedrørende håndtryk ved grundlovsceremonier permanent grundet situationen med coronavirus, uden at en løbende vurdering tages i betragtning.
I denne særlige situation, som Danmark og resten af verden står i, er det om noget nødvendigt med en løbende vurdering.
Dette gælder især, når man ønsker at suspendere en regel, som skal sikre overholdelse af en helt almindelig dansk skik, når man som udlænding ønsker at opnå det kæmpe privilegie, som det er at blive dansk statsborger.
Nye Borgerlige Nye Borgerliges medlemmer af udvalget mener, at politikerne har uddelt alt for mange danske statsborgerskaber til udlændinge, der aldrig burde have haft det.
At få dansk statsborgerskab er en stor gave, der skal værnes om.
Derfor bør dansk statsborgerskab ikke gives til indvandrere og efterkommere af indvandrere fra muslimske lande, da der er statistisk belæg for, at indvandrere og deres efterkommere langt oftere end danskere begår kriminalitet, når de kommer hertil.
 NB mener, at lovforslaget giver statsborgerskab til alt for mange udlændinge, og at det er uholdbart, at alle ansøgere er samlet i det samme lovforslag, da det umuliggør den nødvendige differentiering.
 NB kan ikke stemme for dansk statsborgerskab til en eneste ansøger på lovforslaget, da alle ansøgerne er samlet på samme lovforslag uanset oprindelsesland.
4. Ændringsforslag med bemærkninger Ændringsforslag a Ændringsforslag om deling af lovforslaget Af et mindretal (KF), tiltrådt af et mindretal (DF og NB):
 1) Lovforslaget deles i to lovforslag med følgende titler og indhold:
 A. »Forslag til lov om indfødsrets meddelelse« omfattende §§ 1 og 2, § 3, stk. 1, nr. 1-255, 257-278, 280-286, 288-322, 324-373, 375-543, 545-685, 687-917, 919-930, 932-1237, 1239-1261, 1263-1473, 1475-1511, 1513-1624, 1626-1685 og 1687-1861, § 3, stk. 2-4, og §§ 4 og 5.
 B. »Forslag til lov om indfødsrets meddelelse til visse personer« omfattende § 3, stk. 1, nr. 256, 279, 287, 323, 374, 544, 686, 918, 931, 1238, 1262, 1474, 1512, 1625 og 1686, § 3, stk. 2-4, og § 5.
[Forslag om deling af lovforslaget] b Ændringsforslag til det udelte lovforslag Til § 1 Af udlændinge- og integrationsministeren, tiltrådt af et flertal (S, V, RV, SF og EL):
 2) Efter nr. 32 indsættes som nyt nummer:
»32 A)  Gisela Charlotte Agnes Daetz, Flensborg i Forbundsrepublikken Tyskland.« [Optagelse af person] 3) I nr. 58 ændres »Hampshire« til: »Fleet«.
[Korrektion] 4) I nr. 70 ændres »Den Sydafrikanske Republik« til: »Republikken Sydafrika«.
[Korrektion] Til § 3 Af et mindretal (V):
 5) I stk. 1 indsættes efter »demokrati«: », og udveksler et håndtryk med en eller flere repræsentanter for kommunalbestyrelsen«.
[Indførelse af krav om håndtryk] Af udlændinge- og integrationsministeren, tiltrådt af et flertal (S og V):
 6) Nr. 301 udgår.
[Udtagelse af person] 7) Nr. 430 udgår.
[Udtagelse af person] 8) Nr. 927 udgår.
[Udtagelse af person] 9) Nr. 1114 udgår.
[Udtagelse af person] 10) Nr. 1322 udgår.
[Udtagelse af person] 11) Nr. 1846 udgår.
[Udtagelse af person] Til § 4 Af et mindretal (V):
 12) Paragraffen udgår.
[Regler om suspension af håndtrykskrav udgår] Bemærkninger Til nr. 1 Det foreslås at dele lovforslaget op i to lovforslag.
Det ene lovforslag (A) indeholder alle de bestemmelser, der fremgår af det oprindelige lovforslag, bortset fra en mindre gruppe personer, der er optaget på det oprindelige lovforslag.
Denne mindre gruppe af personer fremgår af det andet lovforslag (B).
Til nr. 2 Ansøgeren, som foreslås indsat som nr. 32 A, er behandlet efter retningslinjerne i cirkulæreskrivelse nr. 9779 af 14. september 2018 om naturalisation.
Ansøgeren foreslås optaget under lovforslagets § 1 som nyt nr. 32 A.
Til nr. 3 Ændringsforslaget vedrører en korrektion, som følge af at der i det fremsatte lovforslag er angivet forkerte bopælsoplysninger for ansøger.
Ansøgers bopælsby ændres med forslaget til Fleet.
Til nr. 4 Ændringsforslaget vedrører en korrektion, som følge af at der i det fremsatte lovforslag er angivet forkerte bopælsoplysninger for ansøger.
Ansøgers bopælsland ændres med forslaget til Republikken Sydafrika.
Til nr. 5 Med ændringsforslaget foreslås det at indføre et krav om, at ansøger som betingelse for erhvervelse af dansk indfødsret i forbindelse med deltagelse i en grundlovsceremoni skal udveksle et håndtryk med en eller flere repræsentanter for kommunalbestyrelsen.
Kravet om håndtryk er tilsvarende blevet stillet over for de ansøgere, der har fået deres ansøgning om dansk indfødsret behandlet efter cirkulæreskrivelse nr. 9779 af 14. september 2018, og som har været optaget på love om indfødsrets meddelelse siden ikrafttræden af denne cirkulæreskrivelse.
Til nr. 6 Ansøgeren under nr. 301 er behandlet efter retningslinjerne i cirkulæreskrivelse nr. 9779 af 14. september 2018 om naturalisation.
Ansøgeren foreslås udtaget af lovforslagets § 3, da den pågældende ikke længere opfylder retningslinjerne for naturalisation.
Til nr. 7 Ansøgeren under nr. 430 er behandlet efter retningslinjerne i cirkulæreskrivelse nr. 9779 af 14. september 2018 om naturalisation.
Ansøgeren foreslås udtaget af lovforslagets § 3, da den pågældende ikke længere opfylder retningslinjerne for naturalisation.
Til nr. 8 Ansøgeren under nr. 927 er behandlet efter retningslinjerne i cirkulæreskrivelse nr. 9779 af 14. september 2018 om naturalisation.
Ansøgeren foreslås udtaget af lovforslagets § 3, da den pågældende ikke længere opfylder retningslinjerne for naturalisation.
Til nr. 9 Ansøgeren under nr. 1114 er behandlet efter retningslinjerne i cirkulæreskrivelse nr. 9779 af 14. september 2018 om naturalisation.
Ansøgeren foreslås udtaget af lovforslagets § 3, da den pågældende ikke længere opfylder retningslinjerne for naturalisation.
Til nr. 10 Ansøgeren under nr. 1322 er behandlet efter retningslinjerne i cirkulæreskrivelse nr. 9779 af 14. september 2018 om naturalisation.
Ansøgeren foreslås udtaget af lovforslagets § 3, da den pågældende ikke længere opfylder retningslinjerne for naturalisation.
Til nr. 11 Ansøgeren under nr. 1846 er behandlet efter retningslinjerne i cirkulæreskrivelse nr. 9779 af 14. september 2018 om naturalisation.
Ansøgeren foreslås udtaget af lovforslagets § 3, da den pågældende ikke længere opfylder retningslinjerne for naturalisation.
Til nr. 12 Med ændringsforslaget foreslås det, at den forslåede suspension af kravet om håndtryk for de personer, som er omfattet af § 3, stk. 1, i lov nr. 1553 af 27. december 2019 om indfødsrets meddelelse, og som endnu ikke har deltaget i en grundlovsceremoni, udgår.
5. Udvalgsarbejdet Lovforslaget blev fremsat den 23. april 2020 og var til 1. behandling den 5. maj 2020. Lovforslaget blev efter 1. behandling henvist til behandling i Indfødsretsudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 1 møde.
Bilag Under udvalgsarbejdet er der omdelt 12 bilag på lovforslaget.
Skriftlige henvendelser Udvalget har under udvalgsarbejdet modtaget 1 skriftlig henvendelse om lovforslaget.
Spørgsmål Udvalget har under udvalgsarbejdet stillet 9 spørgsmål til udlændinge- og integrationsministeren til skriftlig besvarelse, som ministeren har besvaret.
Birgitte Vind (S) Camilla Fabricius (S) Lars Aslan Rasmussen (S) Malte Larsen (S) Rasmus Stoklund (S) Rasmus Horn Langhoff (S) Nils Sjøberg (RV) Halime Oguz (SF) Peder Hvelplund (EL) Jan E.
Jørgensen (V) nfmd.
Morten Dahlin (V) Kim Valentin (V) Martin Geertsen (V) Marie Krarup (DF) fmd.
Morten Messerschmidt (DF) Marcus Knuth (KF) Mette Thiesen (NB) Liberal Alliance, Alternativet, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
