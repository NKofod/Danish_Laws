Skriftlig fremsættelse (6. oktober 2016) Forsvarsministeren (Peter Christensen):
 Herved tillader jeg mig for Folketinget at fremsætte:
Forslag til lov om ændring af hjemmeværnsloven (Nedlæggelse af Marinehjemmeværnsinspektoratet og Flyverhjemmeværnsinspektoratet) (Lovforslag nr.
L 35) Det fremgår af aftale om forsvarets ordning for perioden 2013 til 2017, at der i forligsperioden skal gennemføres en budgetanalyse af hjemmeværnet.
Det blev i forlængelse af den gennemførte budgetanalyse besluttet, at der skulle nedsættes en arbejdsgruppe med det formål at omdanne budgetanalysen til konkrete tiltag.
Arbejdsgruppen færdiggjorde i marts 2016 sin rapport om »Omstilling og udvikling af Hjemmeværnet«.
Rapporten indeholder bl.a. en anbefaling om, at Hjemmeværnets værnsgrensstruktur forenkles ved, at Marinehjemmeværnet og Flyverhjemmeværnet udskilles af Hjemmeværnskommandoen og oprettes som selvstændige myndigheder, og at Marinehjemmeværnsinspektoratet og Flyverhjemmeværnsinspektoratet nedlægges.
På et møde i forsvarsforligskredsen i marts 2016 var der enighed om at følge denne anbefaling.
 Formålet med lovforslaget er at bringe hjemmeværnsloven i overensstemmelse med ovennævnte beslutning om at nedlægge de to inspektorater.
Med lovforslaget foreslås det derfor, at Marinehjemmeværnsinspektoratet og Flyverhjemmeværnsinspektoratet nedlægges.
Inspektoraternes opgaver vil fremadrettet blive løst af henholdsvis Marinehjemmeværnet og Flyverhjemmeværnet.
 Det foreslås, at lovforslaget træder i kraft den 1. januar 2017.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
