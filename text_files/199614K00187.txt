Nr BTL 187 Betænkning over Forslag til lov om ændring af lov om social bistand (Fast  

 kontaktperson for børn og unge)   

 Nr L 187 1996-97, 1. samling Afgivet af Socialudvalget Afgivet: 19970417 Udvalget har behandlet lovforslaget i nogle møder og har herunder stillet spørgsmål til socialministeren, som denne har besvaret skriftligt.
 Udvalgets spørgsmål og socialministerens svar herpå er optrykt som bilag  

 til betænkningen.
 Herefter indstiller udvalget lovforslaget til vedtagelse  

 uændret.
 Et mindretal (Enhedslistens medlem af udvalget) udtaler, at mindretallet  

 henholder sig til, at ministeren i et svar til udvalget har understreget, at  

 »Den faste kontaktperson skal således i modsætning til den personlige  

 rådgiver forholde sig til barnets eller den unges totale situation på linje  

 med, hvad der normalt ville være forældrenes opgave.« Mindretallet  

 finder det tilfredsstillende, at man på den måde lægger vægten på den  

 helhedsorienterede indsats.
Men mindretallet vil understrege, at der er problemer med de økonomiske  

 aflønningsforhold og frikøbsordninger for disse kontaktpersoner.
Dette  

 fremgår også af et svar, som ministeren har givet udvalget.
Jørn Pedersen (S) Else Marie Mortensen (S) Jan Petersen (S) Peder Sass (S)  

 Grete Schødts (S) Villy Søvndal (SF) fmd.
Dorit Myltoft (RV) Bruno Jerup  

 (EL) Sonja Albrink (CD) Erik Larsen (V) Else Winther Andersen (V) Flemming  

 Oppfeldt (V) Lars Løkke Rasmussen (V) Karen Højte Jensen (KF) Jens Jørgensen  

 (KF) Lene Espersen (KF) Tom Behnke (FP) nfmd.
Dansk Folkeparti havde ikke  

 medlemmer i udvalget.
Bilag Udvalgets spørgsmål til socialministeren og dennes svar herpå Spørgsmål nr. 1:
 Ministeren bedes redegøre for forskellen på en personlig rådgiver og en  

 fast kontaktperson, herunder om intentionerne i lovforslaget kan indeholdes i  

 den nuværende bestemmelse vedrørende personlig rådgiver.
 Svar:
 En personlig rådgiver kan udpeges for børn og unge, som skønnes at have  

 behov for vejledning og rådgivning, f.eks. arbejde, uddannelse, fritid eller  

 som led i et vilkår for tiltalefrafald.
 De områder, hvor barnet eller den unge skønnes at have behov for en  

 rådgivning, og som rådgivningen derfor særlig skal rette sig mod i det  

 konkrete tilfælde, vil fremgå af den undersøgelse af barnets eller den unges  

 forhold, som altid skal foretages forud for en beslutning om iværksættelse af  

 foranstaltninger efter bistandslovens § 33.
 Den personlige rådgivers opgave er således at vejlede og rådgive om en  

 række praktiske forhold, der skønnes at kunne støtte barnet eller den unge i  

 opvæksten og/eller med hensyn til de fremtidige leve- og arbejdsvilkår.
Det kan oplyses, at i tidligere vejledninger om udpegning af en personlig  

 rådgiver er det anført, at der skal beskikkes personer med særlige  

 forudsætninger for et sådant arbejde.
Endvidere at det må anses for  

 hensigtsmæssigt, at personlig rådgivning varetages af personer med fast  

 tilknytning til social- og sundhedsforvaltningen, og at rådgiverne bør have  

 kontakt med de andre sagsbehandlere.
 En fast kontaktperson kan udpeges for børn og unge, som skønnes at have  

 behov for en fast voksenkontakt, som forældrene ikke anses at kunne opfylde.
Den faste kontaktpersons opgave er således at yde en støtte på det nært  

 personlige plan ved at være til rådighed, når barnet eller den unge har brug  

 for en voksen til at læsse bekymringer over på, tale med, blive opmuntret af,  

 og som samtidig kan stille krav til og korrigere eller om nødvendigt stoppe  

 barnet eller den unge, når der udvises en uacceptabel adfærd.
Den faste  

 kontaktperson skal således i modsætning til den pesonlige rådgiver forholde  

 sig til barnets eller den unges totale situation på linje med, hvad der  

 normalt ville være forældrenes opgave.
 De særlige forudsætninger for de personer, der udpeges til faste  

 kontaktpersoner, er derfor også, at der eksisterer et tillidsforhold mellem  

 barnet/den unge og den voksne, eller at et sådant tillidsforhold bedømmes  

 meget hurtigt at kunne etableres.
 Efter Socialministeriets opfattelse er der så stor forskel på opgaverne  

 for henholdsvis en personlig rådgiver og en fast kontaktperson og på de  

 personer, der må anses for bedst egnede til at løse disse opgaver, at  

 intentionerne i lovforslaget ikke kan indeholdes i den nuværende bestemmelse  

 vedrørende personlig rådgiver.
 Spørgsmål 2:
 Ministeren bedes oplyse, hvorledes ministeren vil sikre, at den  

 arbejdsgiver, som kontaktpersonen er ansat hos, vil acceptere, at en fast  

 kontaktperson skal have delvis orlov fra sit arbejde for at passe sit  

 kontaktpersonhverv.
 Svar:
Jeg må oplyse, at jeg som socialminister ikke i henhold til bistandslovens  

 regler har nogen mulighed for at gå ind i, hvorledes kommunerne rekrutterer  

 de medarbejdere, der må ansættes, for at en kommunalt besluttet  

 foranstaltning for børn og unge vil kunne iværksættes.
Det gælder såvel de  

 eksisterende foranstaltninger som den foreslåede nye foranstaltning.
 Frikøb af en kontaktperson i en periode er nævnt som et yderpunkt i den  

 skala over intensiteten af voksenkontakt, som kan tænkes opstillet efter  

 størrelsen af barnets eller den unges behov herfor.
 Hvor ofte der i praksis måtte blive behov for et frikøb af en  

 kontaktperson i en periode, er vanskeligt at skønne over, men i de tilfælde,  

 hvor det vil blive anset for nødvendigt for, at formålet med støtten kan  

 opnås, må løsningen på eventuelle problemer i den anledning på tilsvarende  

 måde som vedrørende andre forhold ved foranstaltningen findes på lokalt plan.
