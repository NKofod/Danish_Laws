Særligt om forældelse i sager om seksuelle overgreb mod børn og unge mennesker, nævnets j.nr. 08-520-10801 N.j.nr. 08-520-10801 En 28-årig ansøger søgte om godtgørelse for tort som følge af seksuelle overgreb, som fandt sted, da han var omkring 10-11 år.
Nævnet meddelte efter en gennemgang af sagen afslag på ansøgningen.
Afgørelsen blev truffet allerede under hensyn til den tid, der var gået fra overgrebene fandt sted, og indtil ansøger anmeldte overgrebene til politiet.
Nævnet fandt således, at kravet var forældet efter 1908-loven.
Der var ikke oplyst omstændigheder, som gav nævnet grundlag for at anvende de særlige undtagelsesregler i forældelseslovens § 2 og § 3 om afbrydelse af forældelsesfristen.
Nævnet lagde i den forbindelse vægt på, at skadevolder nok erkendte overgrebene, men at han blev frifundet under straffesagen mod ham, fordi han på skadestidspunktet var under 15 år.
Endvidere påstod skadevolder under straffesagen frifindelse for erstatningskravet.
Nævnet lagde videre lagt vægt på, at ansøger ikke var i undskyldelig uvidenhed om sit krav.
Nævnet lagde også vægt på, at nævnet efter offererstatningslovens § 13 ikke kan behandle en ansøgning, der er indgivet over 2 år efter, at lovovertrædelsen er begået, medmindre der foreligger særlige grunde.
Imod anvendelse af de ovennævnte regler talte, at ansøger efter det oplyste på tidspunktet for overgrebene var omkring 10-11 år gammel (fra omkring september 1990 til omkring januar 1991). Han anmeldte imidlertid først krænkelserne til politiet i 2007 og dermed omkring 9 år efter, at han som 18-årig blev personlig myndig og omkring 17 år efter, at overgrebene fandt sted.
 Efter en samlet afvejning af ansøgers unge alder på gerningstidspunktet, den lange tid, der gik, før han indgav politianmeldelse i sagen, at skadevolder blev frifundet under straffesagen samt forældelsesreglerne i forældelseslovgivningen og offererstatningsloven, fandt nævnet ikke, at ansøger kunne tilkendes godtgørelse som følge af de overgreb, der fandt sted mod ham.
