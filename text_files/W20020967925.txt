 Ankenævnet gav medlemmet tilladelse til at drive virksomheden inden  

 for 200 timer pr. år samtidig med, at han fik efterløn.
 Begrundelsen for ankenævnets afgørelse var, at medlemmet  

 efter nævnets opfattelse havde sandsynliggjort, at hans  

 selvstændige bibeskæftigelse med regnskabsvirksomhed for 3  

 private klienter kunne drives inden for 200 timers-grænsen.
 Medlemmet havde oplyst, at hans regnskabsvirksomhed var af beskedent  

 omfang, idet det drejede sig om udarbejdelse af i alt 3 regnskaber for  

 klienter, som han havde kendt i en årrække, og at det  

 årlige tidsforbrug herved ville ligge på cirka 60-70 timer  

 fordelt med 15-25 timer pr. regnskab.
 Nævnet fandt, at disse oplysninger var udtryk for sådanne  

 ydre, objektive begrænsninger, der ikke nødvendiggjorde, at den  

 beskrevne regnskabsvirksomhed ville overskride det tilladte timetal.
 Ankenævnet ændrede således Arbejdsdirektoratets  

 afgørelse af 2. juli 2002.
Tilladelse til at videreføre  

 selvstændig virksomhed som bibeskæftigelse (revisor) i  

 efterlønsperioden inden for 200 timers-reglen Ankenævnet har behandlet Deres klage på møde den  

 ......november 2002.
Nævnet traf denne A F G Ø R E L S E De får tilladelse til at videreføre selvstændig  

 virksomhed med regnskabsvirksomhed for 3 private klienter i perioden med  

 efterløn efter 200 timers-reglen.
 Begrundelsen for ankenævnets afgørelse er, at De efter  

 nævnets opfattelse har sandsynliggjort, at Deres selvstændige  

 bibeskæftigelse med regnskabsvirksomhed for Deres 3 private klienter  

 kan drives inden for 200 timers-grænsen.
 Nævnet har noteret sig, at De har oplyst, at Deres  

 regnskabsvirksomhed er af beskedent omfang, idet det drejer sig om  

 udarbejdelse af i alt 3 regnskaber for klienter, som De har kendt i en  

 årrække, og at det årlige tidsforbrug herved vil ligge  

 på cirka 60-70 timer fordelt med 15-25 timer pr. regnskab.
 Nævnet finder, at disse oplysninger er udtryk for sådanne  

 ydre, objektive begrænsninger, der ikke nødvendiggør, at  

 den af Dem beskrevne regnskabsvirksomhed vil overskride det tilladte timetal.
 Ankenævnet ændrer således Arbejdsdirektoratets  

 afgørelse af 2. juli 2002, jf. arbejdsløshedsforsikringslovens  

 § 75 c, stk. 1, nr. 1, og stk. 6, nr. 1, samt § 5 i Arbejdsdirektoratets  

 bekendtgørelse nr. 351 af 16. maj 2001 om arbejde og indtægter  

 m.v. i efterlønsperioden (for medlemmer, som er fyldt 60 år  

 før 1. juli 1999). Sidstnævnte bestemmelse erstatter § 5 i  

 Direkto-ratet for Arbejdsløshedsforsikringens bekendtgørelse  

 nr. 565 af 22. juni 2000 om arbejde og indtæg-ter m.v. i  

 efterlønsperioden (for medlemmer, som er fyldt 60 år før  

 1. juli 1999). Begge bestemmel-ser er indholdsmæssigt identiske.
Med venlig hilsen Xxx De kan læse om afgørelsens faktiske og retlige grundlag  

 på de følgende sider.
Kopi til: A-kassen og Arbejdsdirektoratet + akter 1. Sagsforløb Arbejdsdirektoratet fremstillede sagen på denne måde:
 "Det fremgår af sagen, at De er fyldt 60 år den 17. november  

 1998, og at De ønsker at gå på efterløn pr. 1. juli  

 2002.
På skemaet om supplerende oplysninger om drift af selvstændig  

 virksomhed dateret den 4. april 2002 har De blandt andet oplyst, at virksomhedens branche er regnskab og skat, at virksomheden ejes og drives af Dem, at De normalt er beskæftiget i virksomheden i 2-5 timer pr.  

 uge, at Deres arbejdsopgaver i virksomheden er regnskabsudarbejdelse,  

 selvangivelse og skatteberegning, at De begyndte arbejde i virksomheden den 30. juni 1980, at der ikke er ansatte i virksomheden, og at De ikke tidligere har drevet virksomheden som Deres  

 hovedbeskæftigelse.
 A-kassen anmoder Dem i brev af den 15. maj 2002 om at uddybe oplysninger  

 omkring tidsforbruget i Deres virksomhed.
I Deres brev af den 4. juni 2002 oplyser De blandt andet, at der er tale om en virksomhed i stærkt begrænset  

 omfang, at den stille og roligt er under afvikling, at De udarbejder i alt 3 regnskaber (ikke revision) på  

 grundlag af indehaverens daglige bogføring og udarbejdelse af  

 selvangivelsen, at Deres klienter driver en mindre selvstændig virksomhed  

 uden medhjælp, at det årlige timetal ligger langt under 200 timer i alt,  

 snarere 60-70 timer, fordelt med 15-25 timer pr. regnskab, at arbejdet udføres i 2. kvartal, at De har kendt klienterne i en årrække, og at der ikke er nogen nytilgang.
 Deres a-kasse har den 11. juni 2002 indstillet til direktoratet, at De  

 får tilladelse inden for 200-timers-ordningen".
 Sekretariatet er enig i fremstillingen.
2. Arbejdsdirektoratets afgørelse Direktoratet traf den 2. juli 2002 denne afgørelse:
 "De får ikke tilladelse til at drive virksomheden inden for  

 200 timer pr. år samtidig med, at De får efterløn.
Begrundelse En modtager af efterløn kan som hovedregel ikke udøve  

 selvstændig virksomhed i perioden med efterløn.  

 Direktøren for Arbejdsdirektoratet kan dog undtagelsesvis tillade, at  

 et medlem udøver selvstændig virksomhed som  

 bibeskæftigelse i sammenlagt 200 timer inden for et kalenderår,  

 hvis virksomheden alene er baseret på medlemmets egen arbejdskraft, og  

 medlemmet har sandsynliggjort, at virksomheden ikke  

 nødvendiggør en samlet arbejdsindsats på mere end 200  

 timer om året.
Afgørelsen af, om der undtagelsesvis kan gives tilladelse til drift  

 af selvstændig virksomhed, træffes på grundlag af en  

 konkret vurdering af arbejdets omfang.
I praksis lægges der vægt  

 på, om virksom-heden er af en sådan art, at arbejdsmængden  

på forhånd kan defineres, og det findes sandsyn-liggjort,  

 at timegrænsen kan overholdes.
Det afgørende er, om  

 virksomhedens karakter i sig selv indebærer, at arbejdsmængden  

 på forhånd kan defineres til højst 200 timer.
Medlemmets  

 egen erklæring om f.eks. at ville føre regnskab med arbejdstiden  

 og påse, at timebegrænsningen over-holdes, er således  

 aldrig i sig selv nok til at anse kravet til sandsynliggørelse for  

 opfyldt.
Det kræves yderligere, at der foreligger nogle objektivt  

 konstaterbare forhold eller omstændigheder, der under-støtter  

 medlemmets erklæring.
 Begrundelsen for, at De ikke kan få tilladelse til at drive  

 revisorvirksomhed inden for 200-timers-reglen er, at De efter direktoratets  

 opfattelse ikke har sandsynliggjort, at Deres selvstændige  

 bibe-skæftigelse er af en sådan karakter, at den alene kan drives  

 inden for 200 timer.
 Direktoratet finder, at virksomheden vil kunne drives i større  

 omfang afhængig af Deres beslutning om, hvilken arbejdsindsats De vil  

 lægge i virksomheden.
 Det forhold, at De forventer at anvende en samlet årlig arbejdstid  

 på 60-70 timer på virksomheden, og at De forventer 3 mindre  

 virksomheder som klienter, begrænser ikke virksomhedens ydre ram-mer  

 på en sådan måde, at den kun kan drives i ringe omfang  

 inden for 200 timer.
 Direktoratet finder således ikke, at der foreligger nogle objektivt  

 konstaterbare forhold eller omstændigheder, som sandsynliggør,  

 at virksomheden ikke nødvendiggør en samlet indsats på  

 mere end 200 timer om året.
 Direktoratets afgørelse er truffet i medfør af § 75 c, stk.  

 1, nr. 1, stk. 5 og stk. 6, nr. 1, i lov om arbejdsløshedsforsikring  

 m.v., jf. senest lovbekendtgørelse nr. 603 af 25. juni 2001 og § 5 i  

 bekendtgørelse  nr. 351 af 16. maj 2001 om arbejde og indtægter  

 mv. i efterlønsperioden (for medlemmer, som er fyldt 60 år  

 før den 1. juli 1999) (se regelafsnittet)".
3. Klagen til ankenævnet De ønskede med brev af ......2002 at indbringe direktoratets  

 afgørelse for ankenævnet, idet De i klagen anførte:
"Jeg tillader mig herved, at påklage afgørelsen, som jeg  

 finder urimelig.
Jeg er ikke klar over, om det er den faktiske virksomhed,  

 som jeg søger dispensation for, der er årsag til afslaget, eller  

 det er den hypotetiske mulighed for at drive selvstændig virksomhed,  

 der er problemet.
Min redegø-relse vil derfor være delt op i  

 disse to dele.
 1. Den faktiske virksomhed.
--------------------------------- Ved siden af mit fuldtidsarbejde som lønmodtager, har jeg på  

 privatbasis lavet enkelte regn-skaber.
Også disse regnskaber er ved at  

 være et overstået kapitel, men endnu har jeg 3 mindre klienter,  

 formentlig kun for en kort periode, og der kommer ikke nytilgang.
Der er tale  

 om ældre klienter, som snart ophører, og som jeg fandt det  

 praktisk at følge til dørs, hvilket Arbejdsdirektoratet  

 åbenbart ikke vil give mig tilladelse til.
Til nærmere bedømmelse vedlægger jeg de 3 regnskaber  

 for år 2001, som jeg efter benyttelse gerne ser returneret.
Som det  

 fremgår, er der tale om mindre virksomheder uden lønnet  

 medhjælp:
 1. ......er 83 år (født 1919).
 Omsætning 74.625 (ex moms), der er stærkt faldende, og  

 underskud i 2001.
 Alder og resultat taler for et kort tidsrum.
 2. ......bliver 68 år (født 1934).
 Omsætning 323.122 (ex moms).
......har dårligt hjerte, og har her i foråret fået en  

 ballonoperation på Rigshospitalet.
Desværre afhjælper det  

 ikke hans dårlige hjerte.
Arbejder nu på nedsat tid,  

 sålænge han kan.
 3. ......er 61 år (født 1941).
 Omsætning 208.552 (ex moms).
 Agter at gå på efterløn, når hun fylder 62  

 år.
 Som det formentlig fremgår, er der kun tale om en kort periode  

 endnu, hvor der skal udarbejdes regnskaber, og for alle parter er det  

 praktisk, hvis det kunne ske i samme regi som hidtil.
Formentlig fremgår det også, at tidsforbruget er meget  

 begrænset.
Honorarindtægterne udgør i alt 12.500 (6.000 +  

 5.000 + 1.500) ex moms.
Med en timesats på 200 kr. svarer det til 62,5  

 timer.
Arbejdsdirektoratet oplyser, at der i praksis lægges vægt  

 på, om virksomheden er af en sådan art, at arbejdsmængden  

 på forhånd kan defineres, og det findes sandsynliggjort, at  

 timegrænsen kan overholdes.
Det mener jeg at have sandsynliggjort  

 ovenfor, og jeg mener derfor, at Arbejdsdirektoratet har uret, når det  

 i kendelsen anfører, at virksomhedens ydre rammer ikke begrænses  

 på en sådan måde, at den kun kan drives i ringe omfang  

 inden for 200 timer.
Den faktiske virksomhed, som jeg ønsker dispensation for, må  

 klart ligge under 200 timers grænsen, og jeg anmoder  

 Arbejdsdirektoratet om at tilkendegive om det er enig eller uenig heri.
Hvis  

 Arbejdsdirektoratet er uenig beder jeg Arbejdsdirektoratet redegøre  

 for hvorledes tidsforbruget kommer op og overskrider 200 timer.
Jeg beder  

 også Arbejdsdirektoratet oplyse om hvilke objektivt konstaterbare  

 forhold eller omstændigheder, der mangler oplyst, og som  

 Arbejdsdirektoratet begrunder sit afslag på.
 2. Den hypotetiske virksomhed.
-------------------------------------- Noget i Arbejdsdirektoratets formulering af afslaget bringer mig i tvivl  

 om, det er min faktiske virksomhed, der er årsag til afslaget, eller  

 det er den blotte mislighed for at drive virksomhed, der er årsag til  

 afslaget.
At det er den hypotetiske mulighed, der kan være årsagen,  

 bestyrkes af Arbejdsdirektoratets begrundelse: Direktoratet finder, at  

 virksomheden vil kunne drives i større omfang, afhængig af Deres  

 beslutning om, hvilken arbejdsindsats, der lægges i virksomheden (citat  

 s) En samtale med sagsbehandler ......bekræftede mig i opfattelsen af,  

 at det i virkeligheden ikke drejede sig så meget om den faktiske  

 virksomhed, men at man ikke skulle regne med dispensation, når man var  

 revisor, idet man så jo blot kunne påtage sig opgaver.
Det blev  

 nævnt, at hvis man var biavler, så var der en chance, ellers,  

 forstod jeg, var det så godt som lukket land.
Sagsbehandler mente, at det var lettere for mig, hvis jeg søgte 400  

 timers ordningen, så ville der nok ikke være problemer, bortset  

 fra at timeforbruget nu blev modregnet.
Jeg kan dog ikke se forskel på  

 de 2 ordninger, hvad fremtidige arbejdsopgaver angår.
Jeg kan dog se et  

 valg fra Arbejdsdirektora-tets side, hvor man prøver at tvinge  

 efterlønsmodtager bort fra 200 timers ordningen, og er dette korrekt  

 ligner det magtmisbrug.
Jeg er derfor nødt til at vide, hvis man fortsat giver mig afslag,  

 om det er min faktiske virksomhed, der er årsag til afslaget.
Hvis ikke  

 føler jeg, at jeg i virkeligheden ingen mulighed har for  

 dispen-sation, og så mener jeg, at Arbejdsdirektoratet klart må  

 melde ud, at bekendtgørelsen om arbejde og indtægter m.v. i  

 efterlønsperioden nr. 351 af 16. maj 2001 paragraf 5 slet ikke agtes  

 anvendt.
Efter min overbevisning opfylder jeg alle paragraffens  

 betingelser:
 a) Virksomheden er alene baseret på min arbejdskraft.
 b) A-kassen har indstillet til direktoratet, at jeg får tilladelse  

 inden for 200 timers ordningen.
 3. Afslutning.
---------------- Som nærmere beskrevet er det blot de 3 nævnte regnskaber, jeg  

 anmoder om tilladelse til at udarbejde.
Hvis Arbejdsdirektoratet ikke tror  

 på mig, når jeg siger, at jeg ikke påtager mig andre, nye  

 selvstændige opgaver, kan det jo let afklares ved, at jeg underskriver  

 en erklæring, eller dispensationen kunne gives med  

 begrænsninger.
 Jeg vil da også gerne fremføre, at det føles som et  

 paradoks, at samfundet på den ene side opfor-drer ældre til at  

 arbejde længst muligt, og at samfundet så lægger hindringer  

 i vejen, når det kommer til stykket, selv for en så beskeden  

 indsats som denne".
4. Arbejdsdirektoratets bemærkninger til klagen Direktoratet fandt ved oversendelsen af sagen til ankenævnet den  

 ......2002 ikke grundlag for at ændre sin afgørelse.
 Direktoratet tilkendegav følgende i oversendelsesbrevet:
"Direktoratet skal bemærke, at medlemmets oplysninger i klage af 14.  

 juli 2002 om, at medlemmet vil have 3 mindre klienter, at der formentlig vil være tale om en kort periode, at der ikke vil være nytilgang af klienter, at der er tale om ældre klienter, som snart  

 ophører, at det for alle parter vil det være praktisk, hvis der kunne  

 udarbejdes regnskaber i samme regi som hidtil, at tidsforbruget vil være meget begrænset, samt at honorarindtægterne udgør i alt 12.500 kr. eksklusiv  

 moms, ikke giver direktoratet anledning til at ændre sin opfattelse af, at  

 medlemmet ikke kan opnå tilladelse til at fortsætte sin  

 selvstændige virksomhed som bibeskæftigelse inden for  

 200-timers-ordningen.
 Direktoratet fastholder derfor sin afgørelse af 2. juli 2002.
 Medlemmet anmoder direktoratet om at oplyse, hvilke objektivt  

 konstaterbare forhold eller omstændigheder, der mangler oplyst, og som  

 direktoratet begrunder sit afslag med.
 Hertil skal direktoratet bemærke, at direktoratet ikke finder, at  

 der er sådanne konstaterbare forhold eller omstændigheder i  

 relation til medlemmets virksomhed, som bevirker, at medlemmet kan få  

 tilladelse inden for 200-timersordningen, jf. begrundelsen i direktoratets  

 afgørelse af 2. juli 2002 herom.
 Medlemmet anfører endvidere, at direktoratet blandt andet skulle  

 have bekræftet medlemmet i sin opfattelse af, at det ikke drejede sig  

 så meget om medlemmets faktiske virksomhed, at man ikke skulle regne  

 med at få en tilladelse inden for 200-timers-ordningen som revisor,  

 samt at det var lettere for medlemmet at opnå tilladelse inden for  

 400-timers-ordningen.
 Hertil skal direktoratet bemærke, at det er korrekt, at direktoratet  

 har oplyst, at der er forskel på mulighederne for at opnå  

 tilladelse inden for 200-timer henholdsvis 400-timers-ordningen, idet kravene  

 til størrelsen af virksomheden og dokumentationen til virksomhedens  

 drift er forskellige.
I relation til 200-timers-ordningen skal der således foreligge nogen  

 ydre rammer, som begrænser virksomheden og bevirker, at den kun kan  

 udøves i ringe omfang.
Medlemmets virksomhed må således  

 ikke kunne drives både på fuldtidsbasis og på nedsat tid,  

 udelukkende afhængig af, hvilken arbejdsindsats medlemmet selv  

 vælger at lægge i virksomheden.
 I forhold til 400-timers-ordningen er det alene tilstrækkeligt, at  

 medlemmet har sandsynliggjort ved egne oplysninger og eventuel dokumentation,  

 at virksomheden kan drives inden for timegrænsen på 400 timer og  

 indtægtsgrænsen på 50.000 kr. (i 2002: 54.689 kr.).
 Direktoratet fastholder derfor sin afgørelse af 2. juli 2002.
 Endelig skal direktoratet bemærke, at direktoratet vedlægger  

 original materiale, som bedes sendt retur til medlemmet".
5. Nyt efter klagen Intet.
6. Regler Lov om arbejdsløshedsforsikring m.v., jf.  

 lovbekendtgørelse nr. 603 af 25. juni 2001.
§ 75 c.
Et medlem kan i efterlønsperioden vælge at 1)   arbejde i sammenlagt højst 200 timer inden for et  

 kalenderår uden fradrag i efterlønnen eller 2)  arbejde mod fradrag i efterlønnen efter de regler, der er  

 fastsat i §§ 74 e, 74 f og 74 h.
Stk. 5. Arbejde efter reglerne i stk. 1, nr. 1, må ikke  

 udføres som vedvarende selvstændig virksomhed, jf. dog stk. 6,  

 nr. 1, eller som arbejde i en selvstændig virksomhed, der ejes eller  

 drives af medlemmets ægtefælle.
Begrænsningen gælder  

 dog ikke mindre jordbrug.
Stk. 6. Direktøren for Arbejdsdirektoratet fastsætter  

 efter forhandling med Landsarbejdsrådet nærmere regler for  

 arbejde i efterlønsperioden.
Der kan herunder fastsættes regler  

 om, at 1)   det uanset stk. 5 i særlige tilfælde er tilladt at  

 udøve selvstændig virksomhed som bibeskæftigelse i  

 sammenlagt højst 200 timer inden for et kalenderår, 2)   der under særlige omstændigheder kan meddeles tilladelse  

 til, at et medlem, der har overskredet de 200 timer, jf. stk. 1, nr. 1, eller  

 stk. 4, kan fortsætte med at arbejde efter reglerne i stk. 1, nr. 1,  

 og der under særlige omstændigheder kan meddeles tilladelse til,  

 at et medlem har lønarbejde, selv om arbejdets omfang i mindre grad  

 må antages at overstige det efter stk. 1, nr. 1, tilladte.
 Arbejdsdirektoratets bekendtgørelse nr. 351 af 16. maj 2001 om  

 arbejde og indtægter m.v. i efterlønsperioden (for medlemmer,  

 som er fyldt 60 år før 1. juli 1999).
Tilladt selvstændig virksomhed § 5. I særlige tilfælde kan direktøren for  

 Arbejdsdirektoratet efter indstilling fra a-kassen give tilladelse til, at et  

 medlem begynder eller fører en selvstændig virksomhed videre.  

 Det er en betingelse, at virksomheden alene er baseret på medlemmets  

 egen arbejdskraft.
Medlemmet skal også over for a-kassen have gjort det  

 sandsynligt, at en samlet arbejdsindsats i virksomheden på mere end 200  

 timer eller det tilladte timetal i overgangsåret ikke er  

 nødvendig.
 § 33. Bekendtgørelsen træder i kraft den 1. juni  

 2001.
 Stk. 2. Samtidig ophæves bekendtgørelse nr. 565 af 22.  

 juni 2000 om arbejde og indtægter m.v. i efterlønsperioden (for  

 medlemmer, som er fyldt 60 år før 1. juli 1999) og  

 bekendtgørelse nr. 1163 af 15. december 2000 om ændring af  

 bekendtgørelse om arbejde og indtægter m.v. i  

 efterlønsperioden.
 Arbejdsdirektoratets vejledning nr. 64 af 16. maj 2001 om arbejde og  

 indtægter m.v. i efterlønsperioden (for medlemmer, som er fyldt  

 60 år før 1. juli 1999).
Tilladt selvstændig virksomhed Til § 5 Udøvelse af selvstændig virksomhed er ikke tilladt i  

 efterlønsperioden, dog bortset fra drift af et mindre jordbrug og  

 enkeltstående arbejdsopgaver, der har karakter af selvstændig  

 virksomhed.
I særlige tilfælde kan der dog gives tilladelse til at  

 videreføre eller begynde selvstændig virksomhed i højst  

 200 timer årligt.
En tilladelse kan f.eks. gives til de former for  

 selvstændig bibeskæftigelse, der kan udføres, uden at det  

 medfører begrænsninger i dagpengeretten ifølge reglerne  

 om udøvelse af selvstændig virksomhed ved bibeskæftigelse.
 Som eksempler kan nævnes drift af en mindre udlejningsejendom, biavl  

 med højst 15 bistader, fredskov på højst 5 ha., der  

 ligger på et medlems faste bopæl eller fritidsbopæl (f.eks.  

 et sommerhus) og drift af egen vindmølle.
En tilladelse til at udøve selvstændig virksomhed kan gives  

 af direktøren for Arbejdsdirektoratet efter en indstilling fra  

 a-kassen.
A-kassen skal i hvert enkelt tilfælde vurdere, om det er  

 sandsyn-liggjort, at virksomheden ikke nødvendiggør en samlet  

 arbejdsindsats på mere end 200 timer årligt eller det mindre  

 timetal, der er tilladt i overgangsåret.
Det betyder, at både den egentlige drift, alt administrativt arbejde  

 og transporttid m.v. skal kunne udføres inden for de 200 timer.  

 Virksomheden skal alene være baseret på medlemmets egen  

 arbejdskraft.
Et medlem kan ikke selv arbejde 200 timer, og få arbejde  

 herudover udført af ansatte i virksomheden.
 Arbejdsindsatsen skal altid i det enkelte tilfælde - sammenholdt med  

 oplysningerne om virksom-hedens drift og tilrettelæggelse i  

 øvrigt - forekomme sandsynlig.
 Ved den konkrete vurdering af arbejdets omfang skal der bl.a. lægges  

 vægt på oplysninger om virksomhedens art og omfang sammenholdt  

 med omsætning og indtjening.
 En ringe indtægt ved en virksomhed har dog ikke i sig selv nogen  

 indflydelse på, om der kan gives tilladelse.
 En tilladelse kan ikke gives, hvis et medlem ikke i tilstrækkelig  

 grad kan sandsynliggøre, at arbejdet med virksomheden til enhver tid  

 kan udføres inden for de 200 timer.
 Et medlem skal også på ethvert tidspunkt kunne  

 sandsynliggøre, at betingelserne fortsat er opfyldt, jf. stk. 2.
 Der er ikke med bestemmelsen givet mulighed for at arbejde i  

 ægtefællens virksomhed, heller ikke i kortere perioder som f.eks.  

 ferieafløser, vikar eller lignende.
Et medlem har mulighed for at få tilladelse til at udøve  

 selvstændig virksomhed i op til 400 timer i hvert kalenderår mod  

 fradrag i efterlønnen, hvis medlemmet vælger at arbejde frit mod  

 fradrag i efterlønnen.
Reglerne om at arbejde mod fradrag i  

 efterlønnen er fastsat i lovens § 74 e, § 74 f og § 74 h.
En tilladelse til selvstændig virksomhed inden for 200 timer pr.  

 kalenderår gælder kun så længe, medlemmet er omfattet  

 af kapitel 3 i denne bekendtgørelse.
Hvis medlemmet går over til  

 at arbejde frit (fleksibelt) mod fradrag i efterlønnen, har medlemmet  

 ikke umiddelbart ret til at videreføre virksomheden.
Det kræver  

 tilladelse efter reglerne herom i bekendtgørelse om selvstændig  

 virksomhed samtidig med efterløn at videreføre virksomheden.
 Direktoratet for Arbejdsløshedsforsikringens  

 bekendtgørelse nr. 565 af 22. juni 2000 om arbejde og indtægter  

 m.v. i efterlønsperioden (for medlemmer, som er fyldt 60 år  

 før 1. juli 1999).
5. I særlige tilfælde kan direktøren for  

 arbejdsløshedsforsikringen efter indstilling fra a-kassen give  

 tilladelse til, at et medlem begynder eller fører en selvstændig  

 virksomhed videre.
Det er en betingelse, at virksomheden alene er baseret  

 på medlemmets egen arbejdskraft.
Medlemmet skal også over for a-  

 kassen have gjort det sandsynligt, at en samlet arbejdsindsats i virksomheden  

 på mere end 200 timer eller det tilladte timetal i overgangsåret  

 ikke er nødvendig.
