Krav om passende rumtemperatur under 25 grader på en almindelig sommerdag uden hedebølge Arbejdsmiljøklagenævnet har på møde den 25. maj 2010 behandlet virksomhedens klage over Arbejdstilsynets afgørelse af 9. september 2009. Arbejdstilsynet gav påbud om, at virksomheden skal sikre passende rumtemperatur i butikslokalet i [navn udeladt].
Nævnet traf følgende A F G Ø R E L S E Arbejdsmiljøklagenævnet er enig med Arbejdstilsynet i, at virksomheden skal sikre passende rumtemperatur i butikslokalet i [navn udeladt].
 Nævnets afgørelse skal efterkommes senest den 30. august 2010.
 Tilbagemelding skal ske til Arbejdstilsynet senest den 6. september 2010.
 Arbejdsmiljøklagenævnet fastholder således Arbejdstilsynets afgørelse af 9. september 2009.
B E G R U N D E L S E Arbejdsmiljøklagenævnet lægger vægt på, at Arbejdstilsynet på en almindelig sommerdag uden hedebølge målte en temperatur i butikslokalet på 30°, og at de ansatte kan føle sig utilpas og trætte pga. varmen.
 Nævnet lægger endvidere vægt på, at temperaturen er oplyst til at være 27,5° trods forskellige foranstaltninger.
 Temperaturen i arbejdsrummene i arbejdstiden skal være tilpasset den menneskelige organisme under hensyn til de anvendte arbejdsmetoder og den fysiske belastning, som de ansatte udsættes for.
Arbejdsmiljøklagenævnet finder, at temperaturen under normale klimatiske forhold ikke må overstige 25°.
Overstiger temperaturen de 25°, og er der ikke tale om hedebølge, bør det undersøges, hvad der er årsag til de høje temperaturer.
Der skal i givet fald træffes passende foranstaltninger.
 Arbejdsmiljøklagenævnet har ved afgørelsen ikke taget højde for, om arbejdet medfører fysisk anstrengelse, allerede fordi temperaturen overstiger 25° på en normal sommerdag, hvor temperaturen udendørs var 23°.
Nævnet har lagt til grund for afgørelsen, at Arbejdstilsynet konstaterede, at luften i butikslokalet virkede varm og tung.
Butikkens areal er oplyst til ca. 11 x 13 meter.
I lokalet optalte Arbejdstilsynet, at der er 42 lamper, heraf 25 med halogen.
Mod gaden har butikken 3 store butiksruder samt en indgangsdør af glas.
Der er opsat markiser over vinduerne.
Der var tændt for 4 ventilatorer placeret rundt i butikslokalet.
Det er oplyst, at der kan tilføres frisk luft til lokalet via indgangsdøren samt gennem et vindue i kælder.
Det blev oplyst, at der opstår træk ved disken, når vinduet i kælderen står åbent.
På tidspunktet for Arbejdstilsynets tilsyn oplyste DMI, at temperaturen var 23°.
Ifølge DMIs hjemmeside var den absolutte maksimumtemperatur i ugen forud for tilsynsbesøget 23,5° i [bynavn udeladt], og middel maksimumtemperaturen for den pågældende uge i [bynavn udeladt] var 21,7°.
Det er i klagen oplyst, at der er taget initiativ til forskellige foranstaltninger som følge af de ansattes ubehag ved den høje temperatur i butikslokalet.
I den forbindelse skal Arbejdsmiljøklagenævnet bemærke, at den metode, der er bedst egnet til at nedsætte temperaturen i butikslokalet, kan vælges, så længe metoden ikke medfører nye arbejdsmiljøproblemer for de ansatte.
R E G L E R Arbejdsmiljøklagenævnet har ved afgørelsen anvendt følgende regler:
 Om temperaturer i arbejdsrum:
 § 42, stk. 1, og § 43, stk. 1, nr. 1, i lov om arbejdsmiljø, jf. lovbekendtgørelse nr. 268 af 18. marts 2005 med de ændringer, der føl ger af lov nr. 1395 af 27. december 2008  § 31, stk. 1, i Beskæftigelsesministeriets bekendtgørelse nr. 96 af 13. februar 2001 om faste arbejdssteders indretning.
 Om Arbejdstilsynets hjemmel til at give påbud:
  § 77, stk. 1, i lovbekendtgørelse nr. 268 af 18. marts 2005 med de ændringer, der følger af lov nr. 1395 af 27. december 2008.
OPLYSNINGERNE I SAGEN Sagen er afgjort på grundlag af de dokumenter, som klagenævnet har modtaget fra Arbejdstilsynet samt Deres brev af 25. september 2009.
På klagenævnets vegne [navn udeladt] Kopi til  [Adressat udeladt]  Arbejdstilsynet, Tilsynscenter, Postboks 1228, 0900 København C.
 Afgørelsens retlige grundlag kan læses på de følgende sider.
Regler Lov om arbejdsmiljø, jf. lovbekendtgørelse nr. 268 af 18. marts 2005 med de ændringer, der følger af lov nr. 1395 af 27. december 2008 Kapitel 6 Arbejdsstedets indretning § 42. Arbejdsstedet skal indrettes således, at det sikkerheds- og sundhedsmæssigt er fuldt forsvarligt.
 Stk. 2. Anerkendte normer og standarder, som har sikkerheds- eller sundhedsmæssig betydning, skal følges.
§ 43. Beskæftigelsesministeren kan fastsætte regler om indretning af faste, midlertidige, skiftende og udendørs arbejdssteder, herunder om 1) arbejdsrum, f.eks. loftshøjde, luftrum, gulve, vægge, lofter, belysning, temperatur, luftfornyelse og støj, 2) velfærdsforanstaltninger m.v., f.eks. opholds- og spiserum, garderober, omklædningsrum, toiletter, vaske- og baderum samt sovesteder og stole, 3) udgangsforhold, f.eks. færdselsveje, trapper og udgange.
 Stk. 2. Det kan i reglerne i medfør af stk. 1 fastsættes, at de gælder for udlejere af bygninger, lokaler, arealer m.v.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
 Stk. 2.
Beskæftigelsesministeriets bekendtgørelse nr. 96 af 13. februar 2001 om faste arbejdssteders indretning Kapitel 7 Temperaturforhold m.v.
§ 31. I arbejdstiden skal temperaturen i arbejdsrummene være tilpasset den menneskelige organisme under hensyn til de anvendte arbejdsmetoder og den fysiske belastning, som de ansatte udsættes for.
Temperaturforholdene i arbejdsrummet skal være uden generende temperaturforskelle.
Stk. 2. Hvis opvarmning af et arbejdsrum ikke er mulig på grund af produktionens art eller efter forholdene ikke er rimelig, skal der ske lokal opvarmning af de enkelte arbejdspladser.
Hvis dette ikke er muligt, skal der træffes andre foranstaltninger til beskyttelse af de ansatte mod kulde.
