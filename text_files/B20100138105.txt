Bilag 1 Bekendtgørelse om krav til anvendelse af Informations- og Kommunikationsteknologi i byggeri I medfør af § 2, stk. 1, og § 8 i lov nr. 228 af 19. maj 1971 om statens byggevirksomhed m.v. (statsbyggeloven), som ændret ved lov nr. 413 af 1. juni 2005, fastsættes efter bemyndigelse:
Anvendelsesområde § 1. Bekendtgørelsen gælder for byggeri omfattet af lov om statens byggevirksomhed, hvilket vil sige nybyggeri, om- og tilbygning, renovering og vedligeholdelse af byggeri samt anlæg knyttet til det omfattede byggeri, jf. dog § 2.
 Stk. 2. Bekendtgørelsen finder tillige anvendelse for byggeri, der helt eller delvist finansieres ved lån eller tilskud fra staten, når lånet eller tilskuddet udgør mindst 50 procent af byggeomkostningerne, jf. dog § 2. Det samme gælder byggeri til institutioner, hvis drift helt eller delvist betales af staten, når det samlede tilskud udgør mindst 50 procent, jf. dog § 2.
 § 2. Bekendtgørelsen finder kun anvendelse, når byggeopgavens samlede anslåede projektsum overstiger 5 mio. kr. ekskl. moms.
Anvendelse af informations- og kommunikationsteknologi i byggeri § 3. Bygherren skal anvende informations- og kommunikationsteknologi som beskrevet i bilag 1.
Stk. 2. Hvis bygherren vurderer, at anvendelse af informations- og kommunikationsteknologi, som beskrevet i bilag 1, udgør en uforholdsmæssig stor økonomisk byrde, kan denne i forbindelse med et konkret byggeprojekt eller typer af byggeprojekter, fravige et eller flere af de i bilag 1 angivne krav.
Det er en forudsætning for at fravige kravene, at bygherren har udarbejdet en skriftlig begrundelse for fravigelsen.
Dokumentation § 4. Bygherren skal på anmodning stille dokumentation, jf. § 3, stk. 2, til rådighed for Erhvervs- og Byggestyrelsen.
 Stk. 2. Dokumentationen, jf. stk. 1, skal stilles til rådighed senest 4 uger efter anmodningen.
Ikrafttræden og overgangsbestemmelser § 5. Bekendtgørelsen træder i kraft den 1. marts 2011 og finder anvendelse i forhold til byggeopgaver, jf. § 1, der udbydes denne dato eller senere.
 Stk. 2. Bekendtgørelse nr. 1365 af 11. december 2006 om krav til anvendelse af informations- og kommunikationsteknologi i byggeri ophæves med virkning fra den 1. marts 2011. Bekendtgørelsen finder dog fortsat anvendelse på byggeopgaver, der er udbudt i perioden fra den 1. januar 2007 til den 28. februar 2011.
