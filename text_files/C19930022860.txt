I.
Almindelige bemærkninger om loven Ved § 15 i lov nr. 389 af 7. juni 1989 om ændring af den sociale  

 styrelseslov samt forskellige lovbestemmelser om det sociale udvalg blev § 9,  

 stk. 1 og 2, i lov om sterilisation og kastration, jf. lovbekendtgørelse nr.  

 632 af 15. september 1986 ændret med virkning fra 1. januar 1990, således at  

 anmodning om sterilisation nu fremsættes over for en læge eller over for en  

 amtskommune eller i København og på Frederiksberg kommunen.
 Ved lov nr. 1136 af 22. december 1993 om ændring af lov om sterilisation  

 og kastration, der træder i kraft 1. januar 1994, får de enkelte  

 sygehuskommuner mulighed for selv at tilrettelægge sterilisationstilbudet,  

 herunder at bestemme, om sterilisationsbehandling af såvel mænd som kvinder  

 skal foretages i sygehusvæsenet eller hos praktiserende speciallæger i  

 henhold til lov om offentlig sygesikring.
 Reglen om, at læger skal have Sundhedsstyrelsens særlige tilladelse til at  

 foretage sterilisationsindgreb, er ophævet, da det følger af lægelovens § 25,  

 stk. 2, at operative indgreb kun lovligt kan foretages af personer, der har  

 autorisation som læge eller anden i lovgivningen hjemlet særlig adkomst.
 Også bestemmelsen om, at en overlæge kan nægte at medvirke til  

 sterilisations- og kastrationsindgreb, er ophævet.
 Det vil fremgå af sygehuskommunernes visitationsretningslinier, hvordan  

 sterilisationstilbudet er tilrettelagt, herunder om den alment praktiserende  

 læge i den pågældende sygehuskommune skal henvise en person, der opfylder  

 betingelserne for sterilisation, til sterilisationsbehandling på et sygehus  

 eller hos en praktiserende speciallæge.
I det omfang sterilisation skal foregå ved speciallæge for patientens egen  

 regning, finder lovens bestemmelser vedrørende kriterier for behandling og  

 lægens pligt til at vejlede tilsvarende anvendelse.
Lovens § 11, der  

 omhandler betaling, finder derimod ikke anvendelse.
A.
Tilladelse unødvendig Efter lovens § 2 har personer, der er fyldt 25 år og har bopæl her i  

 landet, fri adgang til sterilisation.
Samrådstilladelse er således ikke  

 nødvendig i disse tilfælde.
 Kravet i lovens § 2 om bopæl her i landet kan normalt anses for opfyldt,  

 såfremt den, som ønsker at blive steriliseret, er i besiddelse af  

 personnummerbevis eller sygesikringskort, når personnummer er angivet på  

 dette.
Efter lovens § 3, stk. 1, kan en kvinde steriliseres uden tilladelse på  

 medicinsk indikation, selv om hun er under 25 år, hvis det er nødvendigt at  

 forebygge svangerskab for at afværge fare for hendes liv eller for alvorlig  

 og varig forringelse af hendes legemlige eller sjælelige helbred, og denne  

 fare er udelukkende eller ganske overvejende lægeligt begrundet.
På grund af  

 § 2 får bestemmelsen normalt kun betydning for kvinder under 25 år. § 3  

 omfatter i modsætning til § 2 og § 4 også kvinder, der ikke har bopæl her i  

 landet.
I § 3, stk. 2, er der åbnet mulighed for, at kvindens ægtefælle eller  

 samlever under 25 år i stedet af samrådet kan få tilladelse til  

 sterilisation, hvis kvinden opfylder betingelserne i § 3, stk. 1.
B.
Tilladelse nødvendig Hvis betingelserne i lovens § 2 eller § 3 ikke er opfyldt, kan samrådet  

 give tilladelse til sterilisation, hvis betingelserne i lovens § 4 er  

 opfyldt.
Betingelserne i denne bestemmelse svarer i realiteten til den  

 tidligere lov, der byggede på et lovforslag i betænkning om sterilisation og  

 kastration (352/1964). Betænkningen (navnlig s. 26-32 og s. 67-71) vil derfor  

 i vid udstrækning kunne være vejledende ved skønnet over, om lovens  

 betingelser er opfyldt.
 Kravet i lovens § 4 om bopæl her i landet kan normalt anses for opfyldt,  

 såfremt den, som ønsker at blive steriliseret, er i besiddelse af  

 personnummerbevis eller sygesikringskort, når personnummer er angivet på  

 dette.
 I samtlige tilfælde kan sterilisation tillades, uanset om det er ansøgeren  

 selv, dennes ægtefælle eller samlever, der opfylder betingelserne.
 Ved afgørelsen af, om sterilisation kan tillades, skal der lægges særlig  

 vægt på, om de forhold, der begrunder sterilisation, kan antages at være af  

 varig karakter, og om der er rimelig udsigt til, at forebyggelse af  

 svangerskab kan opnås på en anden måde.
 Efter lovens § 4, stk. 3, må sterilisation af personer under 18 år ikke  

 tillades, medmindre ganske særlige forhold taler for det.
I visse tilfælde kræves samrådstilladelse, selv om den pågældende er fyldt  

 25 år.
Det drejer sig om følgende tilfælde:
1. Hvor ansøgeren på grund af sindssygdom, åndssvaghed  

 eller af anden grund varigt eller for længere tid er ude af stand til at  

 forstå betydningen af indgrebet.
Samrådet kan da efter anmodning fra en  

 særligt beskikket værge tillade sterilisation, hvis det finder, at  

 omstændighederne taler for, at tilladelse gives, selv om den pågældende er  

 ude af stand til at forstå betydningen af indgrebet, jf. lovens § 6, stk. 2.  

 Er ansøgeren umyndiggjort i personlig henseende, sindssyg eller åndssvag skal  

 betingelserne i lovens § 4 tillige være opfyldt.
2. Hvor ansøgeren er umyndig, sindssyg eller åndssvag,  

 eller det i øvrigt på grund af ansøgerens sjælelige tilstand, herunder svage  

 begavelse, findes betænkeligt, at denne på egen hånd anmoder om  

 sterilisation.
I disse tilfælde kan samrådet tillade sterilisation efter  

 anmodning fra den pågældende og forældremyndighedens indehaver eller værgen,  

 eventuelt en særligt beskikket værge, jf. lovens § 7. Hvis den pågældende er  

 umyndiggjort i personlig henseende, sindssyg eller åndssvag, forudsætter  

 tilladelse endvidere, at betingelserne i lovens § 4 er opfyldt.
3. Hvor ansøgeren ikke har bopæl her i landet.  

 Samrådet kan da tillade sterilisation, hvis ansøgeren har en særlig  

 tilknytning her til landet, jf. lovens § 8. Er ansøgeren fyldt 25 år, skal  

 samrådet alene tage stilling til, om der er den tilstrækkelige tilknytning  

 til Danmark.
Tilknytningen kan f.eks. bestå i, at ansøgeren har bevaret sit  

 danske statsborgerskab efter at være flyttet til udlandet.
 Afgørelse om, hvorvidt tilladelse skal gives, træffes af samrådet ved  

 amtskommunen (kommunen). Samrådets afgørelse kan indbringes for ankenævnet,  

 jf. lovens § 5, stk. 2, og § 4 i bekendtgørelse nr. 1174 af 23. december 1993  

 om sterilisation og kastration.
II.
Fremgangsmåden ved ansøgning om sterilisation 1. Almindelige bemærkninger En person, der ønsker sterilisation, kan henvende sig enten til en læge  

 eller en amtskommune (kommune). Ifølge § 1, stk. 3, i bekendtgørelse om  

 sterilisation og kastration skal den, der fremsætter anmodningen om  

 sterilisation, underskrive anmodningen.
Det vil sige den, på hvem indgrebet  

 skal foretages, jf. lovens § 6, stk. 1, eller en særligt beskikket værge, jf.  

 lovens § 6, stk. 2, eller den, på hvem indgrebet skal foretages i forening  

 med forældremyndighedens indehaver, værgen, eller eventuelt en særligt  

 beskikket værge, jf. lovens § 7. Sker henvendelsen til en amtskommune  

 (kommune), behandles sagen efter cirkulære nr. 227 af 23. december 1993 om  

 behandlingen af sager om sterilisation.
2. Fremgangsmåden i sager, hvor samrådstilladelse er  

 unødvendig a.
Den praktiserende læge Lægen skal under en personlig samtale med den pågældende søge oplyst  

 grunden til ønsket om sterilisation.
Lægen bør give den vejledning, der er  

 nævnt i lovens § 9, stk. 3, og herunder orientere om mulighederne for  

 refertilisering, sikkerheden ved sterilisation og om anvendelse af  

 alternative svangerskabsforebyggende midler.
Den vejledende læge og den  

 person, der ønsker sterilisation, skal ved deres underskrift bekræfte, at  

 vejledningen har fundet sted.
Dette gælder også, når vejledning skal gives  

 til den, der fremsætter anmodningen efter lovens § 6, stk. 2, og til den, der  

 skal tiltræde anmodningen efter lovens § 7. Er den, på hvem indgrebet skal  

 foretages, omfattet af lovens § 6, stk. 2, skal denne dog ikke ved sin  

 underskrift bekræfte, at vejledningen har fundet sted.
 Selv om den pågældende opfylder betingelserne for sterilisation uden  

 tilladelse fra samrådet, må der lægges afgørende vægt på, at han eller hun  

 ikke beslutter sig uden nøje overvejelse.
 Fastholdes ønsket om sterilisation, skal lægen henvise den pågældende til  

 sterilisationsbehandling.
 Der skal ikke indhentes en erklæring fra en eventuel ægtefælle.
 Ved henvisningen til sterilisationsbehandling bør det i videst muligt  

 omfang fremgå af lægens oplysninger, i hvilket omfang han har påset, at den  

 person, der ønsker sterilisation, opfylder betingelserne for sterilisation  

 uden tilladelse, samt at de formelle krav i lovens § 6, stk. 1 og § 9, stk.  

 3, jf. bekendtgørelse om sterilisation og kastration § 1, stk. 3, og § 3, er  

 opfyldt, således at det i almindelighed ikke vil være nødvendigt for  

 sygehuset eller den praktiserende speciallæge at indhente yderligere  

 oplysninger.
Lægen bør således så vidt muligt i henvisningen meddele oplysninger om beviset for den pågældendes bopæl, jf. lovens § 2, om anmodningen er fremsat af den pågældende selv, jf. lovens §§ 6-7, samt om, at den pågældende er vejledt efter lovens § 9, stk. 3.
b.
Sygehuset eller den praktiserende speciallæge For så vidt angår den medicinske indikation, jf. lovens § 3, stk. 1, vil  

 den opererende læge som regel ved sin egen undersøgelse kunne konstatere, om  

 betingelserne for sterilisation er opfyldt.
Det er ikke nødvendigt, at den  

 opererende læge selv har konstateret farens tilstedeværelse, men han kan  

 lægge en erklæring fra en anden læge, f.eks. en speciallæge i psykiatri, til  

 grund.
Er betingelserne ikke opfyldt, bør andre specialundersøgelser  

 sædvanligvis foretages i samarbejde med sygehusvæsenet og kun undtagelsesvis  

 gennem amtskommunen (kommunen).
 Den læge, der skal foretage indgrebet, skal sikre sig, at vejledning er  

 sket i overensstemmelse med lovens § 9, stk. 3.
Den opererende læge bør, jf.
Sundhedsstyrelsens cirkulære nr. 163 af 22.  

 september 1992 om information og samtykke mv. »Lægers pligt og  

 patienters ret«, i denne forbindelse informere om det konkrete indgreb,  

 samt risikoen for komplikationer og bivirkninger i relation hertil.
Endvidere  

 bør indgrebets sikkerhed omtales, samt patientens mulighed for  

 refertilisering.
3. Fremgangsmåden i sager, hvor samrådstilladelse er  

 nødvendig Ved amtskommunens (kommunens) forberedende arbejde følges reglerne i  

 cirkulære om behandlingen af sager om sterilisation.
 I tilslutning til det i cirkulæret anførte om arten af de oplysninger, der  

 er nødvendige for samrådenes afgørelse, er det af væsentlig betydning for  

 amtskommunens (kommunens) behandling af sagerne og for disses hurtige  

 gennemførelse, at den praktiserende læge omgående henviser ansøgeren til  

 amtskommunen (kommunen) og ved henvisningen giver så fyldige oplysninger som  

 muligt såvel om de medicinske forhold som om ansøgerens og dennes families  

 sociale og økonomiske forhold og ansøgerens personlige og familiemæssige  

 vanskeligheder, i det omfang lægen måtte have kendskab hertil.
Hvis en læge får en henvendelse om sterilisation i et tilfælde, hvor der  

 kræves tilladelse, skal han forelægge anmodningen for vedkommende amtskommune  

 (kommune) sammen med en udtalelse om sagen.
En læge, der modtager en  

 anmodning om sterilisation, kan således ikke på egen hånd afvise denne.
4. Betaling Udgifterne i anledning af sterilisation afholdes af bopælsamtskommunen (i  

 København og på Frederiksberg kommunen) i henhold til lov om sygehusvæsenet  

 eller lov om offentlig sygesikring afhængig af, om behandlingen efter  

 bopælsamtskommunens (kommunens) bestemmelse skal finde sted på et offentligt  

 sygehus eller hos en praktiserende speciallæge.
 Udgifterne til sterilisationsbehandling hos en praktiserende speciallæge  

 afholdes kun af bopælsamtskommunen (kommunen) i det omfang, dette er fastsat  

 ved sygesikringsoverenskomst.
III.
Afsluttende bestemmelser Vejledning af 19. marts 1976 om sterilisation bortfalder.
 Endvidere bortfalder vejledning nr. 227 af 26. november 1976 om  

 sterilisation af mænd uden for sygehuse.
