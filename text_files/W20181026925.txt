Erstatningsansvarsloven § 26  forbrydelser mod kønssædeligheden m.v., nævnets j.nr. 18-520-13671 Sagen var en del af et større sagskompleks, hvor en 21-årig mand på internettet havde udgivet sig for at være en 16-årig pige med henblik på at modtage billeder og videoer af seksuel karakter fra unge mennesker, primært mindreårige drenge.
Skadevolder blev i forhold til ansøgeren alene dømt for forsøg på blufærdighedskrænkelse, da ansøger blev stoppet af sine forældre, inden han nåede at sende nøgenbilleder af seksuel karakter til skadevolder.
Ifølge dommen skulle skadevolder betale en godtgørelse for tort til ansøger, men da skadevolder havde anerkendt kravet og dets størrelse i retten, havde retten ikke taget stilling hertil, jf. offererstatningslovens § 11 a, stk. 2.
Nævnet afslog ansøgers ansøgning om tortgodtgørelse.
Nævnet lagde vægt på, at selvom forsøget på blufærdighedskrænkelse var en strafbar lovovertrædelse, var der ikke grundlag for at antage, at ansøger havde lidt tort alene ved skadevolders opfordring til at sende billeder af seksuel karakter.
Sagen er også omtalt under pkt. 7.7 om retskrav.
