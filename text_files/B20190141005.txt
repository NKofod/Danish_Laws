Bekendtgørelse om adgang til opstrømsrørledningsnet og til opstrømsanlæg1) I medfør af § 21, § 50, stk. 1, og § 52 i lov om naturgasforsyning, jf. lovbekendtgørelse nr. 1127 af 5. september 2018, og efter forelæggelse for Folketingets Klima-, Energi- og Forsyningsudvalg, fastsættes efter bemyndigelse:
 § 1. Enhver kan mod betaling få adgang til opstrømsrørledningsnet og til opstrømsanlæg, herunder de faciliteter, som yder tekniske tjenester i forbindelse med sådan adgang, bortset fra de dele af sådanne net og faciliteter, der benyttes til lokale produktionsaktiviteter ved et felt, hvor gassen produceres.
 Stk. 2. Retten til adgang til opstrømsrørledningsnet og til opstrømsanlæg, jf. stk. 1, gælder for enhver, hjemmehørende i et EU- eller et EØS-land.
 § 2. Ved opstrømsrørledningsnet forstås i denne bekendtgørelse enhver rørledning eller ethvert net af rørledninger, der drives og/eller er anlagt som en del af et olie- eller gasproduktionsanlæg eller anvendes til at lede naturgas fra et eller flere sådanne anlæg til et behandlingsanlæg, en behandlingsterminal eller en endelig kystlandingsterminal.
 Stk. 2. Ved opstrømsanlæg forstås i denne bekendtgørelse opstrømsrørledningsnet og tilknyttet behandlingsanlæg på land, der drives samlet.
 § 3. Forhandling mellem ejer eller operatør og ansøger om adgang til opstrømsrørledningsnet eller til opstrømsanlæg skal indledes og søges afsluttet inden for rimelig tid.
Stk. 2. Hvis en ansøgning om adgang ikke kan imødekommes, jf. stk. 5, meddeler ejer eller operatør ansøger dette senest 14 dage efter modtagelsen af ansøgning om adgang.
Afslag skal begrundes.
 Stk. 3. Imødekommes en ansøgning om adgang, indleder ansøger og ejer eller operatør umiddelbart herefter forhandlinger om priser og betingelser for benyttelse af opstrømsrørledningsnettet eller af opstrømsanlægget.
 Stk. 4. I forhandlinger om adgang skal ejer eller operatør tage den kapacitet i betragtning, som er eller rimeligt let kan stilles til rådighed, samt hvordan mulige miljøbelastninger kan minimeres.
 Stk. 5. Ejer eller operatør kan nægte at give adgang til sit opstrømsrørledningsnet eller til sit opstrømsanlæg, når det er nødvendigt:
1) hvis de tekniske specifikationer er indbyrdes uforenelige, og dette problem ikke kan løses rimeligt let, 2) for at undgå vanskeligheder, som ikke kan overvindes rimeligt let, og som kan være til skade for en effektiv eksisterende og planlagt fremtidig kulbrinteproduktion, herunder fra felter med marginal økonomisk rentabilitet, eller 3) for at respektere behørigt dokumenterede rimelige behov hos ejeren eller operatøren af opstrømsrørledningsnet eller af opstrømsanlæg for transport og forarbejdning af gas og de interesser, som alle andre potentielt berørte brugere af opstrømsrørledningsnettet eller relevante forarbejdnings- eller håndteringsfaciliteter har.
 § 4. Ejer eller operatør af opstrømsrørledningsnet eller opstrømsanlæg orienterer straks efter modtagelsen Energistyrelsen om en ansøgning om adgang.
 Stk. 2. Energistyrelsen kan påbyde ejer eller operatør af et opstrømsrørledningsnet eller et opstrømsanlæg ikke at give adgang eller stille vilkår for adgang i de særlige tilfælde, hvor adgangen vil medføre fare for en sikker og regelmæssig forsyning af det danske naturgasmarked, hvor adgangen vil være i modstrid med reglerne for tildeling af efterforsknings- og indvindingstilladelser eller for opstrømsudviklingen, eller hvor adgang vil medføre fare for miljøet.
 § 5. Priser og betingelser for ydelser i forbindelse med adgang fastsættes ved forhandling mellem ansøger om adgang til et opstrømsrørledningsnet eller til et opstrømsanlæg og dets ejer eller operatør.
 Stk. 2. Priser og betingelser fastsættes således, at der ikke diskrimineres mellem ansøgere.
 Stk. 3. Priser og betingelser anmeldes til Forsyningstilsynet.
 § 6. Forsyningstilsynet fører tilsyn med, at priser og betingelser i henhold til § 5, stk. 1 og 2, er rimelige.
 Stk. 2. Forsyningstilsynet skal påbyde ejer eller operatør at ændre de i § 5 nævnte priser og betingelser, såfremt tilsynet finder, at de vil være i modstrid med reglerne i denne bekendtgørelse.
 Stk. 3. Ejer eller operatør skal på forlangende udlevere den dokumentation til Forsyningstilsynet, som tilsynet skønner nødvendig til varetagelse af de opgaver, det er pålagt i henhold til denne bekendtgørelse.
 § 7. Forsyningstilsynet behandler tvister opstået i forbindelse med ansøgninger om adgang til opstrømsrørledningsnet eller til opstrømsanlæg.
 Stk. 2. Hvis forhandlinger om adgang, jf. § 3, ikke fører til indgåelse af en aftale inden for en frist, som må anses for at være rimelig og sædvanlig for indgåelse af lignende aftaler om transport af naturgas i opstrømsrørledninger eller for transport og behandling i opstrømsanlæg, kan en part indbringe sagen for Forsyningstilsynet til mægling eller til afgørelse.
Stk. 3. Ansøger om adgang kan klage til Forsyningstilsynet over 1) at forhandlinger om adgang ikke sker i henhold til § 3, 2) at der ikke gives adgang til et opstrømsrørledningsnet eller opstrømsanlæg i henhold til § 3 eller 3) priser og betingelser for en ansøgt adgang til et opstrømsrørledningsnet eller et opstrømsanlæg.
 Stk. 4. Forsyningstilsynet kan, efter forhandling med de berørte parter, give ejer eller operatør påbud om, hvordan forhandlingerne om adgang skal tilrettelægges, eller at adgang skal gives og fastsætte priser og betingelser for denne adgang.
 Stk. 5. Forsyningstilsynet skal lægge vægt på markedets praksis for aftaler af tilsvarende varighed og omfang.
 Stk. 6. For at sikre en ensartet og konsistent anvendelse af Europa-Parlamentets og Rådets direktiv 2009/73/EF med senere ændringer, skal Forsyningstilsynet ved grænseoverskridende tvister om adgang til opstrømsrørledningsnet, der henhører under mere end et EU-medlemsland, høre Klima-, Energi-, Forsyningsministeriet herom med henblik på overholdelse af direktivets art. 34, stk. 4.
 § 8. Påbud og andre afgørelser truffet af Forsyningstilsynet efter denne bekendtgørelse kan påklages til Energiklagenævnet, jf. naturgasforsyningslovens § 51.
 Stk. 2. Påbud og andre afgørelser efter denne bekendtgørelse truffet af Forsyningstilsynet og Energiklagenævnet kan ikke indbringes for energi-, forsynings- og klimaministeren.
 § 9. Den, der undlader at efterkomme påbud eller andre afgørelser i medfør af denne bekendtgørelse, kan pålægges bødestraf.
 Stk. 2. Selskaber m.v. (juridiske personer) kan pålægges strafansvar efter reglerne i straffelovens 5. kapitel.
 § 10. Bekendtgørelsen træder i kraft den 1. januar 2020.
Stk. 2. Bekendtgørelse nr. 920 af 25. juni 2018 om adgang til opstrømsrørledningsnet og til opstrømssystemer ophæves.
Energistyrelsen, den 16. december 2019 Martin Hansen / Carl-Christian Munk-Nielsen 1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2019/692/EU af 17. april 2019 om ændring af direktiv 2009/73/EF om fælles regler for det indre marked for naturgas, EU-Tidende 2019, nr.
L 117, side 1, og gennemfører dele af Europa-Parlamentets og Rådets direktiv 2009/73/EF af 13. juli 2009 om fælles regler for det indre marked for naturgas og om ophævelse af direktiv 2003/55/EF, EU-Tidende 2009, nr.
L 211, side 94.
