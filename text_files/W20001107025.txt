Kendelse fra Pressenævnet i sag nr.  

 145/1999 En kvinde [K] har ved advokat Per Hemmer klaget til  

 Pressenævnet over et nyhedsindslag bragt i aftennyhederne på  

 TV/Midt-Vest mandag den 8. november 1999, idet hun mener, at god presseskik  

 er tilsidesat. [K] klager samtidig over den journalistiske adfærd forud  

 for indslaget.
 Det fremgår bl.a. af indslaget, der blev bragt i  

 aftennyhederne på TV-Midt/Vest den 8. november 1999, at:
"Speak: Den, der lever skjult, lever godt.
Det er  

 filosofien hos lederen af et privat behandlingssted for stærkt psykisk  

 syge i Roum.
Landsbyens beboere er utrygge ved stedet, men lederen afviser  

 totalt af kommentere deres kritik.
Speak: Lukkethed præger behandlingsstedet  

 Roum Gammelskole og Bakkehuset.
Her bor flere stærkt psykisk syge  

 mennesker.
Lars  Andersen, Roum Beboerforening: De bliver  

 holdt for sig selv.
Vi har på fornemmelsen, at de ikke må blande  

 sig særligt meget med os.
Speak: For at få svar på beboernes  

 kritik har TV/Midt-Vest gentagne gange forsøgt at træffe lederen  

 over telefonen.
Personlig henvendelse på Roum Gl.
Skole og  

 Bakkehuset gav heller ikke noget resultat.
Til gengæld traf vi hende i  

 landsbyen Ulfbjerg, hvor hun også har en institution.
Journalisten: Hvorfor vil du ikke snakke med  

 beboerne? [K]: Ved du hvad, stands det der, sagde jeg dig,  

 gjorde jeg ikke, sagde jeg ikke stands? ([K] griber ud efter journalistens mikrofon, og tager  

 den).
Journalisten: Ved du hvad [K], hvorfor  

 fortæller du ikke? [K]: Jeg sagde stands.
Har jeg ikke ret til at sige  

 nej? Journalisten: Nej, det mener jeg faktisk ikke  

 her.
[K]: Det har jeg.
Værsgo.
Du kan lige  

 vove..
 ([K] giver mikrofonen til journalisten, vender om og  

 går).
Speak: Men beboerne i Roum ønsker  

 stadigvæk en fredelig diskussion om, hvor stor psykologen [K]s  

 institution må blive.
Desuden vil de gerne have større  

 åbenhed om stedet og dets beboere.
" Klageren har oplyst, at hun den 29. oktober 1999 blev  

 opsøgt på [en adresse] i Ulfbjerg af to medarbejdere fra  

 indklagede, mens hun var ved at parkere sin bil uden for sin ejendom på  

 privat grund.
Dette skete uagtet, at hun ikke havde givet tilladelse til  

 indtrængen på privat grund og uagtet, at hun tidligere var blevet  

 kontaktet af medarbejdere fra indklagede, over for hvilke hun havde  

 nægtet at deltage i et interview.
Klageren har endvidere oplyst, at hun  

 markerede meget tydeligt, at hun ikke ønskede at deltage i  

 interviewet, og at hun for at vise dette tog fat i mikrofonen.
Episoden  

 sluttede med, at hun sagde, "at journalisten lige kunne vove på at  

 sende det netop optagne indslag".
 Klageren har endvidere oplyst, at hun rettede henvendelse  

 til indklagede den 30. oktober 1999, og at hun i denne forbindelse klagede  

 over journalisternes adfærd den 29. oktober 1999. Den 7. november 1999  

 blev hun på ny kontaktet af indklagede, der igen opfordrede hende til  

 at deltage i et interview, hvilket hun afslog.
Klageren har anført, at der eksisterer en ret for  

 den enkelte til at sige nej til at udtale sig til journalister, og en ret til  

 at sige nej til at stille op til interviews, hvilket indklagede burde have  

 accepteret i stedet for at jage hende.
Hertil kommer, at klageren havde  

 tilkendegivet over for journalisten, at hun ikke ønskede at deltage i  

 interviewet.
Klageren har endvidere anført, at journalisterne  

 trængte ind på fremmed grund uden forudgående tilladelse  

 for at optage interviewet, hvilket er i strid med straffeloven.
Selve  

 optagelserne foregik godt nok på en privat fællesvej, men  

 lydmandens og indklagedes køretøjer var parkeret på et  

 græsareal på privat område.
Endelig har klageren anført, at en journalist ikke  

 bør udtale, at den enkelte ikke har ret til at afslå deltagelse  

 i et interview, og at der burde have været givet tegn til kameramanden  

 om at standse optagelserne, efter at klageren havde markeret, at hun ikke  

 ønskede at deltage.
Det er indklagedes opgave at bringe korrekt og  

 hurtig information, men indklagede bringer objektivt forkerte oplysninger,  

 når det i udsendelsen nævnes, at klageren ikke har ret til at  

 nægte deltagelse i udsendelsen.
 Indklagede har således handlet i strid med god  

 presseskik ved ikke i tilknytning til interviewet og fjernsynsoptagelserne at  

 respektere klagerens personlige integritet og privatlivets fred.
Det forhold, at indklagede rent faktisk offentliggjorde  

 optagelserne fra den 29. oktober 1999, forstærker overtrædelsen  

 af god presseskik.
Indslaget var således egnet til at krænke  

 klagerens ære og personlige anseelse, og indslaget kunne være  

 skadelig for den virksomhed, klageren driver, samt skadelig for klagerens  

 samarbejde med offentlige myndigheder og pårørende til  

 patienterne.
 Endelig anfører klageren, at det var usagligt, at  

 indklagede bragte indslaget fra den 29. oktober 1999 netop dagen efter, at  

 hun over for den ansvarshavende redaktør havde nægtet at deltage  

 i et interview.
Indklagede har oplyst, at emnet omkring private  

 behandlingssteder for børn, unge og voksne er genstand for stor  

 offentlig bevågenhed, hvilket skyldes, at der forventes fremsat et  

 lovforslag i januar 2000 om amters og kommuners ret til  

 forhåndsgodkendelse.
Der var således tale om en relevant og  

 væsentlig problemstilling, da beboerne i Roum i oktober 1999 gav udtryk  

 for utilfredshed med lukketheden og størrelsen af en lokal institution  

 drevet af klageren, hvilket var baggrunden for, at indklagede ønskede  

 at bringe et indslag herom.
Klageren er som leder af institutionen en  

 nøgleperson, og man ønskede derfor en udtalelse fra hende, men  

 man ønskede tillige kontakt med personale og patienter.
Indklagede  

 havde bl.a. til belysning af sagen fået aktindsigt i korrespondance  

 mellem Viborg Amt og klageren, hvortil man ønskede klagerens  

 bemærkninger.
Indklagede bestrider at have handlet i strid med god  

 presseskik, idet man netop har bestræbt sig på at indsamle og  

 præsentere relevant information om sagen, og at man netop har  

 efterlevet alsidighedsprincippet.
De oplysninger, som kunne være  

 skadelige eller krænkende for klageren, ville indklagede netop  

 forelægge for hende med henblik på at få hendes kommentarer  

 hertil.
Dette var desværre ikke muligt trods ihærdige  

 forsøg herpå.
Indklagede benægter dog, at man skulle have  

 jaget klageren.
Indklagede anfører endvidere, at optagelserne ikke  

 fandt sted på privat grund, men på et fællesareal, der  

 ligger adskillige meter fra det område, der åbenbart er privat.  

 Indklagedes bil var placeret et stykke inde på et frit  

 tilgængeligt areal.
Indklagede har således ikke handlet i strid  

 med god presseskik ved at filme det pågældende sted.
Indklagede har derudover anført, at det forhold, at  

 journalisten fortsatte med at stille spørgsmål uanset, at  

 klageren afviste at deltage i interviewet, og at journalisten ikke gav  

 kameramanden besked om at stoppe, ikke er i strid med god presseskik i dette  

 konkrete tilfælde.
Klageren driver nemlig en række institutioner  

 i kommunen, og hun er derfor en nøgleperson, og som driftsherre og  

 behandlingsansvarlig må hun tåle mediernes interesse.
Da klageren  

 imidlertid ikke ønskede at deltage i et interview, var indklagedes  

 eneste mulighed for at få klagerens kommentar, at anvende den benyttede  

 fremgangsmåde.
Indklagede anfører endelig, at det ikke er en  

 overtrædelse af god presseskik, når journalisten udtaler, at der  

 ikke eksisterer en ret til at sige nej til at deltage i interviewet.
Det er  

 et moralsk synspunkt og en personlig værdinorm, som kommer til udtryk,  

 hvilket hverken klageren eller seerne kan have været i tvivl om.
I tiden fra optagelserne den 29. oktober 1999 til  

 optagelserne blev bragt den 8. november 1999, har indklagede foretaget  

 research.
I perioden har indklagede adskillige gange forsøgt at komme  

 i dialog med klageren for at opnå hendes kommentar.
Indklagede fik  

 først kontakt med klageren den 7. november 1999, men samtalen sluttede  

 med, at klageren truede indklagede med sagsanlæg.
Der er således  

 intet unormalt ved, at indslaget, der blev optaget den 29. oktober 1999,  

 først bringes den 8. november 1999.
 I sagens behandling har følgende  

 nævnsmedlemmer deltaget: Axel Kierkegaard, Finn Rowold, Tage Clausen og  

 Ole Askvig.
 Pressenævnet udtaler:
 Pressenævnet bemærker indledningsvis, at  

 placeringen af indklagedes køretøjer ingen betydning har ved  

 bedømmelsen af, om god presseskik er tilsidesat.
Pressenævnet lægger til grund, at klageren  

 driver flere institutioner i kommunen, som modtager store offentlige tilskud,  

 og at klageren er daglig leder af og ejer af institutionerne, der  

 udfører opgaver for det offentlige.
Hertil kommer, at det emne, som  

 indklagede ønskede at belyse i indslaget, er væsentligt og  

 relevant både for beboerne i området og for offentligheden i  

 almindelighed.
På denne baggrund finder Pressenævnet ikke, at det  

 er i strid med god presseskik, at indklagede forsøger at indhente  

 klagerens kommentarer, også selvom klageren forud havde afslået  

 at medvirke i et interview, og at hun konkret i situationen gav udtryk for,  

 at hun ikke ville medvirke.
 Journalistens udtalelse i indslaget om, at klageren ikke  

 kunne nægte at udtale sig, er i den foreliggende situation heller ikke  

 i strid med god presseskik.
 Afsagt den 2. februar 2000.
