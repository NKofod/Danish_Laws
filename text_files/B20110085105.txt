Bekendtgørelse om ændring af bekendtgørelse om sundhedsrådgivningsaftaler for kvægbesætninger § 1 I bekendtgørelse nr. 786 af 25. juni 2010 om sundhedsrådgivningsaftaler for kvægbesætninger, som ændret ved bekendtgørelse nr. 1031 af 27. august 2010, bekendtgørelse nr. 1400 af 13. december 2010 og bekendtgørelse nr. 570 af 6. juni 2011, foretages følgende ændringer:
 1. Indledningen affattes således:
»I medfør af § 8 b, § 11, stk. 1, 3 og 4, § 12, stk. 3 og 4, § 13, stk. 2, § 15 og § 38, stk. 4, i lov nr. 433 af 9. juni 2004 om dyrlæger, som ændret ved lov nr. 411 af 28. maj 2009 og lov nr. 401 af 21. april 2010 og § 34 a, stk. 1-3, § 47, stk. 1, § 51, § 61, stk. 1, og § 70, stk. 3, i lov nr. 432 af 9. juni 2004 om hold af dyr, som ændret ved lov nr. 401 af 21. april 2010 og lov nr. 603 af 14. juni 2011, og til dels efter bemyndigelse af ministeren for fødevarer, landbrug og fiskeri, fastsættes:« 2. I § 15, stk. 1, nr. 1, ændres »som er offentliggjort på Fødevarestyrelsens hjemmeside, www.fvst.dk« til: »jf. §§ 15 a og 15 b«.
 3. Efter § 15 indsættes i kapitel 2 :
»§ 15 a.
Der fastsættes hvert år nationale grænseværdier for antibiotikaforbrug for ungkvæg og voksent kvæg.
 Stk. 2. Grænseværdierne, jf. stk. 1, angives i ADD (daglig standarddosis til et dyr ifølge medicindatabasen VetStat) pr. 100 dyr pr. dag.
 Stk. 3. Grænseværdierne, jf. stk. 1, fastsættes for 2011 og 2012 til:
 1) Ungkvæg: 1,2 ADD pr. 100 dyr pr. dag.
 2) Voksent kvæg: 2,1 ADD pr. 100 dyr pr. dag.
 Stk. 4. Ved et antibiotikaforbrug over en grænseværdi forstås et antibiotikaforbrug opgjort som et gennemsnit over 9 måneder, der ligger over den grænseværdi, der gælder i det kalenderår, hvor 9 måneders perioden udløber.
§ 15 b.
Der fastsættes nationale grænseværdier for dødelighed for kalve og køer.
 Stk. 2. Grænseværdierne, jf. stk. 1, fastsættes til:
1) Kalve: 20 % 2) Køer: 14 % Stk. 3. Ved dødelighed over en grænseværdi forstås en dødelighed opgjort som et gennemsnit over 12 måneder, der ligger over den grænseværdi, der gælder i det kalenderår, hvor 12 måneders perioden udløber.« § 2 Bekendtgørelsen træder i kraft den 16. juli 2011.
