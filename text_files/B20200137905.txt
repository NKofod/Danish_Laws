Bekendtgørelse om ændring af bekendtgørelse om midlertidig fravigelse af virksomheders pligter på selskabs- og regnskabsområdet på Erhvervsstyrelsens område i forbindelse med covid-19 § 1 I bekendtgørelse nr. 393 af 7. april 2020 om midlertidig fravigelse af virksomheders pligter på selskabs- og regnskabsområdet på Erhvervsstyrelsens område i forbindelse med covid-19 foretages følgende ændringer:
 1. Efter § 1 indsættes:
»§ 1 a.
Uanset fristen i årsregnskabslovens § 138, stk. 1, 2. pkt., skal årsrapporten for virksomheder omfattet af regnskabsklasse B og C, hvis regnskabsår afsluttes i perioden fra den 1. maj til den 30. juli 2020, være modtaget i Erhvervsstyrelsen senest den 31. december 2020, hvis virksomheden har væsentlige aktiviteter i udlandet, og det må anses for umuligt eller uforholdsmæssigt vanskeligt for virksomheden at overholde fristen i årsregnskabslovens § 138 som direkte eller indirekte konsekvens af covid-19.
 Stk. 2. Uanset fristen i årsregnskabslovens § 138, stk. 1, 2. pkt., skal årsrapporten for virksomheder omfattet af regnskabsklasse D, hvis regnskabsår afsluttes i perioden fra den 1. maj til den 30. august 2020, være modtaget i Erhvervsstyrelsen senest den 31. december 2020, hvis virksomheden har væsentlige aktiviteter i udlandet, og det må anses for umuligt eller uforholdsmæssigt vanskeligt for virksomheden at overholde fristen i årsregnskabslovens § 138 som direkte eller indirekte konsekvens af covid-19.
Stk. 3. En virksomhed, der benytter fristen i stk. 1, skal meddele dette til Erhvervsstyrelsen på indberet@erst.dk senest 5 måneder efter regnskabsårets afslutning.
En virksomhed, der benytter fristen i stk. 2, skal meddele dette til Erhvervsstyrelsen på indberet@erst.dk senest 4 måneder efter regnskabsårets afslutning.
Stk. 4. Meddelelsen efter stk. 3 skal være vedlagt en erklæring, hvori ledelsen erklærer, 1) at virksomheden har væsentlige udenlandske aktiviteter, og 2) at det på grund af vanskeligheder med at fremskaffe det nødvendige regnskabsmateriale fra udlandet må anses for umuligt eller uforholdsmæssigt vanskeligt for virksomheden at overholde fristen i årsregnskabslovens § 138 som direkte eller indirekte konsekvens af covid-19.
 Stk. 5. § 1, stk. 2-4, og stk. 6 finder tilsvarende anvendelse.
§ 1 b.
For modervirksomheder omfattet af regnskabsklasse B og C, der ønsker at anvende muligheden i årsregnskabslovens § 112, og hvis regnskabsår afsluttes i perioden fra den 31. januar 2020 til og med den 30. juli 2020, skal årsrapporten være modtaget i Erhvervsstyrelsen senest den 31. december 2020, hvis fristen for offentliggørelse af den udenlandske modervirksomheds koncernregnskab er forlænget på grund af covid-19. Fristforlængelsen i det pågældende land skal være fastsat ved lov eller administrativ forskrift, og kan være betinget eller ubetinget.
 Stk. 2. En virksomhed, der benytter fristen i stk. 1, skal give Erhvervsstyrelsen meddelelse herom på indberet@erst.dk senest på tidspunktet for udløbet af fristen i årsregnskabslovens § 138, stk. 1. For regnskabsår, der afsluttes i perioden den 31. januar til den 30. april 2020, skal meddelelse gives senest på tidspunktet for udløbet af fristen i § 1, stk. 1.
Stk. 3. Meddelelsen efter stk. 2 skal være vedlagt en erklæring hvori ledelsen erklærer, 1) at fristen for offentliggørelse af den udenlandske modervirksomheds koncernregnskab er forlænget på grund af covid-19, 2) at fristforlængelsen i det pågældende land er fastsat ved lov eller administrativ forskrift, og 3) at den udenlandske modervirksomhed opfylder eventuelle betingelser for at være omfattet af fristforlængelsen.« 2. Efter § 8 indsættes:
»§ 8 a.
Ledelsen i virksomheder, der er omfattet af lov om visse erhvervsdrivende virksomheder, kan beslutte, at generalforsamlingen eller anden forsamling, der er virksomhedens øverste myndighed, afholdes delvis eller fuldstændig elektronisk, uanset at dette ikke er vedtaget og optaget i virksomhedens vedtægter eller anden aftale, og uanset at vedtægterne eller anden aftale indeholder en bestemmelse om, at der ikke må afholdes delvis eller fuldstændig elektronisk generalforsamling eller anden forsamling, der er virksomhedens øverste myndighed.
Stk. 2. Ved en delvis eller fuldstændig elektronisk generalforsamling eller anden forsamling, der er virksomhedens øverste myndighed, efter stk. 1 finder selskabslovens § 77, stk. 3 og 4, tilsvarende anvendelse.« § 2 Bekendtgørelsen træder i kraft den 23. september 2020.
