Skriftlig fremsættelse (2. november  

 2000) Miljø- og energiministeren (Svend Auken) :
 Herved tillader jeg mig for Folketinget at  

 fremsætte:
 Forslag til lov om ændring af lov om elforsyning  

 og lov om ændring af lov om tilskud til elproduktion. (Den  

 systemansvarlige virksomheds opgaver m.v.).
(Lovforslag nr.
L 74).
 Lovforslaget har til formål at præcisere dels  

 de opgaver, der er forbundet med den systemansvarlige virksomhed varetagelse  

 af hensynet til forsyningssikkerheden inden for det sammenhængende  

 elforsyningssystem, dels betalingerne herfor samt at præcisere, at  

 brugerne af det kollektive elforsyningsnet skal opfylde nærmere  

 bestemte krav for tilslutning til og benyttelse af nettet.
 Endvidere er formålet at gøre det tydeligt,  

 at den systemansvarlige virksomhed har til opgave at bidrage til at sikre, at  

 der skabes de bedst mulige betingelser for konkurrence på markeder for  

 produktion og handel med elektricitet.
 Herudover er formålet at fastslå, at  

 principperne om lige forbrugerindflydelse og mindretalsbeskyttelse i net- og  

 forsyningspligtige virksomheder skal gælde uanset valg af  

 selskabskonstruktion.
 Desuden er formålet at tydeliggøre, at  

 udgifter til miljøundersøgelser m.v. i forbindelse med  

 opførelse af havvindmøller dækkes af ansøgeren,  

 ligesom det skal tydeliggøres, at den systemansvarlige virksomhed har  

 til opgave at sikre forskning og udvikling i nye og mere effektive metoder  

 til overføring af elektricitet og til den fysiske regulering af  

 elforsyningsnettet.
 Endelig er formålet at skabe hjemmel for trinvis  

 afvikling af tilskud til elektricitet.
Regeringen er opmærksom på de problemer, der  

 er opstået i forbindelse med gennemførelsen af  saneringer af  

 højspændingsanlæg i overensstemmelse med de principper,  

 der er aftalt mellem Amtsrådsforeningen, Danske Elværkers  

 Forening, Elsam, Elkraft, Skov- og Naturstyrelsen, Landsplanafdelingen og  

 Energistyrelsen i 1995. Principperne fastlægger, hvornår nye  

 højspændingsforbindelser skal kabellægges, og  

 hvornår eksisterende skal saneres.
Den gældende elforsyningslov  

 indeholder ikke tilstrækkelige styringsinstrumenter, der kan sikre, at  

 kabellægningen i alle tilfælde kan ske i overensstemmelse med  

 principperne.
De opståede problemer skal ses i forhold til samordning  

 og gennemførelsen af de såkaldte "kompenserende"  

 kabellægninger, der omfatter flere netvirksomheder på forskellige  

 spændingsniveauer.
Regeringen vil i forbindelse med behandlingen af  

 dette lovforslag fremlægge forslag til ændring, som kan sikre  

 saneringer af højspændingsanlæg i overensstemmelse med  

 principperne.
 Idet der i øvrigt henvises til  

 lovforslaget med bemærkninger, anbefales forslaget til Folketingets  

 velvillige behandling.
