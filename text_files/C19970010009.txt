 § 1.  Statens institutioner pålægges en  

 dispositionsbegrænsning (i det følgende benævnt »afgift«) på 20  

 pct. af udgifterne til bygge- og anlægsprojekter.
 § 2.  Afgiften pålægges alle statslige institutioner,  

 dvs. departementer, underliggende institutioner, særlige fonde samt  

 selvejende institutioner, der er optaget på bevillingslovene på lige fod med  

 egentlige statsinstitutioner.
 Stk. 2.  Forsvarsministeriet og DSB, Banestyrelsen,  

 Bornholmstrafikken, Statens Luftfartsvæsen samt Kystbeskyttelsen under  

 Trafikministeriet er ikke omfattet af dette cirkulære.
 Stk. 3.  Finansministeriet kan i øvrigt efter anmodning  

 fra ressortministeriet i særlige tilfælde helt eller delvist fritage  

 institutioner eller projekter for at betale afgift.
 § 3.  Afgiften opgøres på grundlag af udgifterne på  

 standardkonto 31 (byggeri og anlægsproduktion) til de af cirkulæret omfattede  

 projekter.
 § 4.  Afgiften udmøntes ved en reduktion på forslag  

 til tillægsbevillingslov af ministeriets bevillinger af bevillingstypen  

 driftsbevilling, anlægsbevilling eller statsvirksomhed.
 Stk. 2.  Dispositionsbegrænsningen optages i  

 TB-specifikationen for den relevante hovedkonto under kategori 7.  

 Dispositionsbegrænsninger med følgende transaktionstekst: »Afgift på  

 anlægsinvesteringer«.
 Stk. 3.  Afgiften efterreguleres på følgende års forslag  

 til tillægsbevillingslov på grundlag af regnskabstal.
 § 5.  Cirkulæret træder i kraft den 1. juli 1997.
 Stk. 2.  Cirkulæret gælder ikke udgifter til bygge- og  

 anlægsprojekter, hvor der inden cirkulærets ikrafttræden er gennemført  

 udbudsforretning og indgået kontrakt, bindende aftale o.l. med entreprenører  

 m.v.
 Stk. 3.  Bygge- og anlægsprojekter, hvor der alene er  

 indgået aftaler som led i projektforberedelsen, er omfattet af cirkulæret.
 § 6.  Bygge- og Boligstyrelsens cirkulæreskrivelse nr.  

 9 af 8. februar 1995 om udskydelse af udbud m.v. af statslige og  

 statsstøttede bygge- og anlægsarbejder gælder ikke for statslige  

 institutioner, der er omfattet af dette cirkulære.
 Stk. 2.  Bestemmelserne i Bygge- og Boligstyrelsens  

 cirkulæreskrivelse gælder dog fortsat for bygge- og anlægsarbejder, som er  

 udskudt i henhold til cirkulæreskrivelsen.
 Stk. 3.  Indgås der efter nærværende cirkulæres  

 ikrafttræden kontrakt, bindende aftale o.l. om bygge- og anlægsarbejder, der  

 har været udskudt i henhold til Bygge- og Boligstyrelsens cirkulæreskrivelse,  

 omfattes udgifterne til nye bygge- og anlægsprojekter af nærværende  

 cirkulære.
