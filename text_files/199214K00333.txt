Nr BTL 333 Betænkning over Forslag til lov om ændring af udlændingeloven og lov om  

 midlertidig opholdstilladelse til visse personer fra det tidligere  

 Jugoslavien m.v.   

 Nr L 333 1992-93, 1. samling Afgivet af Retsudvalget Afgivet: 19930615 Udvalget har behandlet lovforslaget i nogle møder.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse uændret .
 Et mindretal (Fremskridtspartiets medlem af udvalget) indstiller  

 lovforslaget til forkastelse ved 3. behandling.
 Mindretallet finder det yderst ulykkeligt for Danmark, at regeringen helt  

 på linie med den tidligere regering aktivt virker for etablering af  

 flygtningelandsbyer i danske kommuner.
 Mindretallet finder, at der slet ikke skal oprettes flygtningelandsbyer i  

 Danmark, og advarer mod de direkte og indirekte problemer, det medfører at  

 acceptere indrejse og ophold her i landet for meget store grupper af  

 flygtninge.
 Mindretallet finder det heller ikke sandsynliggjort, at de flygtninge, der  

 indkvarteres her i landet, vil rejse hjem igen.
Mindretallet påpeger, at regeringen og kommunerne generelt har meget  

 uklare forestillinger og ingen eller få konsekvensberegninger over  

 virkningerne af lovforslaget.
Indenrigsministeren oplyser i bemærkningerne  

 til lovforslaget alene, at lovforslaget ikke skønnes at medføre øgede  

 udgifter, men alene en anden fordeling mellem staten og kommunerne.
Derimod  

 ser indenrigsministeren og det flertal, der nu gennemfører lovforslaget, helt  

 bort fra, at etablering af flere og flere nye flygtningelandsbyer og andre  

 flygtningecentre uvægerligt fører til udgiftskrav på social- og  

 sundhedsområdet, inden for undervisningssektoren, på plejehjemsområdet, til  

 kriminalitetsbekæmpelse og kriminalforsorg, til boligbyggeri, til  

 tolkebistand etc. etc.
Det er en meget kortsigtet politik, der påfører  

 samfundet væsentlige problemer i årtier fremover.
 Mindretallet vil bl.a. af de her anførte årsager ikke medvirke til at give  

 kommunerne mulighed for mere aktivt at gå ind i etablering og drift af  

 indkvarteringsstederne.
