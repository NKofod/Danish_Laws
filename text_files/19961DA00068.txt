Nr BTB 68 Betænkning over Forslag til folketingsbeslutning om dansk deltagelse i en  

 opfølgningsstyrke i Bosnien-Hercegovina   

 Nr B 68 1996-97, 1. samling Afgivet af Forsvarsudvalget Afgivet: 19961218 Udvalget har behandlet beslutningsforslaget i tre møder og har herunder stillet spørgsmål til forsvarsministeren og udenrigsministeren, som disse har besvaret skriftligt.
Et af udvalgets spørgsmål og forsvarsministerens svar herpå er optrykt som bilag til betænkningen.
 Udvalget har desuden modtaget kopi af FN's Sikkerhedsråds resolution  

 S/1996/1032, hvoraf det fremgår, at mandatet for opfølgningsstyrken (SFOR)  

 følger i direkte forlængelse af IFOR-mandatet og løber i 18 måneder.
 Herefter indstiller et flertal (Socialdemokratiets, Venstres, Det  

 Konservative Folkepartis, Socialistisk Folkepartis, Det Radikale Venstres,  

 Fremskridtspartiets og Centrum-Demokraternes medlemmer af udvalget)  

 beslutningsforslaget til vedtagelse uændret.
Et mindretal inden for flertallet (Fremskridtspartiets medlem) ønsker dog  

 at tilkendegive, at tilslutningen er baseret på, at der er tale om en rent  

 fredsbevarende styrke under NATO-kommando.
Desuden er samarbejdet med styrker  

 fra landene indenfor Partnerskab for Fred en positiv sidegevinst i en ellers  

 ulykkelig situation i Bosnien-Hercegovina.
Det effektive samarbejde imellem  

 NATO-landene og ansøgerlandene til NATO er således af uvurderlig hjælp i  

 ansøgerlandenes forberedelse til medlemskab.
Desværre er udgifterne til dækning af udsendelse af fredsbevarende styrker  

 ikke udskilt i en særlig post på finansloven.
Udgifterne dækkes over  

 forsvarsbudgettet, hvilket efter Fremskridtspartiets opfattelse er med til at  

 udhule budgettet til skade for den stående styrke og beredskabet.
Både  

 mandskabsmæssigt og på materielområdet er det danske forsvar således ved at  

 være udsultet.
 Med oprettelsen af Den Internationale Brigade vil udgifterne til dækning  

 af udsendelse af fredsbevarende styrker og det internationale arbejde ikke  

 længere kunne holdes inden for den i forsvarsbudgettet afsatte ramme på 530  

 mio. kr.
 Et mindretal (Enhedslistens medlem af udvalget) indstiller  

 beslutningsforslaget til forkastelse.
Mindretallet bemærker, at Dayton-aftalen for Bosnien-Hercegovina, som blev  

 undertegnet den 14. december 1995, efter Enhedslistens opfattelse ikke var et  

 udtryk for et forsøg på at opnå en retfærdig og varig fred.
På trods af mange  

 pæne formuleringer var den reelt et udtryk for stormagternes accept af, at  

 Bosnien blev opdelt efter etniske retningslinjer.
Som konsekvens heraf stemte  

 Enhedslisten også imod udstationeringen af danske soldater som en del af  

 IFOR-styrken, fordi Enhedslisten forventede, at den først og fremmest ville  

 komme til at fungere som garant for opdelingen af Bosnien frem for at fungere  

 som garant for multietnisk sameksistens.
Et år efter er det muligt at gøre status.
IFOR-styrkerne, som primært har  

 været placeret langs de interne grænser i Bosnien, har med succes formået at  

 forhindre større militære konfrontationer mellem de tre forskellige  

 nationalistiske fraktioner.
Det er i sig selv et positivt træk.
 Omvendt har IFOR-styrkernes tilstedeværelse ikke forhindret etniske  

 udrensninger og sikret flygtninges tilbagevenden i sikkerhed, selv om  

 Dayton-aftalen på det formelle plan åbner mulighed herfor, idet det om deres  

 opgaver hedder: »at observere og hindre indblanding i den civile  

 befolknings, flygtninges og fordrevnes bevægelser, samt at reagere passende  

 over for voldelige anslag mod liv og person«.
 Det mest tragiske eksempel i den forløbne periode har været  

 tvangsevakueringen af titusindvis af bosniske serbere fra Sarajevos  

 forstæder, hvilket er et meget alvorlig slag mod det multietniske Bosnien.
 Derfor er det heller ikke overraskende, at den ansete  

 menneskerettighedsorganisation »Human Rights Watch« netop er  

 fremkommet med en meget kritisk rapport om IFOR-styrkens arbejde:
 »Ved passivt at se til, mens lokale militsgrupper, kontrolleret af  

 Radovan Karadzic, fortsat laver etnisk udrensning, terroriserer og torterer  

 ikkeserbere, brænder huse af, plyndrer folk og opruster en paramilitær  

 styrke, er IFOR med til at opmuntre de lokale magthavere til at optrappe  

 deres terror, som er i direkte strid med Dayton-fredsaftalen«, hedder  

 det bl.a. i rapporten.
Enhedslisten har ingen tiltro til, at den foreslåede SFOR-styrke på disse  

 områder vil komme til at fungere fundamentalt anderledes end den hidtil  

 eksisterende IFOR-styrke.
Derfor ønsker Enhedslisten ikke at stemme for  

 beslutningsforslaget.
 Hvis regeringen omvendt skulle ønske at fremsætte forslag om en massiv  

 støtte til de multietniske kræfter i Bosnien, så vil regeringen ikke gå  

 forgæves efter hjælp hos Enhedslisten.
 Et andet mindretal (Dansk Folkepartis medlem af udvalget)  

 indstiller beslutningsforslaget til forkastelse , idet bemærkes, at  

 det danske forsvar skal forsvare Danmark og leve op til de forpligtelser,  

 Danmark har i kraft af medlemskabet af NATO.
Deltagelse i opfølgningsstyrken i det tidligere Jugoslavien er ikke en del  

 af disse opgaver.
Da udgifterne ved udsendelsen af styrken bliver afholdt  

 inden for forsvarsbudgettet, vil det uvægerligt føre til en reduktion af  

 midlerne til det danske forsvar.
Ingrid Rasmussen (S) nfmd.
Helen Beim (S) Anna-Marie Hansen (S) Poul  

 Qvist Jørgensen (S) Per Kaalund (S) Villy Søvndal (SF) Jørgen Estrup (RV)  

 Søren Søndergaard (EL) Arne Melchior (CD) Svend Aage Jensby (V) Knud Enggaard  

 (V) fmd.
Peder Sønderby (V) Anders Mølgaard (V) Niels Ahlmann-Ohlsen  

 (KF) Pia Kjærsgaard (DF) Bendt Bendtsen (KF) Annette Just (FP) Bilag Spørgsmål:
Kan ministeren oplyse det reelle beløb for dansk deltagelse i IFOR, og  

 hvilke konsekvenser dansk deltagelse i SFOR får for forsvarsbudgettet? Svar:
Nettoudgiften til udsendelse af styrkebidraget til IFOR for et år blev i  

 december 1995 anslået til ca. 402 mio. kr. efter fradrag af sparet hjemmeløn  

 for det faste personel.
Nettoudgiften forventes fortsat at ville holde sig  

 inden for denne ramme, og det seneste forbrugsafviklingsskøn viser en  

 nettoudgift på ca. 386 mio. kr. efter fradrag af sparet hjemmeløn.
Som det fremgår af min besvarelse af spørgsmål nr. 1, er der inden for  

 forsvarsbudgettet afsat et nettobeløb på 530 mio. kr. til forsvarets udgifter  

 i forbindelse med deltagelse i løsningen af opgaver i FN-, OSCE- og  

 NATO-regi.
Da bidraget til SFOR vil kunne finansieres inden for denne ramme,  

 forventes deltagelsen i SFOR ikke at få konsekvenser for forsvarsbudgettet.
