 Ved kongelig resolution af 10. juni 1969 har Danmark ratificeret den i  

 Oslo den 5. december 1968 undertegnede overenskomst mellem Danmark, Finland,  

 Island, Norge og Sverige om folkeregistrering.
 Overenskomsten har følgende ordlyd:
 Regeringerne i Danmark, Finland, Island, Norge og Sverige er for at lette  

 registreringen af personer i de kontraherende lande blevet enige om følgende:
 Artikel 1.
 Denne overenskomst gælder personer, som er registreret som bosat i et af  

 de kontraherende lande, og som har til hensigt at flytte, eller som er  

 flyttet til et andet af disse lande.
 Artikel 2.
1. Den, der har til hensigt at flytte fra et af de  

 kontraherende lande til et andet af disse lande, skal melde dette til  

 vedkommende lokale registreringsmyndighed i udflytningslandet.
Det påhviler  

 nævnte myndighed straks at udlevere den flyttende internordisk flytteattest  

 med vedhæftet blanket for internordisk flyttebevis.
2. Den, der er flyttet fra et af de kontraherende  

 lande og efter indflytning har bosat sig et andet af disse lande, skal inden  

 den tidsfrist, som gælder for anmeldelse af flytning i dette land, melde  

 indflytningen til vedkommende lokale registreringsmyndighed.
Samtidig med  

 meldingen skal han aflevere den flytteattest med vedhæftet blanket for  

 flyttebevis, som er nævnt under punkt 1. Er han ikke i besiddelse af en sådan  

 flytteattest, skal han pålægges at fremskaffe den fra udflytningslandet.
Hvis  

 han anmoder derom, skal den lokale registreringsmyndighed i stedet rekvirere  

 flytteattest fra den lokale registreringsmyndighed i udflytningslandet.
 3. Den lokale registreringsmyndighed i  

 indflytningslandet træffer beslutning om registreringen.
Finder den lokale registreringsmyndighed, at den, som har anmeldt  

 indflytning, skal regnes som bosat inden for registreringsområdet, skal den  

 lokale registreringsmyndighed i udflytningslandet uden ophold underrettes  

 herom.
Til denne underretning skal bruges internordisk flyttebevis.
Finder den lokale registreringsmyndighed grund til at antage, at den, der  

 har meldt indflytningen, skal regnes som bosat et andet sted i  

 indflytningslandet, skal han henvises til den lokale registreringsmyndighed  

 på vedkommende sted.
Flytteattesten leveres tilbage til ham forsynet med  

 påtegning om henvisningen.
Finder den lokale registreringsmyndighed, at den, som har afleveret  

 flytteattesten, ikke kan regnes som bosat inden for registreringsområdet, og  

 der heller ikke foreligger et tilfælde som nævnt i foregående stykke, skal  

 registreringsmyndigheden gøre bemærkning om beslutningen på flytteattesten og  

 flyttebeviset.
Flyttebeviset skal derefter uden ophold sendes tilbage til  

 vedkommende lokale registreringsmyndighed i udflytningslandet.
Flytteattesten  

 leveres tilbage til den, som har anmeldt flytning.
 Først når flyttebeviset er modtaget, skal den lokale  

 registreringsmyndighed i udflytningslandet føre den, som er flyttet, ud af  

 registret.
4. Har den lokale registreringsmyndighed i  

 udflytningslandet ikke modtaget flyttebevis inden 2 måneder, skal denne  

 myndighed henvende sig direkte til den lokale registreringsmyndighed i  

 indflytningslandet for at få de oplysninger, som er nødvendige af hensyn til  

 registreringen.
Det samme gælder, når en lokal registreringsmyndighed har  

 grund til at antage, at en registreret person er flyttet til et andet af de  

 kontraherende lande.
 Artikel 3.
 Spørgsmålet om en person efter denne overenskomst skal regnes for bosat  

 eller ikke bosat i indflytningslandet afgøres efter lovgivningen i dette  

 land.
 Artikel 4.
 De kontraherende lande forpligter sig til gensidigt at give de  

 oplysninger, som antages at være nødvendige for bedømmelsen af  

 bosætningsspørgsmålet og give underretning om de beslutninger, som bliver  

 truffet.
 Artikel 5.
 Med »lokal registreringsmyndighed« forstås i denne overenskomst:
i Danmark: kommunalbestyrelsen ved folkeregisterføreren, i Finland: den som fører vedkommende folkeregister (kirkebøger,  

 civilregistre og dissentermenighedernes medlemslister), i Island: nationalregistret, i Norge: registerføreren for vedkommende folkeregister og i Sverige: vedkommende pastors embede (i Stockholm og Gøteborg den lokale  

 skattemyndighed).
 Artikel 6.
Formularen til internordisk flytteattest og flyttebevis skal indeholde  

 oplysning om: 1. fraflytningsland, 2. fraflytningskommune (i Sverige  

 »førsamling«), 3. adresse i fraflytningslande, 4. tilflytningsland,  

 5. tilflytningskommune (i Finland også lokalt register, i Sverige  

 »førsamling«), 6. adresse i tilflytningslandet 7. opgivet  

 flyttedato, 8. slægtsnavn, 9. fornavne, 10. køn, 11. fødselsdag, -måned og  

 -år, 12. fødested, 13. ægteskabelig stilling, 14. statsborgerforhold, 15.  

 anmærkninger og endvidere datoen for udstedelsen af flytteattesten, stempel  

 og underskrift og de enkelte landes frister for anmeldelse på  

 indflytningsstedet.
I Finland og Sverige skal formularerne desuden indeholde  

 oplysning om dåb, konfirmation og altergang.
 Med de undtagelser, som følger af 1. stykke, skal de kontraherende landes  

 formularer til flytteattest og flyttebevis have samme form og indhold, men  

 affattes på de enkelte landes sprog, ligesom de skal fastsættes i samråd  

 mellem de centrale myndigheder i de kontraherende lande.
 Artikel 7.
 Denne overenskomst skal ratificeres, og ratifikationsdokumenterne  

 deponeres i det norske udenrigsministerium.
 Overenskomsten træder i kraft fra førstkommende 1. januar, 1. april, 1.  

 juli eller 1. oktober 3 måneder efter, at samtlige parters  

 ratifikationsdokumenter er deponeret for Færøerne og Grønlands vedkommende  

 dog først efter nærmere aftale mellem de centrale registreringsmyndigheder i  

 de kontraherende lande.
 Enhver af parterne kan i forhold til enhver af de andre parter opsige  

 overenskomsten med 6 måneders varsel til ophør en 1. januar eller en 1. juli.
 Udfærdiget i Oslo den 5. december 1968 i et eksemplar på dansk, finsk,  

 islandsk, norsk og svensk, som alle har samme gyldighed.
 Det norske udenrigsministerium vil oversende bekræftede afskrifter heraf  

 til de øvrige kontraherende staters regeringer.
E.A.
Knuth.
