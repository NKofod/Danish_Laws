Fremsat den 31. marts 2020 af Peter Skaarup (DF), René Christensen (DF), Kristian Thulesen Dahl (DF), Søren Espersen (DF), Pia Kjærsgaard (DF) og Marie Krarup (DF) Forslag til folketingsbeslutning om stop for modtagelse af asylansøgere under coronakrisen Folketinget pålægger regeringen at suspendere asylansøgeres ret til at søge asyl i Danmark i henhold til internationale aftaler og danske love herom, indtil coronakrisen er overstået.
Bemærkninger til forslaget Coronavirus (covid-19) er en særdeles smitsom sygdom, som skyldes en ny virus, der ikke tidligere er registreret hos mennesker.
Den har skabt en verdensomspændende pandemi, og det har medført en nedlukning af store dele af verdenssamfundet og den globale økonomi, ligesom mange allerede er døde af virussen internationalt såvel som i Danmark.
Et af myndighedernes råd for at undgå, at den smitsomme virus breder sig, er at undgå kontakt mennesker imellem.
Derfor er store dele af den offentlige sektor og private virksomheder lukket ned.
Politiet patruljerer i gaderne og henstiller til, at borgerne ikke færdes for tæt, og udskriver om nødvendigt bøder.
Situationen er dødsensalvorlig.
Stop for asylansøgere til Danmark I lyset af de foranstaltninger, der iværksættes som følge af coronakrisen, er det logisk også at begrænse asylansøgeres og migranters færden.
Asylansøgere og migranter bevæger sig i sagens natur gennem mange forskellige lande på deres vej til Danmark, og da coronavirussen efterhånden findes overalt, er det ikke utænkeligt, at de på deres vej til Danmark pådrager sig smitte.
Det giver ikke mening at begrænse eller direkte forbyde alle menneskers bevægelsesfrihed markant og så samtidig lade potentielle smittebærere komme til landet uden videre.
Asylansøgere risikerer således at starte nye smittekæder, så coronavirussen bliver vanskeligere at bekæmpe.
 Danmark bør sende et klart signal til asylansøgere og migranter om, at de ikke skal bevæge sig i retning mod Danmark  at asylansøgere ikke længere kan søge asyl i Danmark, så længe coronakrisen varer.
 Det er forslagsstillernes opfattelse, at Danmark indtil videre ikke skal modtage asylansøgere.
Internationale aftaler og love Danmark har tilsluttet sig internationale aftaler, eksempelvis flygtningekonventionen af 1951, der giver flygtninge ret til at søge asyl i Danmark, og asylansøgeres rettigheder er indarbejdet i danske love, eksempelvis i udlændingeloven.
Det er imidlertid forslagsstillernes opfattelse, at »nød bryder alle love«, og at der reelt er indtrådt en nødretstilstand i Danmark og i det meste af verden.
Den virkelighed får også konsekvenser for asylansøgere, og det må asylansøgere acceptere og indrette sig efter.
De må forstå, at de ikke uhindret kan rejse rundt som mulige smittebærere.
Udlændinge- og integrationsministeren har afvist at tage de fornødne skridt til at stoppe modtagelsen af asylansøgere under coronakrisen.
Ministeren mener, at det relativt lave pres fra asylansøgere lige nu gør, at det ikke er nødvendigt at tage forholdsregler (jf. svar på UUI alm. del  spm. 251). Men et stop for asylansøgere i den nuværende situation er ikke blot en reaktion på det aktuelle asylpres.
Det er rettidig omhu, der sikrer, at vi ikke i de kommende uger, mens resten af Danmark arbejder på at få epidemien under kontrol, står over for en ny udfordring fra nye smittekilder.
For få uger siden stod Europa over for en mulig forøgelse af migrantpresset.
Det viser, at presset fra migranter og asylansøgere er uforudsigeligt, og at det er nødvendigt at tage forholdsregler, så situationen ikke kommer ud af kontrol.
 Forslagsstillerne ønsker med beslutningsforslaget, at regeringen indtil videre suspenderer asylansøgernes ret til at søge asyl i Danmark og til at få deres sag behandlet her.
Skriftlig fremsættelse Peter Skaarup (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om stop for modtagelse af asylansøgere under coronakrisen.
(Beslutningsforslag nr.
B 161) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
