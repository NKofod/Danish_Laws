Skriftlig fremsættelse (25. november  

 1998) Økonomiministeren Herved tillader jeg mig for Folketinget at  

 fremsætte:
 Forslag til lov  om  

 forsikringsmæglervirksomhed.
(Lovforslag nr.
L 105).
I september 1997 nedsatte jeg en arbejdsgruppe, der fik  

 til opgave at udarbejde et forslag til en lovregulering af  

 forsikringsmæglerområdet.
Arbejdsgruppen, der har haft deltagelse  

 fra branchen, erhvervsliv og forbrugersiden afgav i juni måned en  

 rapport indeholdende et lovforslag.
Det foreliggende lovforslag er lavet med  

 udgangspunkt i rapportens lovforslag.
 Med loven underlægges forsikringsmæglerne  

 tilsyn af Finanstilsynet, ligesom der med loven stilles krav til  

 forsikringsmæglerens uddannelsesniveau og faglige kompetence.
Der etableres med forslaget en tilladelsesprocedure for  

 forsikringsmæglere og forsikringsmæglerselskaber.
Det tillades at  

 drive forsikringsmæglervirksomhed som enkeltmandsvirksomhed, i et  

 interessentskab eller i et anparts- eller aktieselskab.
Det præciseres  

 i lovforslaget, at forsikringsmæglervirksomheder, der hidtil har  

 været drevet i disse former, skal ansøge Finanstilsynet om  

 tilladelse til fortsat at drive denne virksomhed, og at tilladelsen vil blive  

 meddelt af Finanstilsynet, såfremt de pågældende opfylder  

 lovforslagets øvrige bestemmelser.
Forsikringsmæglerens uafhængighed  

 afgrænses i forslaget ved et forbud mod såvel direkte som  

 indirekte retlige, økonomiske eller driftsmæssige bindinger til  

 forsikringsselskaber eller dertil knyttede koncernselskaber.  

 Uafhængigheden skal kunne dokumenteres, og forsikringsmægleren  

 skal uopfordret oplyse om eventuel provision og andet vederlag, der modtages  

 fra forsikringsselskaberne.
Forsikringsmægleren skal samtidig kunne  

 dokumentere at være dækket af behørig ansvarsforsikring  

 m.m.
Det foreslås endvidere, at forsikringsmæglerne skal  

 være registreret i lighed med mange andre rådgivere f.eks.  

 ejendomsmæglere og revisorer.
 Tilsynet med forsikringsmæglerne vil bestå i  

 et adfærdstilsyn, der ud over at vurdere om de stillede betingelser for  

 tilladelsen er tilstede, vil bestå i at påse, at  

 forsikringsmæglerne udøver deres virksomhed i overensstemmelse  

 med god forsikringsmæglerskik.
 Tilsynet med forsikringsmæglerne foreslås  

 varetaget af Finanstilsynet bistået af et rådgivende udvalg  

 vedrørende forsikringsmæglervirksomhed.
 Med disse bemærkninger og idet jeg i øvrigt  

 henviser til lovforslaget og bemærkningerne til dette, skal jeg  

 anbefale forslaget til det høje Tings velvillige  

 behandling.
