Ankestyrelsens principafgørelse B-1-03 om børnetilskud - overskydende skat - kommunens indtrædelsesret - skyldige underholdsbidrag - fejlagtigt betalt kirkeskat Resume:
 En kommune var berettiget til at indtræde i ansøgers ret til udbetaling af overskydende skat, der var fremkommet som følge af, at ansøger fejlagtigt havde betalt kirkeskat, selvom han ikke var medlem af folkekirken.
 Ankestyrelsen lagde vægt på en indhentet udtalelse fra Told- og Skattestyrelsen, hvori styrelsen havde tilkendegivet, at når årsopgørelsen blev udskrevet, var det den beregnede slutskat, der efter fradrag af den samlede forskudsskat gav et resultat i form af en overskydende skat eller en restskat, og ikke i form af en tilgodehavende skatteart.
 Ankestyrelsen fandt - på baggrund af udtalelsen - ikke, at det forhold, at ansøgers skat for 2001 var blevet beregnet med udgangspunkt i, at han skulle betale kirkeskat, selvom han ikke var medlem af folkekirken, kunne føre til et andet resultat.
 Love:
Lov om børnetilskud og forskudsvis udbetaling af børnebidrag - lovbekendtgørelse nr 1017 af 17. november 2000 - § 18, stk. 3 Lov om opkrævning af indkomstskat samt kommunal og amtskommunal ejendomsværdiskat for personer m.v. (kildeskatteloven) - lovbekendtgørelse nr. 678 af 12. august 2002 - § 60, § 61 og § 62 Vejledninger:
Socialministeriets vejledning nr. 54 af 17. juni 2002 om børnetilskud og forskudsvis udbetaling af børnebidrag - Sagsfremstilling:
Ansøgers skat for 2001 var blevet beregnet med udgangspunkt i, at han skulle betale kirkeskat.
Han gjorde efter modtagelse af årsopgørelsen for 2001 kommunen opmærksom på, at han ikke var medlem af folkekirken og derfor ikke skulle betale kirkeskat.
Ansøgers skat for 2001 blev herefter omberegnet, og det viste sig, at han havde betalt 846 kr. for meget i skat.
 Kommunen meddelte i afgørelse af 29. juli 2002, at den overskydende skat på 846 kr. var anvendt til dækning af skyldigt underholdsbidrag.
 Ansøger klagede over afgørelsen, og nævnet fandt i afgørelse af 3. december 2002, at kommunen ikke var berettiget til at indtræde i ansøgers ret til udbetaling af tilgodehavende skat på 846 kr.
Nævnet begrundede afgørelsen med, at der var tale om et beløb, som ansøger uretmæssigt var blevet opkrævet i kirkeskat, idet han ikke var medlem af Folkekirken.
Nævnet mente derfor, at der ikke var tale om en situation som omfattet af børnetilskudslovens § 18, stk. 3. Da beløbet var opkrævet uretmæssigt, kunne der efter nævnets opfattelse heller ikke ske modregning efter de almindeligt gældende regler om modregning, ligesom afkrævningsblanketten heller ikke kunne danne grundlag for at foretage modregning, jf.
Ankestyrelsens afgørelse meddelt i SM B-3-95.
Kommunen klagede over afgørelsen, og anførte blandt andet, at i henhold til børnetilskudslovens § 18, stk. 3, indtrådte kommunen i retten til udbetaling af overskydende skat.
Her blev der ikke taget stilling til, om den var uretmæssigt opkrævet eller ej.
Al overskydende skat var formentlig uretmæssig opkrævet, idet der var opkrævet for meget, og beløbet var udbetalt uden diskussion med renter.
 Under behandlingen af sagen indhentede Ankestyrelsen en udtalelse fra Told- og Skattestyrelsen med henblik på en vurdering af, om der i skatteretlig henseende fandtes et begreb som "tilgodehavende skat" med den konsekvens, at dette beløb skulle udbetales til borgeren uanset kommunens adgang til at indtræde i overskydende skat.
Det fremgik af udtalelsen blandt andet, at ved den løbende betaling af skat blev betalingen afskrevet på den samlede forskudsskat og ikke på hver sin skatteart.
Når årsopgørelsen efterfølgende blev udskrevet, var det den beregnede slutskat, der efter fradrag af den samlede forskudsskat gav et resultat i form af en overskydende skat eller en restskat, og ikke i form af en tilgodehavende skatteart.
Ansøger og kommunen fik sendt kopi af udtalelsen.
Kommunen havde ikke bemærkninger til denne, mens ansøger anførte, at han fortsat mente, at han skulle have det for meget betalte beløb tilbage, når han havde betalt kirkeskat uden at være medlem af folkekirken.
 Sagen blev behandlet i principielt møde med henblik på afklaring af, om myndighedernes tilbagebetaling af uretmæssigt opkrævet skat er at betragte som en overskydende skat, således at kommunen indtræder i retten hertil, jf. børnetilskudslovens § 18, stk. 3.
 Afgørelse:
 Ankestyrelsen ændrede det sociale nævns afgørelse og fandt således, at kommunen var berettiget til at indtræde i ansøgers ret til udbetaling af overskydende skat med godtgørelse for 2001.
 Begrundelsen for afgørelsen var, at beløbet på 846 kr. var at anse for overskydende skat med den konsekvens, at tilfældet var omfattet af børnetilskudslovens § 18, stk. 3.
 Ankestyrelsen lagde vægt på, at Told- og Skattestyrelsen i udtalelse af 10. april 2003 havde tilkendegivet, at når årsopgørelsen blev udskrevet, var det den beregnede slutskat, der efter fradrag af den samlede forskudsskat gav et resultat i form af en overskydende skat eller en restskat, og ikke i form af en tilgodehavende skatteart.
 Ankestyrelsen fandt - på baggrund af udtalelsen fra Told- og Skattestyrelsen - således ikke, at det forhold, at ansøgers skat for 2001 var blevet beregnet med udgangspunkt i, at han skulle betale kirkeskat, selvom han ikke var medlem af folkekirken, kunne føre til et andet resultat.
 Ankestyrelsen ændrede således det sociale nævns afgørelse.
