Fremsat den 8. december 2010 af transportministeren (Hans Christian Schmidt) Forslag til Lov om ændring af lov om godkendelse og syn af køretøjer (Tilbagekaldelse af tilladelser ved gæld til det offentlige og offentliggørelse af tilsynsresultater) § 1 I lov nr. 473 af 9. juni 2004 om godkendelse og syn af køretøjer foretages følgende ændringer:
 1. Overalt i loven ændres »Færdselsstyrelsen« til: »Trafikstyrelsen« og »Færdselsstyrelsens« til: »Trafikstyrelsens«.
 2. § 7 affattes således:
 »§ 7. En tilladelse til at foretage syn eller omsyn bortfalder, hvis:
1) tilladelsesindehaveren kommer under konkursbehandling eller likvidation, eller 2) den teknisk ansvarlige persons tilknytning til tilladelsesindehaveren ophører.« 3. § 8, stk. 1, affattes således:
 »§ 8. Trafikstyrelsen kan tilbagekalde en tilladelse til at foretage syn eller omsyn, hvis:
 1) Indehaveren af tilladelsen groft eller gentagne gange har overtrådt vilkårene i tilladelsen.
2) Virksomhedens ejer eller, hvis der er tale om en juridisk person, medlemmer af bestyrelsen eller direktionen, den teknisk ansvarlige person eller den juridiske person får konstateret gæld til det offentlige på 100.000 kr. eller derover.« 4. Efter § 10 indsættes:
»§ 10 a.
Transportministeren kan fastsætte regler om offentliggørelse af resultater af tilsyn gennemført over for navngivne syns- og omsynsvirksomheder.
Ministeren kan endvidere fastsætte regler om offentliggørelse af sanktioner fastsat som følge af tilsyn med syns- og omsynsvirksomheder.
Klage, herunder over tilsynsresultater, vil ikke have opsættende virkning.
 Stk. 2. Ministeren kan fastsætte regler om formen for og omfanget af offentliggørelsen, herunder at offentliggørelsen skal ske i elektronisk form i et informationssystem vedrørende tilsynsresultater.
Stk. 3. Ministeren kan fastsætte regler om videregivelse af såvel enkeltstående oplysninger som masseoplysninger fra informationssystemet til en ubestemt kreds af modtagere.« § 2 Loven træder i kraft den 1. april 2011.
Bemærkninger til lovforslaget 1. Lovforslagets formål og baggrund Lovforslaget vedrører to forhold i relation til udførelsen af tilsyn med syn af køretøjer.
Det første forhold relaterer sig til tilbagekaldelse af en tilladelse til at foretage syn eller omsyn ved gæld til det offentlige hos bl.a. virksomhedens ejer, og det andet forhold relaterer sig til offentliggørelse af tilsynsresultater med syns- og omsynsvirksomhederne.
Synsområdet har indtil 15. april 2010 været administreret af Færdselsstyrelsen.
Færdselsstyrelsen og Trafikstyrelsen blev den 15. april 2010 sammenlagt til en fælles styrelse.
Den nye styrelse kaldes Trafikstyrelsen.
Forslaget gør det for det første muligt, at der ved konstateret gæld til det offentlige på over 100.000 kr. hos en virksomhedsejer, medlemmer af bestyrelsen eller direktionen, den teknisk ansvarlige eller hos virksomheden ikke automatisk sker bortfald af tilladelsen til at foretage syn eller omsyn.
Der skabes ved lovforslaget mulighed for, at Trafikstyrelsen efter en konkret vurdering kan træffe afgørelse om tilbagekaldelse af tilladelsen ved en konstateret gæld til det offentlige på over 100.000 kr.
Der skabes herved overensstemmelse med reglerne i lov om buskørsel og lov om godskørsel, hvorefter tilladelse til buskørsel eller godskørsel kan tilbagekaldes, hvis indehaveren har betydelig gæld til det offentlige, hvorved forstås beløb i størrelsesordenen 100.000 kr. og derover.
Formålet med lovforslaget er for det andet at øge gennemsigtigheden af kvaliteten af bilsynsmarkedet.
Dette vil ske ved at give transportministeren hjemmel til at kunne fastsætte regler om offentliggørelse af Trafikstyrelsens tilsynsresultater med syns- og omsynsvirksomheder.
Lovforslaget giver endvidere ministeren hjemmel til at fastsætte regler om, hvorledes en sådan offentliggørelse kan ske.
Dette kan eksempelvis ske ved et elektronisk informationssystem på Trafikstyrelsens hjemmeside.
Alle skal have adgang til informationssystemet, og ministeren kan videregive både enkeltoplysninger og masseoplysninger til en ubestemt kreds af modtagere.
Transportministeren kan endvidere fastsætte regler om omfanget af offentliggørelsen, herunder offentliggørelse af resultater af tidligere tilsyn inden for en vis periode for en syns- eller omsynsvirksomhed, eller et antal af virksomhedens seneste resultater, f.eks. synsvirksomhedens 5 seneste tilsynsresultater.
Resultater af alle tilsyn inden for en vis periode eller af et vist antal tilsyn hos alle synssteder i Danmark offentliggøres.
Det er både informationer om tilsynsresultaterne samt arten og omfang af sanktioner i tilfælde af et eller flere dårlige tilsynsresultater, der påtænkes lagt på Trafikstyrelsens hjemmeside.
Dette vil give kunden et bedre grundlag for at vurdere typen af overtrædelser, deres omfang og sanktionerne herfor.
Sanktioner er endvidere særligt interessante for virksomhedens forretningsforbindelser og potentielle medarbejdere.
Der skabes ved lovforslaget mulighed for, at indehavere af køretøjer, der skal til syn eller omsyn, kan se, hvilke resultater de pågældende syns- eller omsynsvirksomheder tidligere har modtaget ved Trafikstyrelsens tilsyn.
Herved opnås øget gennemsigtighed på synsmarkedet for kunder og forretningsforbindelser, hvilket kan virke som incitament for synsvirksomhederne til at sikre og forhøje kvaliteten af bilsynet samt give virksomhederne en mulighed for at benytte dette i sin markedsføring.
2. Tilbagekaldelse af tilladelser 2.1. Gældende ret Det følger af synsloven, at en tilladelse til at foretage syn eller omsyn bortfalder, hvis virksomhedens ejer eller, hvis der er tale om en juridisk person, medlemmer af bestyrelsen eller direktionen eller den teknisk ansvarlige person får konstateret gæld til det offentlige på 100.000 kr. eller derover.
En teknisk ansvarlig person er uddannet som køretøjsmekaniker og har bestået en af Trafikstyrelsen godkendt uddannelse som teknisk ansvarlig.
Den teknisk ansvarlige person er ansat og har ledelsesmæssige beføjelser i syns- eller omsynsvirksomheden.
En tilladelse bortfalder imidlertid ikke, hvis den juridiske person skylder 100.000 kr. eller derover til det offentlige.
Trafikstyrelsen skal således fratage en tilladelse til at foretage syn eller omsyn, så snart det med sikkerhed er konstateret, at der foreligger en gæld på 100.000 kr. eller derover til det offentlige.
Loven giver i sin nuværende form således ikke mulighed for en afdragsordning eller mulighed for at undtage fra kravet i tilfælde af konkrete omstændigheder, såsom akut sygdom eller kortere forsinkelse af tilbagebetaling af gæld.
2.2. Lovforslagets indhold Forslaget indeholder en bestemmelse om, at der ved konstateret gæld på over 100.000 kr. til det offentlige hos en virksomhedsejer, eller, hvis der er tale om en juridisk person, hos medlemmer af bestyrelsen eller direktionen, den teknisk ansvarlige eller hos den juridiske person  dvs. virksomheden  ikke automatisk sker bortfald af tilladelsen til at foretage syn eller omsyn.
Der skabes ved lovforslaget mulighed for, at Trafikstyrelsen ved en konkret afgørelse kan tage stilling til, om der er grundlag for at tilbagekalde tilladelsen ved konstateret gæld over 100.000 kr. til det offentlige.
Det vil endvidere være muligt i praksis med en afdragsordning i relation til den konstaterede gæld.
Der skabes herved overensstemmelse med reglerne i lov om buskørsel og lov om godskørsel i relation til gæld, hvorefter tilladelse til buskørsel eller godskørsel kan tilbagekaldes, hvis indehaveren har betydelig gæld til det offentlige, hvorved forstås beløb i størrelsesordenen 100.000 kr. og derover.
3. Offentliggørelse af tilsynsresultater 3.1. Gældende ret Trafikstyrelsen fører tilsyn med syns- og omsynsvirksomheder.
Tilsynet går bl.a. ud på, at styrelsens inspektører uanmeldt besøger de ca. 675 syns- og omsynssteder i Danmark.
Der udføres mere end ca. 2.500 tilsynsbesøg årligt.
Tilsynet indebærer en kontrol af, at syn eller omsynet udføres efter gældende regler, og der kan endvidere udtages synede køretøjer til kontrolsyn.
Der udtages årligt mere end 1.500 køretøjer til kontrolsyn.
Tilsynsbesøgene resulterer i ca. 73 % af tilfældene i tilfredsstillende resultater, i ca. 9 % af tilfældene i mindre tilfredsstillende resultater og i ca. 18 % i ikke tilfredsstillende resultater.
Trafikstyrelsen har inden for de seneste to år i syv tilfælde tilbagekaldt tilladelsen pga. overtrædelse af vilkårene for tilladelsen.
Et tilsynsresultat kan bestå af følgende karakterer: A = ingen bemærkninger; B = anmærkninger; C = utilfredsstillende.
I tilfælde af et utilfredsstillende resultat, afgøres sanktionen efter forholdets karakter som C1: påbud, C2: anmodning om redegørelse, C3: agter advarsel.
Herudover bliver en C-karakter kombineret med følgende kategorier af fejl: Ca: fejl i administrative rutiner eller ved teknisk udstyr; Cf: færdselssikkerhedsmæssige fejl; Cm: fejl af miljømæssig betydning; Co: obligatoriske kontrolpunkter ikke gennemført og Cu: uberettigede krav mod fremstiller.
En synsvirksomhed, som opnår andet end karaktererne A og B ved Trafikstyrelsens tilsyn, vil blive sat under målrettet tilsyn, eller ved gentagne eller grovere forhold, som har medført en advarsel, under skærpet tilsyn.
Det er ikke udelukket, at der inden for rammerne af gældende ret ville kunne etableres ordninger med systematisk offentliggørelse af kontrolresultater, afgørelser m.v. i ikke anonymiseret form uden lovhjemmel, såfremt de oplysninger, der skulle offentliggøres, alene vedrørte juridiske personer.
Ordningerne ville i givet fald skulle udformes og administreres på en sådan måde, at de holdt sig inden for gældende ret, herunder tavshedspligten efter straffelovens §§ 152-152 e og forvaltningslovens § 27. For så vidt angår fysiske personer, herunder enkeltmandsvirksomheder, fører reglerne i persondataloven derimod til, at der kun kan ske en sådan offentliggørelse, hvis der er særlig lovhjemmel hertil.
3.2. Lovforslagets indhold En tilsynsrapport indeholder oplysninger om syns- eller omsynsvirksomheden, datoen for tilsynet, oplysning om den person, som har foretaget tilsynet, navn på medarbejderen i syns- eller omsynsvirksomheden, der har kvitteret for tilsynet, tilsynsresultat samt beskrivelse af fejl og mangler, der er konstateret under tilsynet.
Det er ikke hensigten med lovforslaget, at selve tilsynsrapporten skal offentliggøres.
Formålet er alene at offentliggøre oplysninger om navn og adresse på synsvirksomheden eller synsstedet, hvor det pågældende tilsyn fandt sted, dato for det pågældende tilsyn samt resultatet af tilsynet.
Til forskel fra »smiley-ordningen« på fødevareområdet er der med dette lovforslag ikke lagt op til, at tilsynsresultaterne ophænges synligt i virksomhedens forretningslokaler.
Der er alene tale om offentliggørelse af visse oplysninger om tilsynet eksempelvis på Trafikstyrelsens hjemmeside.
Ved lovforslaget skaffes hjemmel til at kunne offentliggøre Trafikstyrelsens tilsynsresultater med syns- og omsynsvirksomheder.
Dette kan ske på Trafikstyrelsens hjemmeside.
Der skabes mulighed for, at indehavere af køretøjer og andre interessenter kan se, hvilke resultater de pågældende syns- eller omsynsvirksomheder tidligere har modtaget ved Trafikstyrelsens tilsyn, og om der er tildelt virksomheden sanktioner.
Herved opnås øget gennemsigtighed på synsmarkedet for forbrugerne, hvilket kan virke som incitament for synsvirksomhederne til forhøjet kvalitet af bilsynet.
En offentliggørelse af tilsynsresultater kan også virke som et incitament for synsvirksomhederne til at udføre bilsyn af høj kvalitet i relation til et videre samarbejde med andre, f.eks. banker, forsikringsselskaber, leverandører, fremtidige medarbejdere etc.
Der skabes endvidere mulighed for at se en udvikling i de pågældendes syns- og omsynsvirksomheders tilsynsresultater, da det vil være muligt at offentliggøre resultater af tidligere tilsyn inden for vis en periode for pågældende syns- eller omsynsvirksomhed eller virksomhedens f.eks. 5 seneste resultater, dog tidligst fra lovens ikrafttrædelse.
Der vil være tale om, at oplysninger fra alle tilsyn inden for en vis periode eller fra et vist antal tilsyn hos alle synssteder i Danmark offentliggøres.
Man ændrer således fokus på offentliggørelse med karakter af »offentlig gabestok« til offentliggørelse af relevante oplysninger til forbrugerne, samt giver virksomhederne incitament til at overholde lovgivningen ved at give dem mulighed for at bruge kontrolresultaterne i markedsføringen.
 Offentliggørelse af tilsynsresultater er et indgribende instrument i forhold til virksomhederne, men det vurderes samlet set, at fordelene for de synsvirksomheder, der lever op til gældende regler, og for forbrugerne ved en offentliggørelse af tilsynsresultater kan begrunde indførelse af den foreslåede offentliggørelsesordning.
Hjemmesiden vil indeholde en kort beskrivelse af de forskellige karakterer.
Ud fra hver synsvirksomhed kan der med en farve rød, gul og grøn angives, om der er tale om et tilsyn, hvor virksomheden fik henholdsvis tilsynsresultatet grøn (karakter A), gul (karakter B) eller rød (karakter C) i en vis periode eller eksempelvis ved de seneste 5 tilsyn.
Det vil endvidere fremgå, hvilke datoer de pågældende tilsyn er foregået.
Det skal være nemt og visuelt overskueligt for borgeren at se, hvilke resultater en konkret syns- eller omsynsvirksomhed har modtaget ved et antal tilsyn.
 En offentliggørelse af tilsynsresultaterne kan foretages elektronisk på Trafikstyrelsens hjemmeside.
Lovforslaget indebærer endvidere, at klage ikke har opsættende virkning, hverken i relation til selve tilsynsresultatet, til offentliggørelsen eller til eventuelle sanktioner.
Dvs. klager en synsvirksomhed over et dårligt tilsynsresultat, fjernes det dårlige tilsynsresultat ikke fra hjemmesiden under sagens behandling.
Sanktioner offentliggøres imidlertid først, når sanktionen efter klagefristens udløb er endelig givet.
Ministeren kan videregive såvel enkeltstående oplysninger som masseoplysninger fra informationssystemet til en ubekendt kreds af modtagere.
Enhver har adgang til det elektroniske informationssystem, og enhver har adgang til fra informationssystemet at få meddelt oplysninger, som enten har været offentliggjort eller som skal offentliggøres.
Adgangen omfatter såvel enkeltstående oplysninger som masseoplysninger.
Den omstændighed, at offentliggørelse af oplysninger om overtrædelse af lovgivningen i almindelighed må betragtes som indgribende for de fysiske eller juridiske personer, de vedrører, taler for, at offentliggørelsesordninger etableres ved eller i henhold til lov  også selvom der måtte være hjemmel til ordningen inden for rammerne af gældende ret.
Da der ved lovforslaget ikke offentliggøres personnavne på hverken synsmedarbejderen, ejeren af synsvirksomheden, tilsynsinspektøren, ejeren af det pågældende synede køretøj eller stelnummer på køretøjet, der kan lede til navn på ejeren af køretøjet, rejser offentliggørelsesordningen som udgangspunkt ikke spørgsmål i forhold til persondataloven.
I praksis kan der imidlertid i syns- eller omsynsvirksomhedens navn forekomme en angivelse af et personnavn, f.eks. »Jens Jensen Bilsyn«.
I hvert fald i det tilfælde, hvor der kun er en enkelt person ansat i synsvirksomheden, og det er samme person, som nævnes i synsvirksomhedes navn, falder dette inden for persondatalovens anvendelsesområde.
Persondataloven finder ifølge § 1, stk. 1, bl.a. anvendelse på såvel offentlige som private dataansvarliges behandling af personoplysninger, som helt eller delvis foretages ved hjælp af elektronisk databehandling.
Ved personoplysninger forstås i persondatalovens forstand enhver form for information om en identificeret eller identificerbar fysisk person, jf. lovens § 3, nr. 1. Behandling af en personoplysning i persondataloven omfatter  foruden indsamling, registrering, opbevaring og brug  også videregivelse af en oplysning.
En kvalificeret form for videregivelse af oplysninger foreligger, når oplysningerne offentliggøres på internettet og derved videregives til den ubestemte kreds af personer, som siden måtte hente oplysninger på den pågældende hjemmeside.
De krav, der i persondataloven stilles til behandlingen af personoplysninger, herunder offentliggørelse af sådanne oplysninger, findes i persondatalovens kapitel 4 i §§ 5-14. Det følger af persondatalovens § 5, at enhver behandling af oplysninger efter persondataloven skal være i overensstemmelse med god databehandlingsskik, hvorved i praksis navnlig forstås, at behandlingen skal være rimelig og lovlig.
Det er endvidere fastsat, at indsamling af oplysninger skal ske til udtrykkelig angivne og saglige formål, og at senere behandling, f.eks. en offentliggørelse af oplysningerne, som udgangspunkt ikke må være uforenelige med disse formål.
Det kræves desuden, at oplysninger, som behandles, skal være relevante og tilstrækkelige og ikke omfatte mere, end hvad der kræves til opfyldelse af de formål, hvortil oplysningerne indsamles og de formål, hvortil oplysningerne senere behandles.
Desuden skal behandlingen tilrettelægges således, at der foretages fornøden ajourføring af oplysningerne, og der skal foretages den fornødne kontrol for at sikre, at der ikke behandles urigtige eller vildledende oplysninger.
Endelig må de indsamlede omlysninger ikke opbevares på en måde, der giver mulighed for at identificere den registrerede i et længere tidsrum end det, der er nødvendigt af hensyn til de formål, hvortil oplysningerne behandles.
Trafikstyrelsen vil i sin offentliggørelse af tilsynsresultater behandle personoplysningerne under iagttagelse af behandlingsbetingelserne i persondatalovens kapitel 4.
 Der vil ikke i Trafikstyrelsens offentliggørelse af tilsynsresultater ske behandling af oplysninger, som er omfattet af persondatalovens § 7 og § 8.
Justitsministeriets betænkning nr. 1516 af 8. juni 2010 om offentlige myndigheders offentliggørelse af kontrolresultater, afgørelser mv. indeholder en udførlig redegørelse for behandling af de offentliggjorte oplysninger.
Det følger bl.a. heraf, at der i henhold til persondatalovens § 43 skal indhentes en udtalelse fra Datatilsynet, og ikke blot en anmeldelse, bl.a. når behandlingen af oplysninger, som foretages af eller for den offentlige forvaltning, udelukkende finder anvendelse med henblik på at føre et retsinformationssystem, jf. § 9.
Persondatalovens § 9 gælder for retsinformationssystemer, som i almindelighed har til formål at informere offentligheden om retspraksis eller administrativ praksis, og bestemmelsen omfatter en myndigheds offentliggørelse på myndighedens hjemmeside.
Der vil imidlertid med lovforslaget ikke være tale om offentliggørelse af et retsinformationssystem, da der udelukkende sker offentliggørelse af kontrolresultater og eventuelle sanktioner og ikke af retspraksis eller administrativ praksis på området.
I henhold til § 44, stk. 3, i persondataloven er behandlinger, hvis eneste forhold er at føre et register, der i henhold til lov eller regler udstedt i medfør af lov er beregnet til at informere offentligheden, og som er tilgængeligt for offentligheden, undtaget fra bestemmelsen i § 43 om anmeldelse til Datatilsynet.
Der vil på denne baggrund ikke skulle ske en anmeldelse til Datatilsynet af det elektroniske informationssystem om tilsynsresultaterne på Trafikstyrelsens hjemmeside.
4. Administrative og økonomiske konsekvenser for stat, regioner og kommuner Forslaget vurderes ikke at have væsentlige administrative økonomiske konsekvenser for stat, regioner og kommuner.
Det vurderes, at udgiften til etablering af en hjemmeside vil udgøre ca. 275.000 kr. og medføre årlige driftsudgifter til systemet på ca. 100.000 kr.
5. Administrative konsekvenser for erhvervslivet Forslaget har ikke været sendt til Erhvervs- og Selskabsstyrelsens Center for Kvalitet i ErhvervsRegulering (CKR) med henblik på en vurdering af, om forslaget skal forelægges et virksomhedspanel, da forslaget ikke skønnes at medføre væsentlige administrative byrder eller administrative konsekvenser for erhvervslivet.
6. Administrative konsekvenser for borgerne Forslaget vurderes ikke at medføre administrative konsekvenser for borgerne.
7. Økonomiske konsekvenser for erhvervslivet Lovforslaget vurderes at kunne medføre positive økonomiske konsekvenser for visse syns- og omsynsvirksomheder, da der ikke automatisk sker bortfald af tilladelse ved konstateret gæld over 100.000 kr. til det offentlige, samt da der vil være mulighed for en afdragsordning.
Dette vil betyde, at syns- og omsynsvirksomheder med forbigående økonomiske vanskeligheder kan fortsætte deres drift og dermed bidrage til at opretholde et marked med høj konkurrence.
En offentliggørelse af tilsynsresultaterne vil endvidere kunne medføre positiv markedsføring for syns- og omsynsvirksomhederne.
Offentliggørelse af dårlige tilsynsresultater kan imidlertid medføre negative økonomiske konsekvenser for de pågældende syn- eller omsynsvirksomheder, ved at bilejere eventuelt fravælger denne syns- eller omsynsvirksomhed.
8. Miljømæssige konsekvenser Lovforslaget vurderes ikke at medføre miljømæssige konsekvenser.
9. Forholdet til EU-retten Lovforslaget indeholder ikke EU-retlige aspekter.
10. Høring Lovforslaget er sendt til høring hos følgende myndigheder, organisationer mv.:
 Datatilsynet, Rigsrevisionen, Fagligt Fælles Forbund (3F), Autobranchens Udviklingscenter/EUC Nord, Bilbranchen, Centralforeningen af Autoreparatører i Danmark, CEUS, CO II, Danmarks Automobilforhandler Forening, Dansk Bilforhandler Union, Dansk Erhverv, Danske Advokater, Dansk Industri, Dansk Metal, Dansk Transport og Logistik, Danske Bilimportører, Danske Busvognmænd, Danske Synsvirksomheder, Den Danske Akkrediterings- og Metrologifond (DANAK), Det norske Veritas, FDM, Forbrugerrådet, Foreningen af Danske Vognfabrikker, Foreningen af Politimestre i Danmark, Foreningen af Vogninmportører i Danmark, HK/Stat, Københavns Politi, LO, Dansk Lokal Syn, Motorcykelbranchens Landsforbund, Rigspolitiet, Rådet for Sikker Trafik, Teknologisk Institut, TÜV Nord Danmark og Foreningen af Omsynsvirksomheder i Danmark.
Bemærkninger til lovforslagets enkelte bestemmelser Til § 1 Til nr. 1 Overalt i loven ændres »Færdselsstyrelsen« til: »Trafikstyrelsen« og »Færdselsstyrelsens« til: »Trafikstyrelsen«.
Synsområdet har indtil 15. april 2010 været administreret af Færdselsstyrelsen.
Færdselsstyrelsen og Trafikstyrelsen blev den 15. april 2010 sammenlagt til en fælles styrelse.
Den nye styrelse kaldes Trafikstyrelsen.
Til nr. 2 En tilladelse til at foretage syn eller omsyn bortfalder, hvis tilladelsesindehaveren kommer under konkursbehandling eller likvidation, eller hvis den teknisk ansvarlige persons tilknytning til tilladelsesindehaveren ophører.
En teknisk ansvarlig person er uddannet som køretøjsmekaniker og har bestået en af Trafikstyrelsen godkendt uddannelse som teknisk ansvarlig.
Den teknisk ansvarlige person er ansat og har ledelsesmæssige beføjelser i syns- eller omsynsvirksomheden.
Til nr. 3 Det foreslås, at der ved konstateret gæld over 100.000 kr. til det offentlige hos en virksomhedsejer, eller hvis der er tale om en juridisk person, hos medlemmer af bestyrelsen eller direktionen, den teknisk ansvarlige eller hos den juridiske person, kan ske tilbagekaldelse af tilladelsen til at foretage syn eller omsyn.
Der er tale om en konkret afgørelse, hvor Trafikstyrelsen tager stilling til en tilbagekaldelse af tilladelse til at foretage syn eller omsyn.
Trafikstyrelsens vurdering sker på basis af den pågældendes økonomiske situation og andre for sagen relevante forhold.
Der vil være mulighed for en afdragsordning.
Det er ikke afgørende, om gælden til det offentlige vedrører syns- eller omsynsvirksomheden.
Anden gæld til det offentlige, der hidrører fra tidligere ansættelsesforhold eller personlige forhold kan medtages.
I vurderingen af, om en tilladelse skal fratages, bør det indgå, om gælden er pludselig opstået, eller om den gennem længere tid er vokset, og om der i denne forbindelse er truffet effektive foranstaltninger fra den pågældendes side til nedbringelse af gælden inden for en rimelig tidsfrist.
Til nr. 4 Det foreslås, at transportministeren kan fastsætte regler om Trafikstyrelsens offentliggørelse af sine tilsynsresultater med syns- og omsynsvirksomheder og omfang af sanktioner på grundlag af tilsyn.
Der stilles ikke krav til en bestemt form for offentliggørelse.
Bemyndigelsen påtænkes udnyttet ved et informationssystem, hvorved oplysninger fra tilsynsresultater lægges på Trafikstyrelsens hjemmeside.
Det afgørende er, at enhver person skal kunne have adgang til informationssystemet.
Kun visse dele af tilsynsrapporten offentliggøres.
Kun oplysning om navn og adresse på den pågældende syns- eller omsynsvirksomhed, dato for tilsynet, tilsynsresultatet samt eventuelle sanktioner vil blive offentliggjort.
Lovforslaget indebærer endvidere, at klage ikke har opsættende virkning, hverken i relation til selve tilsynsresultatet, til offentliggørelsen eller til eventuelle sanktioner.
Klager en synsvirksomhed eksempelvis over et dårligt tilsynsresultat, fjernes det dårlige tilsynsresultat ikke fra hjemmesiden under sagens behandling.
Sanktioner offentliggøres imidlertid først, når sanktionen efter klagefristens udløb er endelig givet.
 Transportministeren kan videregive oplysninger fra informationssystemet ubegrænset både i forhold til en ubestemt kreds af modtagere og i relation til mængden og karakteren af oplysningerne.
 Det vil endvidere være muligt at offentliggøre resultater af tidligere tilsyn inden for en vis periode for pågældende syns- eller omsynsvirksomhed eller at offentliggøre et vist antal af virksomhedens seneste tilsynsresultater, dog tidligst fra lovens ikrafttrædelse.
Til § 2 Loven foreslås at træde i kraft den 1. april 2011.
