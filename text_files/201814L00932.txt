Betænkning afgivet af Uddannelses- og Forskningsudvalget den 2. april 2019 Betænkning over Forslag til lov om ændring af SU-loven (Tillægsstipendium til uddannelsessøgende med en funktionsnedsættelse i erhvervsuddannelse og forhøjelse af fribeløb) [af uddannelses- og forskningsministeren (Tommy Ahlers)]:
1. Ændringsforslag Enhedslistens medlemmer af udvalget har stillet 1 ændringsforslag om deling af lovforslaget.
2. Indstillinger Et flertal i udvalget (udvalget med undtagelse af EL og ALT) indstiller lovforslaget til vedtagelse uændret.
Et mindretal i udvalget (EL) vil stemme for ændringsforslaget om deling af lovforslaget.
EL indstiller det under A nævnte lovforslag til vedtagelse og det under B nævnte lovforslag til forkastelse ved 3. behandling.
Såfremt ændringsforslaget om deling ikke vedtages, vil EL stemme imod lovforslaget ved 3. behandling.
Et andet mindretal i udvalget (ALT) vil stemme for ændringsforslaget om deling af lovforslaget.
ALT indstiller lovforslag A og B til vedtagelse.
Såfremt ændringsforslaget om deling ikke vedtages, vil ALT stemme for lovforslaget ved 3. behandling.
 Inuit Ataqatigiit, Nunatta Qitornai, Tjóðveldi og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Ændringsforslag med bemærkninger Ændringsforslag a Ændringsforslag om deling af lovforslaget Af et mindretal (EL), tiltrådt af et mindretal (ALT):
 1) Lovforslaget deles i to lovforslag med følgende titler og indhold:
 A. »Forslag til lov om ændring af SU-loven (Tillægsstipendium til uddannelsessøgende med en funktionsnedsættelse i erhvervsuddannelse)« omfattende § 1, nr. 1-3, og § 2.
 B. »Forslag til lov om ændring af SU-loven (Forhøjelse af fribeløb)« omfattende § 1, nr. 4 og 5, og § 2, stk. 1 og 3.
[Forslag om deling af lovforslaget] Bemærkninger Til nr. 1 Det foreslås at dele lovforslaget i to forslag.
 Det ene forslag (A) har til formål at give uddannelsessøgende med en funktionsnedsættelse i erhvervsuddannelse mulighed for at søge om tillægsstipendium på lige fod med uddannelsessøgende på videregående uddannelser.
 Det andet forslag (B) har til formål at forhøje det såkaldte fribeløb for uddannelsessøgende i både ungdomsuddannelserne og på videregående uddannelser.
Enhedslisten ønsker med ændringsforslaget om en deling af lovforslaget at få mulighed for særskilt at tage stilling til henholdsvis elementerne i det under A nævnte lovforslag og elementerne i det under B nævnte lovforslag.
Enhedslisten mener generelt, at partierne skal have mulighed for at stemme for de forslag, som de er for, og imod de forslag, som de er imod.
 Enhedslisten støtter varmt op om forslaget om handicaptillæg på erhvervsuddannelserne, da der i dag er alt for mange mennesker med handicap, som ikke har en kompetencegivende uddannelse eller er i gang med en uddannelse.
Enhedslisten ønsker til gengæld ikke at hæve fribeløbet for de studerende.
Enhedslisten mener ikke, at det er den rigtige vej at gå at give de studerende incitament til at arbejde mere ved siden af deres fuldtidsstudier, end de i forvejen gør.
Enhedslisten ser derfor hellere, at pengene til at hæve fribeløbet bruges til f.eks. fradrag på udgifter til undervisningsmaterialer eller til rabatordninger på transport til de studerende.
4. Udvalgsarbejdet Lovforslaget blev fremsat den 27. februar 2019 og var til 1. behandling den 12. marts 2019. Lovforslaget blev efter 1. behandling henvist til behandling i Uddannelses- og Forskningsudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 1 møde.
Høringssvar Et udkast til lovforslaget har inden fremsættelsen været sendt i høring, og uddannelses- og forskningsministeren sendte den 11. januar 2019 dette udkast til udvalget, jf.
UFU alm. del  bilag 54. Den 27. februar 2019 sendte uddannelses- og forskningsministeren høringssvarene og et høringsnotat til udvalget.
Bilag Under udvalgsarbejdet er der omdelt 3 bilag på lovforslaget.
Jens Henrik Thulesen Dahl (DF) Marlene Harpsøe (DF) Alex Ahrendtsen (DF) Christian Langballe (DF) Tilde Bork (DF) Ib Poulsen (DF) Anni Matthiesen (V) Hans Andersen (V) Bertel Haarder (V) Louise Schack Elholm (V) Thomas Danielsen (V) Marcus Knuth (V) Villum Christensen (LA) Henrik Dahl (LA) nfmd.
Merete Scheelsbeck (KF) Christian Rabjerg Madsen (S) Rasmus Horn Langhoff (S) fmd.
Kirsten Brosbøl (S) Rasmus Prehn (S) Julie Skovsby (S) Mette Reissmann (S) Eva Flyvholm (EL) Jakob Sølvhøj (EL) Pernille Schnoor (ALT) Carolina Magdalene Maier (ALT) Sofie Carsten Nielsen (RV) Lotte Rod (RV) Jacob Mark (SF) Trine Torp (SF) Inuit Ataqatigiit, Nunatta Qitornai, Tjóðveldi og Javnaðarflokkurin havde ikke medlemmer i udvalget.
