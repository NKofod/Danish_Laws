Fremsat den 3. juli 2015 af  Søren Egge Rasmussen (EL), Stine Brix (EL), Maria Reumert Gjerding (EL) og Finn Sørensen (EL) Forslag til folketingsbeslutning om tilbagetrækning af licensen til efterforskning og indvinding af skifergas i Nordjylland samt bemyndigelse til at gennemføre erstatningsforhandlinger med licenshaverne Folketinget pålægger regeringen snarest at bringe efterforskningsboringerne efter skifergas i Nordjylland til ophør og bemyndiger regeringen til at indlede forhandling om et erstatningsbeløb, der kan dække licenshavernes dokumenterede omkostninger frem til dato.
Bemærkninger til forslaget Almindelige bemærkninger Under valgkampen har flere partier og folketingskandidater udtrykt, at det var en fejl at udstede licens til efterforskning og indvinding af skifergas i Nordjylland.
 Det er endvidere blevet påvist, at den behandling, som Det Energipolitiske Udvalg havde af sagen i 2010, skete på et uoplyst grundlag, idet sagens akter på ingen måde gjorde opmærksom på, at licensen var knyttet til indvindingsmetoden »fracking«, som hidtil ikke har været anvendt på land i Danmark, og som er forbudt i en række lande pga. den særlige, problematiske teknik.
Enhedslisten stemte som det eneste parti imod licensgivningen, jf.
EPU alm. del (2009-10)  bilag 290. Det skete dog ud fra en generel modstand mod at udstede flere licenser til indvinding af fossile brændsler, ikke mindst i lyset af at FNs klimapanel har anført, at 75 pct. af de allerede kendte fossile reserver skal blive i jorden, såfremt klodens temperatur ikke skal stige mere end 2 grader  et mål, som også Danmark har tilsluttet sig.
Der er derfor Enhedslistens holdning, at der ikke på dansk område eller af danske aktører skal jagtes yderligere fossile energireserver.
 Efter det er blevet offentligt kendt, at der var tale om en licens, som vil betyde brugen af fracking, har der været en stadigt stigende folkelig protestbevægelse og en stigende politisk skepsis.
Samtidig med fremsættelsen af dette beslutningsforslag har Enhedslisten fremsat beslutningsforslag nr.
B 3, som skal ses som et alternativ.
Nærværende forslag er det mest vidtgående, idet det vil betyde, at efterforskningsboringerne stoppes, og at der gives bemyndigelse til regeringen til at indlede forhandling om et erstatningsbeløb, der kan dække licenshavernes dokumenterede omkostninger frem til dato.
Resultatet heraf forelægges Folketingets Finansudvalg som et aktstykke, hvor erstatningen finansieres via statens indtægter fra olie- og gasaktiviteterne.
Beslutningsforslag nr.
B 3, som Enhedslisten som nævnt har fremsat samtidig med dette beslutningsforslag, stopper ikke prøveboringerne, men indebærer, at licensen til indvinding kræver fornyet politisk behandling i Folketinget, såfremt licenshaverne i forlængelse af efterforskningen ønsker at indvinde skifergas.
 Med de to beslutningsforslag er det sigtet at give partierne mulighed for at beslutte, om og i hvilket omfang de ønsker skifergasaktiviteter på dansk jord.
Skriftlig fremsættelse Søren Egge Rasmussen (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om tilbagetrækning af licensen til efterforskning og indvinding af skifergas i Nordjylland samt bemyndigelse til at gennemføre erstatningsforhandlinger med licenshaverne.
(Beslutningsforslag nr.
B 2) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
