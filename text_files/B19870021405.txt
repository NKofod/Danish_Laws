 I medfør af § 14 i lov om social bistand, jfr. lovbekendtgørelse nr. 830  

 af 3. december 1986, som ændret ved lov nr. 938 af 23. december 1986 og § 8 i  

 lov nr. 948 af 23. december 1986, fastsættes herved følgende regler for det  

 sociale udvalgs bistand til børn og unge i forbindelse med uden- og  

 indenretlig afhøring.
 § 1.  Når det sociale udvalg underrettes om, at en  

 person under 18 år skal afhøres hos politiet, skal udvalget sende en  

 repræsentant i følgende tilfælde:
a. når den pågældende efter det oplyste ikke tidligere har været sigtet, b. når den pågældende efter det oplyste nægter sig skyldig, c. når der efter det oplyste kan blive tale om fremstilling i retten med  

 henblik på varetægtsfængsling af den pågældende, d. når den pågældende selv eller dennes forældre efter det oplyste ønsker,  

 at en repræsentant for udvalget er til stede, e. når den pågældende er under 15 år, medmindre der er tale om rene  

 bagatelsager, eller forældrene efter det oplyste vil være til stede.
 Stk. 2.  I andre tilfælde end de i stk. 1 nævnte bør  

 udvalget så vidt muligt sende en repræsentant til afhøringen.
 § 2.  Når det sociale udvalg bliver underrettet om en  

 forestående afhøring af et barn under 18 år, skal udvalget underrette barnets  

 forældre, medmindre forældrene efter det oplyste i forvejen er bekendt med  

 afhøringen eller ikke kan findes, eller underretning vil stride imod, hvad  

 der er bedst for barnet.
 § 3.  Når det sociale udvalg bliver underrettet om  

 afholdelse af grundlovsforhør eller om afhøring i retten af en sigtet eller  

 tiltalt under 18 år, skal udvalget sende en repræsentant til afhøringen.
 § 4.  Når det sociale udvalg bliver underrettet om, at  

 en person under 15 år skal afhøres som vidne i en straffesag hos politiet  

 eller i retten, skal udvalget sende en repræsentant til afhøringen.
§ 5.  Under afhøringen hos politiet skal  

 repræsentanten støtte barnet og påse, at afhøringen foregår med en  

 skånsomhed, der er afpasset sagens karakter og barnets alder.
Repræsentanten  

 skal under afhøringen forholde sig neutral og må ikke deltage aktivt i  

 udspørgningen.
 Stk. 2.  Under afhøringen i retten skal repræsentanten  

 støtte barnet samt bidrage til, at retsmødet får et forløb og et resultat,  

 der i så høj grad som muligt tilgodeser, hvad der er bedst for barnet.
 § 6.  Når det sociale udvalg bliver underrettet om, at  

 en person under 18 år ønskes afhørt, skal udvalget snarest vurdere, om der er  

 behov for iværksættelse af hjælpeforanstaltninger for den pågældende og  

 dennes familie.
 § 7.  Denne bekendtgørelse træder i kraft straks.
