Monopol-ankenævnet har stadfæstet Monopoltilsynets pålæg til Den  

 danske Dyrlægeforening om at ophæve visse af foreningens regler.
Det drejer  

 sig om forbud mod at samarbejde med ikke-medlemmer, en række restriktive  

 etablerings- og genetableringsbestemmelser, samt forbud mod at udføre  

 kollektivt (kontrol og overenskomstbetinget) arbejde uden for eget klientel  

 eller mod at påtage sig sådant arbejde for ny klient uden den tidligere  

 dyrlæges tilladelse.
År 1983, den 22. december, blev i sagen j.nr. 27/82, Den danske  

 Dyrlægeforening ctr. monopoltilsynet, afsagt sålydende KENDELSE:
 I skrivelse af 11. juni 1982 har advokat Bo Vilstrup som advokat for Den  

 danske Dyrlægeforening (DdD) klaget over en af monopoltilsynet truffet  

 afgørelse, hvorved tilsynet den 13. januar 1982 i medfør af monopollovens §  

 12, stk. 2, meddelte pålæg om senest den 1. juli 1982 at ophæve bestemmelsen  

 i foreningens kollegiale vedtægters § 2, stk. 2, 1. pkt., om forbud mod  

 samarbejde med ikke-medlemmer, at ophæve bestemmelsen i de kollegiale  

 vedtægters § 3, stk. 2, 2. pkt., om dyrlægers adgang til at etablere sig ved  

 praksisoverdragelse og at ophæve bestemmelserne i de kollegiale vedtægters §  

 10 og § 11 om kollektivt arbejde.
 Ved skrivelse af 28. marts 1983 er Liberale Erhvervs Råd ved advokat Erik  

 Mohr Mersing, København, indtrådt i sagen til støtte for Den danske  

 Dyrlægeforening.
 Ved skrivelse af 10. oktober 1982 er dyrlæge Erik Lindstrøm, Lystrup,  

 indtrådt i sagen til støtte for monopoltilsynet.
 Klagerne har nedlagt påstand om, at de af monopoltilsynet meddelte pålæg  

 ophæves.
 Monopoltilsynet har påstået afgørelsen stadfæstet.
Over for nævnet er der redegjort for sagen i indlæg af 11. og 17. juni,  

 17. november 1982 og 28. marts 1983 fra klagerne, i indlæg af 28. september  

 1982 og 11. februar 1983 fra monopoltilsynet og i indlæg af 10. oktober og  

 26. november 1983 fra Erik Lindstrøm.
Parterne og de der er indtrådt i sagen  

 er gjort bekendt med indlæggene.
 Sagen har været behandlet på nævnets møder den 5. og 19. december 1983. På  

 det første møde var parterne og Liberale Erhvervs Råd repræsenteret og  

 udtalte sig.
 Den påklagede afgørelse er indeholdt i sålydende skrivelse af 13. januar  

 1982 fra monopoltilsynet til Den danske Dyrlægeforening:
 »Under stedfundne forhandlinger i henhold til monopollovens § 11,  

 stk. 1, senest den 15. oktober 1981, om ændringer af foreningens kollegiale  

 vedtægter har foreningen kun i begrænset omfang imødekommet tilsynets krav  

 herom.
Foreningen har accepteret, at vedtægternes § 3, stk. 4, om  

 praksisoverdragelse ved dødsfald ændres, således at perioden for  

 nedsættelsesforbudet reduceres fra 1 år til 6 måneder.
Endvidere har  

 foreningen erklæret sig indforstået med, at foreningens minimaltakster for  

 forskellige ydelser bortfalder, hvorved bemærkes, at tilsynet indtil videre  

 tager de arbejdstidsregulerende bestemmelser, som er indeholdt i taksterne,  

 til efterretning.
 Herudover har foreningen ikke kunnet imødekomme tilsynets krav om  

 ændringer i foreningens kollegiale vedtægter.
Under henvisning hertil skal man - efter at sagen har været forelagt  

 monopolrådet i dets møde den 6. januar 1982 - herved i medfør af  

 monopollovens § 12, stk. 2, meddele foreningen pålæg om senest den 1. juli  

 1982 at ophæve bestemmelsen i foreningens kollegiale vedtægters § 2, stk. 2, 1.  

 pkt., om forbud mod samarbejde med ikke-medlemmer, at ophæve bestemmelsen i de kollegiale vedtægters § 3, stk. 2, 2. pkt., om  

 dyrlægers adgang til at etablere sig ved praksisoverdragelse, og at ophæve bestemmelsen i de kollegiale vedtægters § 10 og § 11 om  

 kollektivt arbejde.
Det bemærkes, at tilsynet ikke vil rette indvending imod en bestemmelse i  

 vedtægternes § 2 om forbud mod samarbejde med ikke-medlemmer, som er fundet  

 uværdige til medlemskab af foreningen.
Endvidere bemærkes, at tilsynet vil  

 vende tilbage til spørgsmålet om en ændring af foreningens averteringsregler.
Om baggrunden for afgørelsen henvises til vedlagte referat til rådsmødet  

 den 6. januar 1982. I overensstemmelse med praksis er direktoratets  

 indstilling udeladt.« De af monopoltilsynets pålæg berørte bestemmelser i klagernes vedtægter er  

 sålydende:
 § 2. Stk. 1. Det er medlemmer af Den danske Dyrlægeforening forbudt at  

 delagtiggøre nogen dyrlæge, som ikke er medlem, i foreningens goder.
Stk. 2. Det er medlemmerne forbudt at yde faglig støtte til samt at have  

 fagligt samarbejde med dyrlæger, som ikke er medlemmer af Den danske  

 Dyrlægeforening i forbindelse med disses udøvelse af dyrlægegerning i henhold  

 til dyrlægelovens § 4 a, b, c.
Denne bestemmelse gælder ikke for dyrlæger,  

 der i deres funktion som offentligt ansatte udøver dyrlægegerning i henhold  

 til de i dyrlægeloven ovenfor omtalte bestemmelser.
Det er medlemmerne  

 forbudt at beskæftige et ikke-medlem som assistent eller vikar under udøvelse  

 af dyrlægegerning i henhold til dyrlægelovens § 4 a, b, c.
Ved overtrædelser  

 har vedkommende foreningsmyndighed pligt til straks at indberette forholdet  

 til hovedbestyrelsen.
§ 3. Stk. 1. Ved et medlems nedsættelse som praktiserende dyrlæge forstås,  

 at medlemmet har overtaget rådigheden over nedsættelsesadressen og er klar  

 til at praktisere.
Hovedbestyrelsen kan dog efter forhandling med  

 Sammenslutningen af praktiserende dyrlæger og Specialpraktiserende Dyrlægers  

 Forening bestemme, at en nedsættelse har fundet sted, hvis et medlem med  

 henblik på at starte dyrlægepraksis har påtaget sig væsentlige, bindende,  

 økonomiske forpligtelser i forbindelse med fremskaffelse af lokaler til  

 praksisformål.
Hvis et medlem ønsker at påberåbe sig den i andet punktum  

 nævnte form for nedsættelse, skal skriftlig meddelelse om nedsættelsen  

 indsendes til sekretariatet med oplysning om de med nedsættelsen forbundne  

 økonomiske og andre forpligtelser.
Nedsættelsesdatoen vil tidligst være den  

 dato, hvor sekretariatet modtager den skriftlige meddelelse om nedsættelsen.
Stk. 2. Når et medlem overdrager sin praksis eller praksisandel til et  

 andet medlem, enten ved salg eller ved indgåelse af kompagniskab, skal en  

 sådan hel eller delvis overdragelse omgående, efter at endelig aftale er  

 truffet, indberettes til sekretariatet til offentliggørelse i medlemsbladet  

 med angivelse af den dato, fra hvilken overdragelsen er effektiv.
Det er  

 andre medlemmer forbudt at nedsætte sig inden for en geometrisk afstand af 15  

 km fra praksis' udgangspunkt(er) i 1 år fra den dag, meddelelsen indgår til  

 sekretariatet.
Beskyttelsen er betinget af, at en genpart af aftalen om  

 salget eller kompagniskabet indsendes til sekretariatet.
Stk. 3. Når et medlem, der udøver praksis, ansættes i en fast stilling, er  

 det andre medlemmer forbudt at nedsætte sig inden for en geometrisk afstand  

 af 15 km fra praksis' udgangspunkt, indtil pågældende praksis eller  

 praksisandel er afhændet, dog længst i 6 måneder.
Indberetning til  

 sekretariatet om udnævnelsen og offentliggørelse i medlemsbladet af  

 beskyttelsen skal foretages efter regler svarende til det i stk. 1  

 foreskrevne, og beskyttelsen regnes fra den dag, indberetningen indgår til  

 sekretariatet.
Når den pågældende praksis eller praksisandel er solgt, kan  

 køberen opnå beskyttelse efter reglerne i stk. 2.
Stk. 4. Når et medlem, der udøver praksis, afgår ved døden, er det andre  

 medlemmer forbudt at nedsætte sig inden for en geometrisk afstand af 15 km  

 fra praksis' udgangspunkt, indtil pågældende praksis eller praksisandel er  

 afhændet, dog længst i 1 år.
Når den pågældende praksis er solgt, kan køberen  

 opnå beskyttelse efter reglerne i stk. 2.
 Stk. 5. En praksis, der er oprettet inden for de sidste 5 år, kan ikke  

 beskyttes efter stk. 2 og 3.
 Stk. 6. Hovedbestyrelsen kan dispensere fra bestemmelserne i stk. 2-5  

 efter forhandling med Sammenslutningen af praktiserende dyrlæger,  

 Specialpraktiserende Dyrlægers Forening, lokalforeningen og den skadelidende  

 part.
 Stk. 7. I tilfælde af, at en allerede bestående praksis nedlægges i  

 forbindelse med overdragelse til en eller flere nabokolleger, kan beskyttelse  

 af en sådan overdragelse efter reglen i stk. 2 kun gives efter forud  

 indhentet tilladelse, der meddeles af hovedbestyrelsen efter forhandling med  

 Sammenslutningen af praktiserende dyrlæger, Specialpraktiserende Dyrlægers  

 Forening og lokalforeningen.
Stk. 8. I tilfælde af nedsættelse i strid med et nedsættelsesforbud  

 tilkommer påtaleret alene: efter stk. 2, praksiskøberen eller kompagniskabets  

 partnere, efter stk. 3, den dyrlæge, der har fået fast ansættelse, og efter  

 stk. 4, den afdøde dyrlæges dødsbo.
Påtalen sker til hovedbestyrelsen gennem  

 den lokalforening, hvoraf den påtaleberettigede er medlem, eller hvoraf den  

 afdøde dyrlæge var medlem.
Stk. 9. Bestemmelserne om nedsættelsesforbud gælder ikke i  

 hovedstadsområdet.
Hovedbestyrelsen træffer bestemmelse om, hvad der forstås  

 herved.
Hovedbestyrelsen kan endvidere træffe bestemmelse om hvilke områder,  

 der derudover er undtaget fra reglerne om nedsættelsesforbud.
Meddelelse  

 herom offentliggøres i medlemsbladet.
§ 10. Stk. 1. Mælkekontrol på produktionsstedet, behandling af mastitis i  

 tilslutning til overenskomst om mejerikredsvis bekæmpelse, inseminering efter  

 overenskomst mellem kvægavlsforening og praktiserende dyrlæger samt andet  

 kollektivt arbejde må af praktiserende dyrlæger kun udføres inden for  

 dyrlægens eget klientel.
Ved eget klientel forstås de klienter, der  

 almindeligvis benytter dyrlægen til praksis.
Stk. 2. En dyrlæge må ikke påtage sig kollektivt arbejde hos en ny klient,  

 førend aftale med den dyrlæge, der hidtil har udført arbejdet, er truffet.
I  

 tilfælde af uenighed må arbejdet ikke udføres, førend besætningsejeren har  

 givet til kende, hvilken dyrlæge han ønsker.
 Stk. 3. aftaler om en ordning, hvorved stk. 1 fraviges, må i hvert enkelt  

 tilfælde godkendes af hovedbestyrelsen efter forhandling med Sammenslutningen  

 af praktiserende dyrlæger og lokalforeningen.
 § 11. Stk. 1. Det er forbudt fastansatte insemineringsdyrlæger og dyrlæger  

 ved mælkekontrol at foretage almindelig praksis og andet kollektivt arbejde  

 end henholdsvis inseminering og mælkekontrol hos de besætningsejere, hvor  

 insemineringen og mælkekontrollen udføres, medmindre arbejdet udføres for  

 ejerens praktiserende dyrlæge.
Stk. 2. Det er forbudt insemineringsdyrlæger og dyrlæger ved mælkekontrol  

 at nedsætte sig og udøve praksis eller overtage praksis eller andel i sådan  

 samt at overtage assistentstillinger eller længere vikariater på en plads  

 beliggende inden for en geometrisk afstand af 15 km fra nogen del af det  

 distrikt, hvor de har virket som insemineringsdyrlæger eller som dyrlæger ved  

 mælkekontrol, før der er gået 2 år efter kontraktens eller stillingens ophør;  

 ved ansættelse over 1 år forlænges fristen til 4 år.
Dispensation kan gives  

 af hovedbestyrelsen efter forhandling med Sammenslutningen af praktiserende  

 dyrlæger og lokalforeningen.
 Ved ankenævnets kendelse af 25. juni 1982 afslog nævnet at den fastsatte  

 frist til 1. juli 1982 til efterkommelse af de meddelte pålæg blev udskudt  

 til efter ankesagens afgørelse.
Klagerne har til støtte for deres påstand indledningsvis generelt anført,  

 at en forudsætning for monopoltilsynets meddelelse af de omhandlede pålæg må  

 være, at monopoltilsynet forud har foretaget en undersøgelse, der fastslår,  

 at de pågældende vedtægtsbestemmelser indebærer en konkurrencebegrænsning i  

 monopollovens forstand, og som medfører de der nærmere bestemte urimelige  

 virkninger.
Et sådant grundlag har tilsynet ikke tilvejebragt, hvilket er  

 uundskyldeligt, da der kun er ca. 600 dyrlæger.
Selv om monopolloven også omfatter konkurrencebegrænsninger, der må  

 antages at medføre de der nævnte urimelige virkninger, ændrer det intet  

 herved, da sådanne antagelser alene kan anlægges over for nye  

 vedtægtsbestemmelser, og ikke vedtægtsbestemmelser som de heromhandlede, der  

 har været praktiseret i mange år.
Her må der føres bevis for, at de nævnte  

 virkninger er indtrådt.
Tilsynets pålæg er baseret på teoretiske  

 betragtninger.
Det eneste bevis er alene en henvisning til flere klager, og  

 disse kan være ubegrundede.
Klagerne har ikke kendskab til de indgivne  

 klager, bortset fra klagen fra Erik Lindstrøm.
Denne klage angår imidlertid  

 ikke de heromhandlede vedtægtsbestemmelser, men foreningens  

 averteringsregler.
 Med henvisning til en af monopoltilsynet i 1979 foretaget undersøgelse af  

 dyrlægebranchens struktur, takster og indtjening fastslår klagerne, at der  

 eksisterer fri konkurrence blandt dyrlægerne og peger eksempelvis på  

 forholdene vedrørende Landbrugets veterinære Konsulenttjeneste, hvis dyrlæger  

 er udmeldt af foreningen, og som driver deres virksomhed som  

 enkeltmandsvirksomheder.
 Baggrunden for § 2, stk. 2, 1. pkt., i de kollegiale vedtægter er ønsket  

 om at kontrollere og sikre overholdelsen af de for foreningens medlemmer i  

 medfør af vedtægterne gældende erhvervsetiske regler.
 Medlemsskab af DdD er ikke obligatorisk for danske dyrlæger, og er således  

 ikke et vilkår for opnåelse af autorisation, jfr. dyrlægelovens § 5.
I de fleste EF-lande findes officielle selvstyrende organer for dyrlæger,  

 som har mandat til at fastlægge nødvendige erhvervsetiske regler og til at  

 kontrollere disse reglers overholdelse.
Disse organer består af dyrlæger  

 udpeget af de respektive landes dyrlægeorganisationer, og medlemsskab af  

 organisationerne er modsat retstilstanden i Danmark en forudsætning for  

 erhvervelse af autorisation.
I Danmark er vedtagelsen og kontrollen med overholdelsen af tilsvarende  

 erhvervsetiske regler overladt til DdD.
Lov nr. 58 af 4. marts 1964 om  

 dyrlæger indeholder således kun bestemmelser om fratagelse af rettigheder som  

 følge af mangelfuld sjælstilstand, udvist grov faglig uduelighed og udførelse  

 af kriminelle handlinger.
Hverken det danske samfund eller dyrlægestanden kan  

 imidlertid være tjent med, at dyrlæger i deres adfærd alene begrænses af  

 disse åbenbare mindstekrav, hvis nærmere udstrækning i øvrigt kan give  

 anledning til tvivl.
DdD har derfor af hensyn til dyrlægestanden og  

 opretholdelsen inden for samme af fornøden faglig og kollegial standard samt  

 af hensyn til nødvendigheden af opretholdelsen af tilliden til standen, i de  

 kollegiale vedtægter fastsat nærmere erhvervsetiske regler.
Det er  

 naturligvis videre en forudsætning, at disse erhvervsetiske regler  

 efterleves, hvorfor der, som det kendes for andre liberale erhvervs  

 vedkommende, må være adgang for de af reglerne omfattede medlemmer af  

 dyrlægestanden til gennem deres faglige organisation DdD at påse, at reglerne  

 overholdes af de enkelte medlemmer.
Da medlemsskab af DdD ikke er obligatorisk hverken for opnåelse af  

 autorisation som dyrlæge eller for virket som sådan, er det en absolut  

 nødvendighed for foreningens mulighed for kontrol med medlemmernes  

 efterlevelse af de i de kollegiale vedtægter indeholdte erhvervsetiske  

 mindstekrav, der ikke kan håndhæves over for ikke-medlemmer, at foreningens  

 medlemmer under udøvelsen af klinisk praksis ikke ved samarbejde med  

 ikke-medlemmer indirekte får mulighed for at overtræde disse for standen og  

 klientelet nødvendige krav til udøvelse af dyrlægegerningen i  

 overensstemmelse med almindeligt anerkendte erhvervsetiske normer.
Dette har  

 monopoltilsynet erkendt, idet tilsynet i sin skrivelse af 13. januar 1983  

 ikke har noget imod en vedtægtsbestemmelse om forbud mod samarbejde med  

 ikke-medlemmer, der er fundet uværdige til medlemsskab af foreningen.
 Over for tilsynets henvisning til, at autoriserede dyrlæger er undergivet  

 Veterinærdirektoratets tilsyn har klagerne anført, at det i denne bestemmelse  

 omhandlede tilsyn alene omfatter tilsyn med autoriserede dyrlægers  

 efterlevelse af reglerne i dyrlægeloven, der som ovenfor anført i det hele må  

 anses for utilstrækkelige, når det drejer sig om at opretholde og sikre  

 efterlevelsen af almindeligt anerkendte erhvervsetiske regler, som de der er  

 vedtaget for dyrlægers vedkommende og indeholdt i DdD's kollegiale vedtægter.
Forbudet mod samarbejdet med ikke-medlemmer af DdD omfatter i øvrigt alene  

 samarbejde i forbindelse med udøvelsen af de typer af dyrlægegerning, der  

 falder inden for de i lov nr. 58 af 4. marts 1964 om dyrlæger § 4 pkt. a, b  

 og c omhandlede kategorier.
Forbudet gælder således alene i forbindelse med  

 udøvelsen af klinisk dyrlægepraksis og har som nævnt navnlig til formål at  

 sikre, at de fagetiske normer, som er gældende for DdD's medlemmer, ikke  

 indirekte omgås ved et samarbejde med ikke-medlemmer.
Når forbudet alene  

 gælder i forbindelse med udøvelsen af klinisk dyrlægepraksis, er det  

 naturligvis fordi, det netop er i forbindelse med udøvelsen af denne type  

 dyrlægegerning, at skadevirkningerne for standen og klientelet af en  

 overtrædelse af de erhvervsetiske mindstekrav til en dyrlæge særligt vil vise  

 sig, og fordi efterlevelsen af disse mindstekrav, når det gælder offentligt  

 ansatte dyrlæger, forudsættes varetaget og kontrolleret af den ansættende  

 myndighed.
Tilsvarende i øvrigt når det gælder efterlevelsen af de i  

 dyrlægeloven indeholdte regler, i hvilken forbindelse henvises til, at f.eks.  

 de ved statslige undervisnings- og forskningsinstitutter beskæftigede  

 dyrlæger for så vidt angår deres virksomhed ved disse institutter i henhold  

 til dyrlægelovens § 10, stk. 2, er undtaget fra Veterinærdirektoratets  

 tilsyn.
 Klagerne bestrider rigtigheden af det af tilsynet anførte, at udøvelsen af  

 klinisk dyrlægepraksis omfatter den overvejende del af dyrlægernes  

 virksomhed, idet det er en kendsgerning, at et meget stort antal dyrlæger har  

 deres primære beskæftigelse inden for den offentlige sektor.
 Tilsynet har endelig anført, at en ændring af de kollegiale vedtægters §  

 2, 1. pkt., således at forbudet mod samarbejde med ikke-medlemmer alene  

 omfatter ikke-medlemmer, som er fundet uværdige til medlemsskab af  

 foreningen, efter tilsynets opfattelse i rimeligt omfang vil tilgodese  

 klagernes ønske om at sikre overholdelsen af de veterinæretiske regler, som  

 gælder for foreningens medlemmer.
 Klagerne har heroverfor bemærket, at da medlemsskab af DdD ikke er  

 obligatorisk, vil DdD ikke kunne håndhæve de i de kollegiale vedtægter  

 indeholdte erhvervsetiske regler over for ikke-medlemmer, hvad enten årsagen  

 til disses manglende medlemsskab af DdD skyldes, at disse er fundet uværdige  

 hertil eller skyldes andre omstændigheder som f.eks. manglende ønske om  

 medlemsskab, og foreningens mulighed for kontrol med medlemmernes  

 efterlevelse af de erhvervsetiske regler vil derfor blive udhulet på  

 uacceptabel måde, såfremt man alene kan forhindre samarbejde med  

 ikke-medlemmer, der er fundet uværdige til medlemsskab, men ikke med dyrlæger  

 som af andre grunde ikke er medlemmer, hvilket er tilfældet for langt de  

 fleste ikke-medlemmers vedkommende.
Rent bortset fra at vedtægtsbestemmelsen som anført alene har til formål  

 at sikre overholdelsen af almindelige og anerkendelsesværdige erhvervsetiske  

 regler til gavn for klientelet og samfundet i øvrigt, har bestemmelsen -  

 omend den måtte antages i et vist omfang at begrænse konkurrencen inden for  

 erhvervsområdet - ingen af de i monopollovens § 11 nævnte urimelige  

 virkninger, idet der ikke eksisterer nogen hindringer for ikke-medlemmers  

 erhvervsudøvelse og samarbejde med andre ikke-medlemmer på de i bestemmelsen  

 anførte områder.
Den eventuelle konkurrencebegrænsende virkning opvejes af  

 gavnlige virkninger af bestemmelsen.
Bestemmelsen udgør, da hverken autorisationen eller virke som dyrlæge i  

 øvrigt er betinget af medlemsskab af DdD, alene et afsvækket korrelat til  

 andre liberale erhvervs medlemspligt.
Der kan således f.eks. henvises til  

 advokater, der ifølge Retsplejelovens regler per se er medlemmer af  

 advokatsamfundet, hvis kollegiale regler i det hele fremtræder som bindende  

 bestemmelser.
Der kan endvidere henvises til, at ankenævnet ikke har ophævet  

 advokaters forbud mod samarbejde med vinkelskrivere.
Om § 3, stk. 2, 2. pkt., i de kollegiale vedtægter har klagerne oplyst, at  

 bestemmelsen skyldes ønsket om at opretholde en erhvervsstruktur, der har  

 vist sig hensigtsmæssig for dyrlægestanden, klientelet og samfundet som  

 sådan.
I fald bestemmelsen ikke fandtes, ville der være betydelig risiko for,  

 at flere dyrlæger ville etablere praksis inden for et område, der ud fra en  

 veterinærfaglig betragtning alene burde betjenes af en dyrlæge.
Dette ville  

 sandsynligvis medføre, at en eller flere af disse dyrlæger ikke på rentabel  

 måde ville kunne drive praksis i området, hvilket ville være forbundet med  

 store omkostninger og et ressourcespild, som hverken klientelet eller  

 samfundet kan være tjent med.
Dette forhold understreges også af den af  

 monopoltilsynet i 1979 gennemførte undersøgelse af dyrlægebranchens struktur,  

 takster og indtjening.
Undersøgelsen viste, at der i en dyrlægepraksis kun er  

 mulighed for en rimelig indtjening for en dyrlæge, når henses til bl.a.  

 længden af og omkostningerne ved dyrlægeuddannelsen.
Flere dyrlægers  

 nedsættelse inden for et område, hvor der reelt alene er behov for og  

 indtjeningsmuligheder for en dyrlæge, ville således typisk indebære, at der  

 efter kort tid igen kun var en dyrlæge på stedet, således at den eventuelle  

 prisdæmpende effekt, som følge af flere dyrlægers nedsættelse inden for samme  

 område, ville være af meget begrænset varighed.
Når videre henses til  

 vigtigheden af kontinuiteten i det veterinære arbejde i de lokale områder,  

 herunder den enkelte dyrlæges kendskab til besætningerne inden for hans  

 virkeområde, ville en kappestrid om klientelet og hyppige dyrlægeskift virke  

 hæmmende og skadelig på den veterinære betjening af de enkelte områder.
En  

 eventuel fordel for standen og klientelet af en mulig - kortvarig -  

 konkurrenceforøgelse vil således være minimal.
Bestemmelsen har videre til formål i et vist omfang at lette en  

 nyetableret dyrlæges nedsættelse inden for et område.
En nyetableret dyrlæge  

 har, som bestemmelsen er formuleret, 1 år til at indarbejde sig i praksis.  

 Når man tager dyrlægebranchens specielle struktur og formen for klientkontakt  

 i betragtning, er det en endda meget kort tid, der levnes den pågældende til  

 at blive indarbejdet i praksisområdet.
Man ser da også hyppigt selv under de  

 gældende regler store forskydninger af klientelet mellem dyrlægepraksis i  

 forbindelse med overdragelse af en praksis til en ny dyrlæge, hvilket forhold  

 understreger, at den konkurrencebegrænsende effekt af det i bestemmelsen  

 indeholdte forbud er begrænset.
 Hertil kommer at den selvpensionering i form af good-willbetaling, som  

 ordningen åbner mulighed for, må antages at ville blive erstattet af andre og  

 for forbrugerne og samfundet lige så dyre eller dyrere  

 selvpensioneringsformer, hvis bestemmelserne om nedsættelsesforbud ved  

 praksisoverdragelse blev ophævet med den virkning, at en væsentlig  

 begrundelse for good-willbetaling faldt bort.
 Endelig bemærkes at tilsvarende regler, der sigter mod at bevare en  

 hensigtsmæssig erhvervsstruktur, findes inden for andre erhverv bl.a. i form  

 af eneforhandleraftaler, samt at bestemmelsen på ingen måde har nogen af de i  

 monopollovens § 11 nævnte urimelige virkninger, idet det står klientelet frit  

 for, hvilket som nævnt hyppigt sker, at vælge en dyrlæge i et af de  

 tilgrænsende områder, eller eventuelt bistand fra en autoriseret dyrlæge, der  

 ikke er medlem af DdD.
 Særligt for så vidt tilsynet har anført, at bestemmelserne i § 3 skal ses  

 i sammenhæng, samt at § 3, stk. 3 og stk. 4 er kædet sammen med bestemmelsen  

 efter stk. 2, hvorved der vil kunne opnås en længere beskyttelsesperiode end  

 angivet i stk. 2, har klagerne bemærket, at bestemmelsen i § 3 stk. 4 efter  

 drøftelser med tilsynet er ændret med virkning fra 1. juli 1982, således at  

 et nedsættelsesforbud i forbindelse med afhændelse af en praksis, der har  

 tilhørt et medlem, der er afgået ved døden, nu kun har gyldighed over for  

 andre medlemmer i 6 måneder fra dødsfaldet.
 Videre har klagerne anført, at det som udgangspunkt ikke kan anerkendes,  

 at bestemmelserne i de kollegiale vedtægters § 3 skal ses i sammenhæng,  

 allerede fordi de enkelte i § 3 indeholdte bestemmelser hviler på særskilte  

 hensyn til forskellige interessebærere i forbindelse med forskellige former  

 for overdragelse af en dyrlægepraksis.
For så vidt tilsynet har anført, at en dyrlæge ved etablering og  

 udformning af en aftale med den sælgende dyrlæge vil kunne sikre sig imod, at  

 sidstnævnte umiddelbart nedsætter sig i nærheden af sin gamle praksis, har  

 klagerne bemærket, at det ikke primært er den sælgende dyrlæges nedsættelse i  

 nærheden af sin gamle praksis, som bestemmelsen tilsigter at beskytte den  

 nyetablerede dyrlæge imod, idet den sælgende dyrlæge kun sjældent vil  

 etablere sig i sit gamle område.
Derimod beskytter bestemmelsen den  

 nyetablerede dyrlæge mod andre medlemmers udnyttelse af dyrlægeskiftet i den  

 overdragne praksis ved nedsættelse inden for området.
En sådan nedsættelse  

 vil medlemmet naturligvis ikke kunne sikre sig imod ved aftale med den  

 sælgende dyrlæge.
 Henset til den tidsmæssigt yderst begrænsede og i øvrigt tvivlsomme  

 konkurrenceforøgende effekt, som en ophævelse af nedsættelsesforbudet i de  

 kollegiale vedtægters § 3, stk. 2, andet punktum, må antages maximalt at  

 ville medføre, kan det ikke anerkendes, at bestemmelsen har nogen af de i  

 monopollovens § 11, stk. 1, nævnte urimelige virkninger.
 Om §§ 10 og 11 i de kollegiale vedtægter har klagerne anført, at disse er  

 indsat og opretholdt bl.a. efter ønske fra landbrugsorganisationerne, og at  

 deres sigte er rent veterinærfagligt.
Bestemmelserne vedrører en række kollektive arbejdsopgavers relation til  

 almindelig praksisudøvelse.
En række af de arbejdsopgaver, som bestemmelserne  

 omhandler, er ikke længere aktuelle, men en række nye kollektive  

 arbejdsopgaver er imidlertid kommet til, og en revision af bestemmelserne er  

 derfor under overvejelse i DdD.
Baggrunden for bestemmelsen i § 10, stk. 1, er, at det ud fra  

 veterinærfaglige betragtninger er endog særdeles vigtigt, at den  

 praktiserende dyrlæge har et indgående kendskab til sundhedstilstanden i den  

 besætning, hvor arbejdet udføres.
Det er endvidere væsentligt, at den  

 dyrlæge, der normalt udøver praksis i besætningen, er bekendt med hvilke  

 behandlinger eller undersøgelser, der er foretaget i besætningen.
Eksempelvis  

 vil det være yderst uheldigt, hvis den dyrlæge, der normalt praktiserer i  

 besætningen, ikke er bekendt med, hvilke køer der behandles for mastitis i  

 tilslutning til en generel bekæmpelse heraf inden for mejerikredsen.
Omvendt  

 er det af afgørende betydning, at den dyrlæge, der deltager i behandling og  

 rådgivning i forbindelse med sådan mejerikredsvis bekæmpelse, er nøje kendt  

 med sundhedstilstanden i de enkelte besætninger på det pågældende område.
Tilsynet har erklæret sig enig med klagerne i, at det er væsentligt, at en  

 dyrlæge har et indgående kendskab til sundhedstilstanden i en besætning og  

 til de behandlinger, som denne har været underkastet.
Over for tilsynets  

 opfattelse, at disse spørgsmål vil kunne løses ved f.eks. at indføre en  

 generel bestemmelse om, at en dyrlæge ikke må behandle dyr uden forudgående  

 kontakt til den dyrlæge, som hidtil har behandlet dyrene, har klagerne  

 anført, at en generelt formuleret forpligtelse for medlemmerne til at  

 indhente oplysninger hos hinanden forud for behandlingen af en besætning må  

 anses for ganske utilstrækkelig, når henses til de betydelige og vigtige  

 veterinærfaglige konsekvenser en forkert behandling af en besætning i forhold  

 til en tidligere behandling af samme besætning, som en mangelfuld orientering  

 af de behandlende dyrlæger imellem kan tænkes at få.
 En generel underretningspligt dyrlægerne imellem må anses for  

 utilstrækkelig også fordi efterlevelsen af en sådan forpligtelse kan vise sig  

 umulig, f.eks. på grund af den ene dyrlæges manglende ønske om eller tid og  

 ressourcer til at medvirke til en sådan gensidig underretning.
 En del af de opgaver, som bestemmelsen omhandler, danner desuden grundlag  

 for udstedelse af en række attestationer, og det ville være klart uholdbart,  

 om den almindeligt praktiserende dyrlæge, der skal udstede attester om en  

 række forhold vedrørende de enkelte besætninger, ikke var nøje bekendt med,  

 hvad der i disse relationer var sket med besætningerne.
Det er bl.a. nævnte spørgsmål om attestationer, der ligger til grund for  

 bestemmelsen i § 10, stk. 2, om klientskifte.
Som det fremgår står det enhver  

 klient frit for at skifte dyrlæge for så vidt kollektivt arbejde angår, men  

 ved dyrlægeskiftet bør der for at sikre fornødent og kontinuerligt kendskab  

 til de enkelte besætninger finde en orientering sted dyrlægerne imellem.
 Bestemmelsen i § 10 er således baseret på rent veterinærfaglige  

 betragtninger og har ikke de i monopollovens § 11 nævnte urimelige virkninger  

 for konkurrencen dyrlægerne imellem.
 Bestemmelsen i § 11, stk. 1, i de kollegiale vedtægter har samme rent  

 veterinærfaglige baggrund og indhold som § 10. Der er intet til hinder for,  

 at de heromhandlede dyrlæger kan udføre praksisarbejde, men det forudsættes,  

 at det sker efter aftale med besætningens praktiserende dyrlæge, således at  

 det fornødne kendskab til besætningen sikres tilvejebragt.
 Bestemmelsen i § 11, stk. 2, har foruden det samme veterinærfaglige sigte  

 som § 10 og § 11, stk. 1, til formål at sikre det for klientelet i området  

 bedst mulige samarbejde mellem de pågældende dyrlæger.
De i bestemmelsen omhandlede dyrlæger er funktionærer ansat i  

 landbrugsorganisationer og kommuner, og de arbejder i geografisk  

 velafgrænsede og små områder.
Det står de pågældende frit for, i fald de  

 ønsker det, at etablere sig som almindeligt praktiserende dyrlæger i hele den  

 øvrige del af landet.
De praktiserende dyrlæger i området er i øvrigt  

 genstand for almindelig konkurrence fra nabokolleger og fra samtlige øvrige  

 dyrlæger, der frit vil kunne etablere sig inden for et givet område, og den  

 konkurrencebegrænsende effekt af bestemmelsen er derfor minimal set i forhold  

 til dens gunstige indflydelse på samarbejdet og dermed for klientelet.
Det  

 bestrides, at denne beskedne konkurrencebegrænsning medfører nogen af de i  

 monopollovens § 11 nævnte urimelige virkninger.
Liberale Erhvervs Råd har generelt tilsluttet sig klagernes påstand og de  

 af klagerne fremførte anbringender.
Monopoltilsynet har ikke bevist eller  

 sandsynliggjort skadelige virkninger af de i vedtægtsbestemmelserne eventuelt  

 værende konkurrencebegrænsninger.
Ankenævnet har senest i kendelsen  

 vedrørende Dansk Eternit-Fabrik A/S (Monopoltilsynets meddelelser 1979 s.  

 379) pålagt tilsynet en sådan bevisførelse.
At tilsynet skal præstere en  

 sådan fremgår også modsætningsvis af det af industriministeren udarbejdede  

 udkast af 18. januar 1983 til lov om ændring af monopolloven, hvori det blev  

 foreslået at lempe beviskravet, således at det alene skal påvises, at en  

 konkurrencebegrænsning medfører eller er egnet til at medføre skadelige  

 virkninger.
 Monopoltilsynet har til støtte for sin påstand bl.a. anført, at der ikke  

 kan drages konklusioner om konkurrencebegrænsninger ud fra den af klagerne  

 påberåbte undersøgelse af 1979 af dyrlægebranchen, idet undersøgelsen er en  

 ren objektiv beskrivelse af branchen.
 Når tilsynet har pålagt foreningen at ophæve de kollegiale vedtægters § 2,  

 stk. 2, første punktum, skyldes det, at bestemmelsen ikke er veterinæretisk  

 bestemt, men først og fremmest tilsigter foreningspolitiske hensyn og  

 indebærer en væsentlig indskrænkning i ikke-medlemmers frie erhvervsudøvelse  

 i strid med monopollovens § 11, stk. 1.
 Hensynet til de veterinæretiske krav må anses for at være tilgodeset med  

 bestemmelserne i lov nr. 58 af 4. marts 1964 om veterinærvæsenet samt om  

 udøvelse af dyrlægegerning med senere ændringer.
Dyrlægegerning udøves i henhold til autorisation udstedt af  

 veterinærdirektoratet, som henhører under landbrugsministeriet.
Medlemsskab  

 er ikke et vilkår for opnåelse af autorisation, jfr. dyrlægelovens § 5. De  

 autoriserede dyrlæger er undergivet tilsyn af veterinærdirektoratet, jfr.  

 dyrlægelovens § 10, hvilket efter tilsynets opfattelse er et tilstrækkeligt  

 tilsyn.
 Hvad angår klagernes henvisning til, at forbudet mod samarbejde med  

 ikke-medlemmer »alene« vedrører dyrlægelovens § 4, pkt. a, b og c,  

 skal tilsynet henlede opmærksomheden på, at de pågældende bestemmelser  

 omfatter de væsentligste dele af dyrlægernes arbejdsområder.
 Et generelt forbud mod medlemmers samarbejde med ikke-medlemmer begrundet  

 udelukkende i det manglende medlemsskab af foreningen er urimeligt, idet  

 andre end veterinæretiske forhold kan være årsag til, at visse dyrlæger ikke  

 ønsker at være medlemmer af foreningen.
 Det er ved pålægsskrivelsen af 13. januar 1982 meddelt DdD, at tilsynet  

 ikke vil rette indvending imod en bestemmelse i foreningens vedtægters § 2 om  

 forbud mod samarbejde med ikke-medlemmer, som er fundet uværdige til  

 medlemsskab af foreningen.
 Herved skulle foreningens veterinæretiske sigte være rimeligt tilgodeset.
 Når klagerne har fremført, at bestemmelsen udgør et yderst afsvækket  

 korrelat til andre liberale erhvervs medlemspligt må dette bero på en  

 misforståelse, idet der bortset fra advokater ikke findes bestemmelser inden  

 for andre liberale erhverv om medlemspligt for at kunne virke som  

 erhvervsudøver inden for disse områder.
 Bestemmelserne i vedtægternes § 3 må efter monopoltilsynets opfattelse ses  

 i sammenhæng, da beskyttelsen efter stk. 3 og stk. 4 er kædet sammen med  

 beskyttelsen efter stk. 2. Der kan herved opnås en længere og efter tilsynets  

 opfattelse urimeligt længere beskyttelsesperiode end angivet i stk. 2.
Bestemmelsen i stk. 2 kan næppe antages at have nogen væsentlig  

 veterinærfaglig betydning, og den er heller ikke indført af hensyn til  

 klientelet.
Beskyttelsen har som erkendt af klagerne til formål at opretholde  

 en hensigtsmæssig erhvervsstruktur og er først og fremmest indført med  

 henblik på at begrænse konkurrencen inden for erhvervet.
Såfremt det af klagerne anførte følges, vil dyrlægeerhvervet i vidt omfang  

 være undtaget fra de erhvervsøkonomiske mekanismer, som regulerer et marked  

 med fri konkurrence.
Det forekommer imidlertid ikke rimeligt, at en  

 brancheorganisation gennem sine vedtægter forsøger at neutralisere de  

 virkninger, som monopolloven tilstræber at opretholde eller udvirke.
I tilknytning hertil har tilsynet anført, at en dyrlæge ved etablering og  

 udformning af en aftale med den sælgende dyrlæge vil kunne sikre sig mod, at  

 sidstnævnte umiddelbart nedsætter sig i nærheden af sin gamle praksis.
I en  

 sådan privatretlig aftale vil ligeledes kunne indgå en eventuel betaling for  

 good-will.
Hvad angår eneforhandlingsaftaler er klagernes henvisning hertil ikke  

 relevant i nærværende sammenhæng.
Eneforhandling er baseret på individuelle  

 aftaler mellem to parter, hvortil der ofte vil være knyttet betingelser som  

 lagerføring, teknisk udstyr m.v., medens denne sag vedrører en  

 brancheforenings vedtagelse, som den enkelte kun kan frigøre sig fra ved at  

 udmelde sig af foreningen.
 Tilsynet finder derfor, at bestemmelsen i § 3, stk. 2, andet punktum,  

 medfører en urimelig indskrænkning i dyrlægers erhvervsfrihed og en væsentlig  

 begrænsning af konkurrencen inden for dyrlægeerhvervet.
Hvad angår § 10 har tilsynet anført, at man er enig med klagerne i, at det  

 er væsentligt, at en dyrlæge har et indgående kendskab til sundhedstilstanden  

 i en besætning og til de behandlinger, denne har været underkastet.
Disse  

 veterinærfaglige spørgsmål vil imidlertid kunne løses ved f.eks. at indføre  

 en generel bestemmelse om, at en dyrlæge ikke må behandle dyr uden  

 forudgående kontakt til den dyrlæge, som hidtil har behandlet dyrene.
Der er  

 intet sagligt grundlag for at kæde en sådan bestemmelse sammen med  

 konkurrencebegrænsende regler, som ikke har veterinærfaglig baggrund.
Om § 11 har tilsynet anført, at denne har et klart konkurrencebegrænsende  

 sigte.
Praksisforbudet har alene til formål at sikre, at praktiserende  

 dyrlæger i et område ikke skal nære frygt for, at fastansatte dyrlæger udøver  

 almindelig praksis i området.
Nedsættelsesforbudet har en lignende  

 neutraliserende virkning over for en naturlig konkurrence mellem en branches  

 erhvervsudøvere.
 Til understregning af det af tilsynet fremførte, har tilsynet endelig  

 nævnt, at man fra dyrlæger har modtaget en række såvel skriftlige som  

 telefoniske klager med baggrund i de af tilsynets pålæg omfattede  

 bestemmelser.
 Til det således foreliggende skal nævnet udtale:
 Af de grunde, som monopoltilsynet har anført finder ankenævnet, at  

 tilsynet i monopollovens § 12, stk. 1, jfr. § 11, stk. 1, har haft fornøden  

 hjemmel til at udstede det påklagede pålæg.
Som følge heraf vil monopoltilsynets afgørelse være at stadfæste.
 Herefter bestemmes:
 Monopoltilsynets afgørelse af 13. januar 1982 stadfæstes.
