Nr LSF 150a Forslag til Lov om ændring af udlændingeloven (Opholdstilladelser til  

 voldsramte kvinder m.v.) Fremsat af indenrigsministeren (Birte Weiss) den 17. januar 1996 Vedtaget ved tredjebehandling den 7. maj 1996 Lov nr. 380 af 22/05/1996 § 1 I udlændingeloven, jf. lovbekendtgørelse nr. 562 af 30. juni 1995, som  

 ændret ved lov nr. 296 af 24. april 1996, foretages følgende ændring:
 1. I § 26 udgår i nr. 4 »og«, i nr.  

 5 ændres »ophold.« til: »ophold, og«, og som nr.  

 6 indsættes:
»6) udsættelse for overgreb, misbrug eller anden overlast m.v. her i  

 landet, der har medført, at en udlænding med opholdstilladelse efter § 9,  

 stk. 1, nr. 2, ikke længere samlever på fælles bopæl med den i Danmark  

 fastboende person, eller udlændingens i øvrigt særligt svage stilling.« § 2 Loven træder i kraft den 1. juni 1996.
§ 3 Loven gælder ikke for Færøerne og Grønland, men kan ved kongelig anordning  

 sættes i kraft for disse landsdele med de afvigelser, som de særlige færøske  

 og grønlandske forhold tilsiger.
Oprindeligt fremsat forslag § 1 I udlændingeloven, jf. lovbekendtgørelse nr. 562 af 30. juni 1995,  

 foretages følgende ændringer:
 1. I § 26 udgår i nr. 4: »og«, i nr.  

 5 ændres »ophold.« til: »ophold, og« og som nr.  

 6 indsættes:
»6) udsættelse for overgreb, misbrug eller anden overlast m.v. her i  

 landet, der har medført, at en udlænding med opholdstilladelse efter § 9,  

 stk. 1, nr. 2, ikke længere samlever på fælles bopæl med den i Danmark  

 fastboende person, eller udlændingens i øvrigt særligt svage stilling.« 2. I § 40 indsættes efter stk. 2 som nyt stykke:
» Stk. 3. Drager politiet omsorg for en udlændings udrejse,  

 skal udlændingen meddele de nødvendige oplysninger hertil og medvirke til  

 tilvejebringelse af nødvendig rejselegitimation og visum og til udrejsen i  

 øvrigt.
Retten kan på begæring af politiet, hvis det skønnes fornødent,  

 bestemme, at en udlænding, der ikke ønsker at medvirke dertil, skal  

 fremstilles for hjemlandets eller et andet lands repræsentation.
Retten  

 beskikker en advokat for udlændingen.
Rettens afgørelse træffes ved kendelse,  

 der kan kæres efter reglerne i retsplejelovens kapitel 37. Kæremål har ikke  

 opsættende virkning.
Ved rettens behandling af sagen finder retsplejelovens  

 kapitel 43 a i øvrigt tilsvarende anvendelse.« Stk. 3-6 bliver herefter stk. 4-7.
 3. I § 60, stk. 1, ændres »§ 40, stk. 1 og 2«  

 til: »§ 40, stk. 1-3«.
§ 2 Loven træder i kraft den 1. juni 1996.
§ 3 Loven gælder ikke for Færøerne og Grønland, men kan ved kongelig anordning  

 sættes i kraft for disse landsdele med de afvigelser, som de særlige færøske  

 og grønlandske forhold tilsiger.
Bemærkninger til lovforslaget Almindelige bemærkninger 1. Inddragelse af opholdstilladelse til voldsramte kvinder m.v.
 Indenrigsministeren nedsatte den 13. september 1993 Udvalget for  

 udenlandske kvinders integration og retsstilling i Danmark (Kvindeudvalget)  

 som opfølgning på regeringens ønske om at forbedre blandt andet udenlandske  

 kvinders integration og retsstilling i Danmark som udtrykt i regeringens  

 handlingsplan for Danmarks udlændinge.
 Udvalget har i overensstemmelse med kommissoriet afgivet Delbetænkning I  

 vedrørende udenlandske kvinders integration og retsstilling (udenlandske  

 kvinders retsstilling i forhold til udlændingeloven) (betænkning nr. 1303/95)  

 den 28. september 1995. Betænkningen omhandler bl.a. en gennemgang af den  

 praksis, der i medfør af udlændingeloven følges med hensyn til inddragelse af  

 en meddelt opholdstilladelse, hvor en udenlandsk kvinde har været udsat for  

 vold, og hvor ægteskabet/samlivet som følge heraf er ophørt.
 Betænkningen indeholder endvidere en gennemgang af de relevante regler i  

 udlændingeloven, en gennemgang af udlændingemyndighedernes sagsgange og  

 praksis ved inddragelse af en meddelt opholdstilladelse, udvalgets  

 overvejelser vedrørende definition af voldsbegrebet i denne forbindelse samt  

 overvejelser i relation til dokumentation for voldsudøvelse, overvejelser  

 vedrørende rådgivnings- og støttemuligheder, vedrørende tolkebistand,  

 vedrørende betydningen af børn af udenlandske, voldsramte kvinder, udvalgets  

 overvejelser i relation til behandling af sager vedrørende inddragelse eller  

 nægtelse af forlængelse af opholdstilladelse samt udvalgets overvejelser  

 vedrørende internationale forpligtelser i relation til kvinder, der har været  

 udsat for vold.
 Efter udlændingelovens § 19, stk. 1, nr. 1, kan en tidsbegrænset  

 opholdstilladelse inddrages, når det grundlag, som er angivet i ansøgningen  

 eller tilladelsen, var urigtigt eller ikke længere er til stede.
 Bestemmelsen finder bl.a. anvendelse i tilfælde, hvor en opholdstilladelse  

 efter udlændingelovens § 9, stk. 1, nr. 2, er meddelt på grundlag af samliv  

 på fælles bopæl i et ægteskab eller fast længerevarende samlivsforhold, og  

 hvor samlivet på fælles bopæl ophører.
 Det er en forudsætning for inddragelse efter udlændingelovens § 19, at  

 udlændingen ikke med henblik på varigt ophold lovligt har boet her i landet i  

 de sidste 3 år eller mere, jf. udlændingelovens § 19, stk. 2. En  

 opholdstilladelse vil dog altid kunne inddrages, hvis udlændingen har opnået  

 opholdstilladelsen ved svig, jf. udlændingelovens § 19, stk. 3.
Ved afgørelser om inddragelse af en opholdstilladelse skal der efter  

 udlændingelovens § 19, stk. 5, tages hensyn til de i § 26 nævnte  

 omstændigheder vedrørende bl.a. udlændingens alder, helbredstilstand og andre  

 personlige forhold.
De i § 26 nævnte omstændigheder skal endvidere tages i  

 betragtning i forbindelse med en afgørelse om udvisning af en udlænding.
 Efter udlændingelovens § 11, stk. 2, forlænges en tidsbegrænset  

 opholdstilladelse med henblik på varigt ophold efter ansøgning, medmindre der  

 er grundlag for at inddrage den efter § 19. I disse tilfælde skal de i § 26  

 nævnte hensyn således også inddrages.
I Folketingets Retsudvalgs betænkning af 11. juni 1992 over forslaget til  

 lov nr. 482 af 24. juni 1992 om ændring af udlændingeloven drøftede udvalgets  

 flertal bl.a. spørgsmålet om inddragelse af opholdstilladelser til voldsramte  

 kvinder.
Flertallet fandt, at der i det tredje år af opholdet er særlig  

 anledning til at tage hensyn til udenlandske kvinder, hvis ægteskabelige  

 samliv ophæves som følge af den herboende ægtefællens fysiske voldsudøvelse.  

 Flertallet anførte endvidere, at det - med henblik på at modvirke risikoen  

 for misbrug og omgåelse i denne forbindelse - må være en forudsætning, at det  

 kan godtgøres, at kvinden har været udsat for fysisk voldsudøvelse fra den  

 herboende ægtefælles side, at denne voldsudøvelse er den reelle årsag til  

 samlivets ophævelse, og at kvinden ikke kan vende tilbage til en tålelig  

 tilværelse i hjemlandet.
Det fremgår af delbetænkningen, at udvalget i lyset af den gennemgåede  

 praksis har noteret sig, at den nuværende praksis for anvendelsen af  

 udlændingelovens § 26 er restriktiv.
I overensstemmelse med bemærkningerne  

 til forslaget til lov nr. 482 af 24. juni 1992 har påberåbelse af vold i en  

 inddragelsessituation inden for de første 2 års ophold således som  

 udgangspunkt ikke i sig selv medført, at inddragelse af en tidligere meddelt  

 opholdstilladelse er blevet undladt.
 Udvalget har i den forbindelse fundet, at det er nødvendigt at afskaffe  

 det i udlændingemyndighedernes praksis eksisterende skel mellem 2 og 3 års  

 ophold i forbindelse med inddragelse af opholdstilladelser i de omhandlede  

 tilfælde af voldsudøvelse, jf. herved den ovenfor nævnte flertalsudtalelse i  

 Retsudvalgets betænkning over forslaget til lov nr. 482 af 24. juni 1992.
 Det bør således efter udvalgets opfattelse ikke længere være afgørende for  

 udfaldet af sagen, hvor længe en udenlandsk, voldsramt kvinde har opholdt sig  

 i landet, og udlændingemyndighederne skal i højere grad vurdere de konkrete  

 omstændigheder i de enkelte sager.
 Udvalget finder, at vold i ægteskab eller samliv bør indgå som et særskilt  

 hensyn i udlændingelovens § 26, hvorefter udsættelse for overgreb, misbrug  

 eller anden overlast m.v. her i landet, eller fordi udlændingen i øvrigt  

 befinder sig i en særligt svag position, bør medføre, at en tidligere meddelt  

 opholdstilladelse ikke inddrages.
 Indenrigsministeriet kan tilslutte sig udvalgets anbefaling.
Med ændringsforslaget foreslås udlændingelovens § 26 herefter ændret,  

 således at der i forbindelse med inddragelse af en udlændings  

 opholdstilladelse skal tages hensyn til, om inddragelse af en  

 opholdstilladelse vil virke særligt belastende på grund af udsættelse for  

 overgreb, misbrug eller anden overlast m.v. her i landet, der har medført, at  

 en udlænding med opholdstilladelse efter udlændingelovens § 9, stk. 1, nr. 2,  

 ikke længere samlever på fælles bopæl med den i Danmark fastboende person,  

 eller udlændingens i øvrigt særligt svage stilling.
Bestemmelsens andet led  

 finder også anvendelse ved udvisning, jf. bemærkningerne til lovforslagets  

 enkelte bestemmelser.
Udlændingestyrelsen vil føre statistik over antallet af sager, hvor vold i  

 ægteskab eller samliv fremhæves som eneste eller medvirkende årsag til  

 samlivsophør.
Udlændingestyrelsen vil på dette grundlag efter 1 år afgive  

 beretning til Folketingets Retsudvalg.
 Der henvises i øvrigt til bemærkningerne til § 1, nr. 1.
 Kvindeudvalget har i øvrigt i betænkningen anført, at hensynet til  

 udøvelsen af samværsret med et herboende barn (eller et barn, der med  

 den ene af forældrene skal udsendes af landet) fortsat skal indgå som et af  

 de hensyn, der efter udlændingelovens § 26 skal tages i betragtning ved disse  

 afgørelser sammen med tilknytningen til det danske samfund i øvrigt.  

 Endvidere skal der ved vurderingen af hensynet til udøvelse af samværsret med  

 barnet endvidere indgå en vurdering af de geografiske (og sociale)  

 forudsætninger for at udøve samværsretten.
 Indenrigsministeriet kan tilslutte sig udvalgets anbefaling og kan  

 supplerende oplyse, at dette hensyn i overensstemmelse med Danmarks  

 forpligtelser efter artikel 8 i Den Europæiske Menneskerettighedskonvention  

 allerede i dag indgår i udlændingemyndighedernes afgørelsesgrundlag.  

 Udlændingestyrelsen vil i samarbejde med Indenrigsministeriet foretage en  

 udredning af menneskerettighedskonventionens betydning for  

 udlændingemyndighedernes inddragelse af opholdstilladelser.
 Udvalget er endvidere i betænkningen fremkommet med en række andre  

 anbefalinger vedrørende udlændingemyndighedernes behandling af udenlandske  

 voldsramte kvinder.
 Udvalget har således fundet, at samlivskontrol fortsat kan udføres  

 af politiet, men politiet bør under samlivskontrollen ledsages af en  

 socialmedarbejder, og at politiet - når der gennemføres samlivskontrol - skal  

 sikre sig, at de berørte personer til fulde forstår, at der foretages  

 samlivskontrol samt formålet hermed.
Udvalget har endvidere anbefalet, at der generelt gøres en indsats for at  

 forbedre de udenlandske, voldsramte kvinders rådgivnings- og  

 støttemuligheder og kendskab til deres retsstilling i landet gennem en  

 forbedret og mere intensiv vejledning af disse kvinder.
Personer, der  

 arbejder med indvandrere og flygtninge, bør deltage i kurser, der  

 giver grundviden om disse gruppers baggrund, videre kendskab til deres  

 situation i landet og gode arbejdsredskaber i forbindelse med det daglige  

 arbejde med klienter af en anden kulturel baggrund.
 Udvalget har videre anbefalet, at Udlændingestyrelsen såvel som  

 Indenrigsministeriet og - i visse tilfælde ved samlivskontrol - politiet i  

 langt større omfang skal anvende tolke, såfremt der ikke er sikkerhed  

 for, at den pågældende udlænding og myndighederne forstår hinanden.
Udvalget har endelig anført, at Danmark - med udgangspunkt i  

internationale forpligtelser - herunder CEDAW- konventionen, som  

 Danmark har tilsluttet sig, bør tage særlige hensyn til udenlandske,  

 voldsramte kvinder.
Udvalget finder, at en fastholdelse af udenlandske  

 kvinder i et voldeligt ægteskab strider mod anbefalinger i  

 CEDAW-konventionen.
 Indenrigsministeriet vil videregive udvalgets anbefalinger til de  

 relevante myndigheder.
2. Fremstilling af udlændinge for fremmede repræsentationer med  

 henblik på udsendelse Der foreslås i udlændingelovens § 40, stk. 3, indsat en bestemmelse,  

 hvorved det præciseres, at en udlænding, der ikke er udrejst ved udløbet af  

 udrejsefristen, og som skal udsendes ved politiets foranstaltning, har pligt  

 til at meddele de oplysninger, der er nødvendige for, at en udsendelse kan  

 finde sted, og til i øvrigt at medvirke til udsendelsen, jf. nærmere  

 lovforslagets § 1, nr. 2.
 I samme bestemmelse foreslås det samtidig fastsat, at retten ved kendelse  

 kan bestemme, at udlændinge, der ikke frivilligt ønsker at lade sig  

 fremstille for diplomatiske repræsentationer, kan fremstilles, hvis det  

 skønnes fornødent.
 Det foreslås endvidere, at en udlænding, der i strid med den foreslåede  

 bestemmelse i § 40, stk. 3, ikke meddeler de nødvendige oplysninger eller på  

 anden måde undlader at medvirke til udsendelsen af den pågældende, vil kunne  

 straffes med bøde eller under skærpende omstændigheder med hæfte, jf.  

 forslagets § 1, nr. 3.
 Baggrunden for forslagene er, at udviklingen i de seneste år har vist, at  

 der i stigende omfang opstår problemer med udsendelse af udlændinge, der ikke  

 har ret til at opholde sig her i landet, hvilket bl.a. skyldes, at de  

 pågældende i højere grad end tidligere nægter at udrejse frivilligt og  

 afviser at medvirke til at tilvejebringe forudsætningerne for, at udsendelse  

 kan finde sted.
Den foreslåede bestemmelse i § 40, stk. 3, er begrundet i, at politiet i  

 forbindelse med forberedelse af udsendelse af udlændinge, der efter at være  

 meddelt endeligt afslag på opholdstilladelse skal udsendes af landet, i flere  

 tilfælde har haft problemer med at få udstedt rejselegitimation til de  

 pågældende udlændinge.
Dette skyldes bl.a., at de pågældende i højere grad  

 end tidligere nægter at udrejse frivilligt og afviser at medvirke til at  

 tilvejebringe forudsætningerne for, at udsendelse kan finde sted.
Hertil  

 kommer, at flere repræsentationer, forinden rejselegitimation udstedes,  

 ønsker at afholde en samtale på repræsentationen med den pågældende udlænding  

 med henblik på at sikre sig, at den pågældende er statsborger i det  

 pågældende land.
 Disse forhold indebærer således, at politiet i tilfælde, hvor en udlænding  

 ikke ønsker at samarbejde med henblik på at tilvejebringe forudsætningerne  

 for en udsendelse, herunder til fremskaffelse af rejselegitimation, vil have  

 behov for at kunne fremstille den pågældende på repræsentationen eller over  

 for tilrejsende ambassademedarbejdere i Rigspolitiets lokaler.
 For så vidt angår udlændinge, der er frihedsberøvede i medfør af  

 udlændingeloven, og som ikke ønsker at medvirke til fastlæggelse af deres  

 identitet over for hjemlandets repræsentation med henblik på udstedelse af  

 rejselegitimation, har Direktoratet for Kriminalforsorgen i forbindelse med  

 en konkret henvendelse fra Rigspolitiet meddelt, at man ikke finder, at der  

 er hjemmel til at anvende magt over for en indsat med henblik på udlevering  

 til politiet, medmindre dette skete med henblik på løsladelse eller  

 udsendelse af landet.
 På denne baggrund og med henblik på, at politiet vil kunne leve op til sin  

 forpligtelse efter udlændingelovens § 30, stk. 2, om at drage omsorg for  

 udrejsen for udlændinge, der ikke udrejser frivilligt i overensstemmelse med  

 udlændingemyndighedernes afgørelse herom, er det efter Indenrigsministeriets  

 opfattelse nødvendigt at indsætte en bestemmelse, der giver politiet mulighed  

 for - efter rettens kendelse herom - såfremt dette er fornødent, at  

 fremstille disse udlændinge for diplomatiske repræsentationer.
 Den foreslåede bestemmelse giver efter Indenrigsministeriets opfattelse  

 ikke anledning til retssikerhedsmæssige betænkeligheder, idet beslutning om  

 fremstilling træffes ved retskendelse, ligesom der vil blive beskikket en  

 advokat for den pågældende.
 Der henvises i øvrigt til bemærkningerne til § 1, nr. 2 og 3.
 3. Hørte myndigheder m.v.
 Lovforslaget har været sendt til høring i følgende myndigheder og  

 organisationer:
 Finansministeriet, Justitsministeriet, Kommunernes Landsforening,  

 Frederiksberg kommune og Københavns kommune.
 Lovforslaget har været sendt til følgende myndigheder og organisationer:
 Udlændingestyrelsen, Flygtningenævnet, Rigspolitichefen, Det Danske Center  

 for Menneskerettigheder, Dansk Flygtningehjælp og Dansk Røde Kors.
4. Økonomiske og administrative konsekvenser af lovforslaget 4.1. Økonomiske og administrative konsekvenser for staten 4.1.1. Inddragelse af opholdstilladelse til voldsramte kvinder m.v.
Ændringerne i betingelserne for inddragelse af opholdstilladelse til  

 voldsramte kvinder m.v., der er meddelt opholdstilladelse her i landet på  

 grundlag af ægteskab, vil indtil videre blive søgt gennemført inden for de  

 administrativt afsatte ressourcer i Udlændingestyrelsen.
Når initiativerne  

 har nået et fuldt omfang, vil styrelsen eventuelt fremlægge forslag til  

 bevillingsjusteringer på et særskilt aktstykke.
 I det omfang de enkelte myndigheder følger de øvrige anbefalinger i  

 betænkning 1303/95, vil eventuelle merudgifter blive søgt afholdt inden for  

 de enkelte myndigheders bevillinger.
4.1.2. Fremstilling af udlændinge for fremmede repræsentationer med  

 henblik på udsendelse Bestemmelsen, der bl.a. indebærer, at en udlænding har pligt til at  

 medvirke til udsendelse m.v., giver mulighed for en administrativ  

 effektivisering af de nuværende forhold.
En sådan effektivisering kan - i de  

 tilfælde, hvor udlændingen er asylansøger medvirke til at nedbringe  

 sagsbehandlingstiden for asylansøgere i udrejsefasen.
4.2. Kommunaløkonomiske konsekvenser Lovforslaget skønnes ikke at få kommunaløkonomiske konsekvenser.
4.3. Erhvervsøkonomiske, miljømæssige og EU-retlige konsekvenser af  

 lovforslaget Lovforslaget vil ikke have erhvervsøkonomiske eller miljømæssige  

 konsekvenser, ligesom lovforslaget ikke indeholder EU-retlige aspekter.
Bemærkninger til lovforslagets enkelte bestemmelser Til § 1 Til nr. 1 Det foreslås, at der som § 26, nr. 6, indsættes en bestemmelse, hvorefter  

 der i forbindelse med inddragelse og udvisning af en udlænding - ud over de  

 allerede i § 26 opregnede forhold - skal tages hensyn til, om inddragelse af  

 en opholdstilladelse eller udvisning vil virke særligt belastende på grund af  

 udsættelse for overgreb, misbrug eller anden overlast m.v. her i landet, der  

 har medført, at en udlænding med opholdstilladelse efter udlændingelovens §  

 9, stk. 1, nr. 2, ikke længere samlever på fælles bopæl med en i Danmark  

 fastboende person, eller udlændingens i øvrigt særligt svage stilling.
 Om baggrunden for bestemmelsen henvises til de almindelige bemærkninger.
De i § 26 nævnte hensyn skal også inddrages, hvor der er tale om spørgsmål  

 om udvisning.
Den foreslåede bestemmelse i § 26, nr. 6, forventes imidlertid  

 for så vidt angår tilfælde, hvor der skal tages hensyn til, om udlændingen  

 har været udsat for overgreb, misbrug eller anden overlast m.v. her i landet,  

 udelukkende at ville være relevant i sager vedrørende inddragelse eller  

 nægtelse af forlængelse af opholdstilladelser i tilfælde af samlivsophævelser  

 på grund af vold.
 Anvendelse af bestemmelsens første led forudsætter i de ovennævnte  

 tilfælde, at udlændingen har været udsat for overgreb, misbrug eller anden  

 overlast m.v. her i landet.
 Anvendelsesområdet for den foreslåede bestemmelse vil være tilfælde, hvor  

 en opholdstilladelse meddelt i medfør af udlændingelovens § 9, stk. 1, nr. 2,  

 vil kunne inddrages eller nægtes forlænget som følge af manglende samliv på  

 fælles bopæl, og hvor samlivsophævelsen er foretaget under henvisning til, at  

 vedkommende udlænding er blevet udsat for de i bestemmelsen nævnte overgreb.
 Bestemmelsen vil i forbindelse med samlivsophævelse også gælde, hvor det  

 er den mandlige part, som er voldsramt, ligesom bestemmelsen vil gælde for  

 registrerede partnerskaber.
 Det vil i forbindelse med samlivsophævelse under henvisning til vold - for  

 at undgå misbrug - være en forudsætning for anvendelse af den foreslåede  

 bestemmelse, at det kan godtgøres, at der har været tale om voldsudøvelse.
Voldsudøvelse i bestemmelsens forstand vil altid foreligge, hvor der har  

 været tale om fysiske overgreb i form af vold eller sammensatte forbrydelser,  

 hvori vold indgår, som fx voldtægt eller røveri.
Herudover vil trusler om  

 vold kunne begrunde anvendelse af bestemmelsen.
Endvidere vil fremkaldelse af  

 fare for fysiske overgreb, jf. straffelovens §§ 250-254, herunder særligt §  

 252, være omfattet.
 Efter omstændighederne vil også gentagen eller grov psykisk voldsudøvelse  

 kunne begrunde anvendelse af den foreslåede bestemmelse.
Det vil ikke generelt kunne kræves, at udøvelsen af vold kan dokumenteres  

 ved en politirapport.
Også udtalelser fra de sociale myndigheder eller andre,  

 herunder rapporter fra læger og kvindekrisecentre, vil kunne indgå i  

 udlændingemyndighedernes vurdering af dette spørgsmål.
Denne vurdering må  

 imidlertid foretages konkret i hver enkelt sag ud fra de foreliggende  

 oplysninger.
 Det bemærkes i den forbindelse, at det efter de almindelige  

 forvaltningsretlige regler påhviler udlændingemyndighederne at sørge for  

 sagens oplysning, forinden afgørelsen træffes.
 Anvendelse af bestemmelsen forudsætter endvidere, at inddragelse af en  

 opholdstilladelse vil virke særligt belastende på grund af udsættelse  

 for overgreb, misbrug eller anden overlast m.v. her i landet, og at  

 overgrebet, misbruget eller overlasten m.v. har medført, at en udlænding med  

 opholdstilladelse efter udlændingelovens § 9, stk. 1, nr. 2, ikke længere  

 samlever på fælles bopæl med den i Danmark fastboende person.
 Det vil i forbindelse med samlivsophævelser under henvisning til vold -  

 for at undgå misbrug - være en forudsætning for anvendelse af den foreslåede  

 bestemmelse, at det kan godtgøres, at de i bestemmelsen omhandlede fysiske og  

 psykiske overgreb er den reelle årsag til samlivets ophævelse.
 De i den foreslåede bestemmelse nævnte hensyn skal inddrages i  

 sager om inddragelse af en opholdstilladelse, jf. § 19, jf. § 26, eller  

 nægtelse af forlængelse af en opholdstilladelse, jf. § 11, stk. 2, jf. § 19,  

 jf. § 26.
 Det vil herefter afhænge af en konkret afvejning, i hvilket omfang de i  

 den foreslåede bestemmelse nævnte obligatoriske hensyn skal føre til, at  

 inddragelse undlades.
I vurderingen af, om inddragelse af en opholdstilladelse som følge af  

 samlivsophævelse skal undlades, bør særligt indgå de øvrige af  

 udlændingelovens § 26 opregnede hensyn, herunder hensyn til eventuelle børn,  

 situationen i den pågældendes hjemland, herunder risikoen for udstødelse i  

 hjemlandet som følge af ægteskabet og/eller samlivsophøret, om ægteskabet har  

 bestået i hjemlandet m.v.
Også varigheden af det ophold, en udenlandsk,  

 voldsramt kvinde har haft her i landet, kan indgå som et hensyn i den  

 konkrete afvejning, men udlændingemyndighederne skal i højere grad end efter  

 den eksisterende praksis vurdere de konkrete omstændigheder i de enkelte  

 sager.
 Den foreslåede bestemmelse vil også - ud over sager, hvor der bliver tale  

 om inddragelse eller nægtelse af forlængelse af opholdstilladelser under  

 henvisning til samlivsophævelse på grund af vold - gælde tilfælde, hvor den  

 pågældende udlænding i øvrigt har en særlig svag stilling.
 Dette vil fx være tilfældet, hvis den pågældende udlænding er stærkt  

 fysisk eller psykisk handicappet, og hvor der bliver spørgsmål om udvisning  

 eller inddragelse eller nægtelse af en opholdstilladelse.
 Også i disse tilfælde vil det bero på en konkret vurdering foretaget af  

 udlændingemyndighederne på baggrund af alle foreliggende oplysninger, om de i  

 § 26 opregnede obligatoriske hensyn skal føre til, at der ikke sker udvisning  

 eller inddragelse af en meddelt opholdstilladelse.
 I vurderingen af, om inddragelse af en opholdstilladelse eller udvisning  

 skal undlades, bør særligt indgå de øvrige af udlændingelovens § 26 opregnede  

 hensyn, jf. ovenfor.
 For så vidt angår handicappede børn henvises i den forbindelse til artikel  

 23 i FN's konvention om barnets rettigheder, der omhandler psykisk eller  

 fysisk handicappede børns ret til omsorg og bistand.
Til nr. 2 Efter udlændingelovens § 30, stk. 2, drager politiet omsorg for en  

 udlændings udrejse, når en udlænding ikke frivilligt udrejser ved udløbet af  

 udrejsefristen.
 Den foreslåede bestemmelse, der indføjes som § 40, stk. 3,  

 fastlægger en udlændings pligt til i denne situation at meddele de  

 oplysninger, der er nødvendige for, at en udsendelse kan finde sted, og til i  

 øvrigt at medvirke til udsendelsen.
I forbindelse med politiets forberedelse af en udsendelse af en udlænding,  

 der ikke må opholde sig i Danmark, undersøges det blandt andet, om den  

 pågældende er i besiddelse af rejsedokumenter, som dels kan identificere den  

 pågældende, dels kan anvendes i forhold til hjemlandets myndigheder i  

 forbindelse med udsendelsen.
Har den pågældende ikke rejsedokumenter, vil  

 politiet søge at fremskaffe sådanne dokumenter ved henvendelse til det  

 formodede hjemlands diplomatiske repræsentation her i landet eller i et af  

 nabolandene, typisk Sverige eller Tyskland.
Flere repræsentationer ønsker, forinden der udstedes rejsedokumenter,  

 gennem en samtale med udlændingen at sikre sig, at udlændingen med sikkerhed  

 er statsborger i det pågældende land.
Dette indebærer, at det i en række  

 tilfælde bliver nødvendigt ved politiets foranstaltning at fremstille  

 udlændingen på repræsentationen eller over for tilrejsende  

 ambassademedarbejdere i Rigspolitiets lokaler.
 I en række tilfælde har udlændinge tilkendegivet, at de ikke ønskede  

 frivilligt at lade sig fremstille.
 Med forslaget fastlægges hjemmel for domstolene til på politiets begæring  

 at bestemme, at udlændinge, der ikke frivilligt ønsker at lade sig fremstille  

 for diplomatiske repræsentationer, kan fremstilles med magt.
 Det er en betingelse for, at der kan træffes bestemmelse om fremstilling,  

 at politiet forgæves har søgt at få udlændingen til at medvirke til  

 tilvejebringelsen af rejselegitimation eller visum, og at det er nødvendigt  

 for udsendelsen af den pågældende, at der tilvejebringes rejselegitimation  

 eller visum fra det pågældende land ved personligt fremmøde fra udlændinges  

 side.
 Det er endvidere en betingelse for fremstilling, at politiet efter  

 udlændingelovens § 30, stk. 2, drager omsorg for udlændingens udrejse, jf.  

 ovenfor.
 I de situationer, hvor asylansøgeren efterfølgende anmoder om genoptagelse  

 af asylsagen, og asylsagen genoptages, vil politiet - i overensstemmelse med  

 gældende praksis - berostille udsendelsesforanstaltninger, der indebærer  

 henvendelse til hjemlandets myndigheder, herunder fremstillinger for  

 diplomatiske repræsentationer.
Forslaget indeholder også hjemmel til, at der af retten kan træffes  

 bestemmelse om fremstilling for en udenlandsk repræsentation i udlandet.
Det  

 vil dog være en forudsætning herfor, at repræsentationen er beliggende inden  

 for den kreds af lande, hvortil der efter udlændingelovens § 48, stk. 2, kan  

 ske afvisning.
Rettens bestemmelse herom vil endvidere kun kunne  

 gennemtvinges af politiet, såfremt vedkommende fremmede stat giver samtykke  

 til, at fremstillingen finder sted inden for vedkommende stats territorium.
Det foreslås endvidere i lovforslaget, at beslutning om fremstilling  

 træffes ved retskendelse, og der vil blive beskikket en advokat for den  

 pågældende.
Kendelsen kan kæres efter reglerne i retsplejelovens kapitel 37.  

 Kæremål har ikke opsættende virkning.
Det fastslås i lovforslaget, at retsplejelovens kapitel 43 a i øvrigt  

 finder tilsvarende anvendelse ved rettens behandling af sagen.
Herved sigtes  

 til de processuelle regler i retsplejelovens kapitel 43 a vedrørende de  

 spørgsmål, som ikke allerede er reguleret ved den foreslåede bestemmelse.
 Det forudsættes, at personalet i Direktoratet for Kriminalforsorgens  

 institutioner i de tilfælde, hvor udlændinge er varetægtsfængslet eller  

 frihedsberøvet efter udlændingelovens bestemmelser, skal sørge for, at  

 udlændingene bliver overgivet til politiets foranstaltning, når der af retten  

 træffes bestemmelse om fremstilling for en udenlandsk repræsentation.
Til nr. 3 Forslaget indebærer, at en udlænding, der i strid med den foreslåede  

 bestemmelse i § 40, stk. 3, ikke meddeler de nødvendige oplysninger eller på  

 anden måde undlader at medvirke til udsendelsen af den pågældende, jf. § 30,  

 stk. 2, vil kunne straffes med bøde eller under skærpende omstændigheder med  

 hæfte.
 Det forudsættes, at der i sager, hvor asylansøgeren efterfølgende meddeles  

 asyl her i landet, ikke rejses tiltale, og at allerede idømte bøder m.v.  

 eftergives.
Til § 2 Det foreslås, at loven træder i kraft den 1. juni 1996.
 Bestemmelsen i lovforslagets § 1, nr. 1, vil have virkning for afgørelser,  

 der træffes efter lovens ikrafttræden.
 Bestemmelserne i § 1, nr. 2 og 3, vil have virkning for udlændinge, hvis  

 udrejsefrist er udløbet ved eller udløber efter lovens ikrafttræden, og som  

 skal udsendes af landet ved politiets foranstaltning.
Til § 3 Bestemmelsen indeholder ikrafttrædelsesbestemmelser for Færøerne og  

 Grønland.
Efter 2. behandling den 2. maj 1996 § 1 I udlændingeloven, jf. lovbekendtgørelse nr. 562 af 30. juni 1995, som  

 ændret ved lov nr. 296 af 24. april 1996, foretages følgende ændring:
 1. I § 26 udgår i nr. 4 »og«, i nr.  

 5 ændres »ophold.« til: »ophold, og«, og som nr.  

 6 indsættes:
»6) udsættelse for overgreb, misbrug eller anden overlast m.v. her i  

 landet, der har medført, at en udlænding med opholdstilladelse efter § 9,  

 stk. 1, nr. 2, ikke længere samlever på fælles bopæl med den i Danmark  

 fastboende person, eller udlændingens i øvrigt særligt svage stilling.« § 2 Loven træder i kraft den 1. juni 1996.
§ 3 Loven gælder ikke for Færøerne og Grønland, men kan ved kongelig anordning  

 sættes i kraft for disse landsdele med de afvigelser, som de særlige færøske  

 og grønlandske forhold tilsiger.
