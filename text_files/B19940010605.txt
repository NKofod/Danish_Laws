 Den 6. december 1993 er der indgået aftale i henhold til tillægsaftale af  

 21. august 1990, jf. bekendtgørelse nr. 801 af 26. november 1990, til den  

 dansk-grønlandske dobbeltbeskatningsoverenskomst af 18. oktober 1979, jf.  

 bekendtgørelse nr. 475 af 21. november 1979.
 Aftalen omhandler beskatningen af TELE Attaveqaatit's aktiviteter i  

 Danmark.
 Aftalen har følgende ordlyd:
Aftale mellem de kompetente myndigheder om beskatningen af TELE  

 Attaveqaatit's aktiviteter i Danmark.
I henhold til tillægsaftale af 21.  

 august 1990 til den dansk-grønlandske dobbeltbeskatningsaftale af 18. oktober  

 1979 samt den samtidig underskrevne erklæring om forståelsen af  

 tillægsaftalen og bekræftelser fra henholdsvis skatteministeren og  

 landsstyremedlemmet for økonomiske anliggender har de kompetente myndigheder  

 aftalt følgende for så vidt angår TELE Attaveqaatit's aktiviteter i Danmark:
 1. Aktiviteter udøvet af TELE Attaveqaatit i et dansk  

 registreret aktie- eller anpartsselskab undergives beskatning til Danmark i  

 overensstemmelse med selskabsskattelovgivningens bestemmelser.
 2. Beskatningsretten til aktiviteter, som udøvedes i  

 Grønlands Tekniske Organisation før overdragelsen til hjemmestyret, og som nu  

 udøves af TELE Attaveqaatit i Danmark gennem et der beliggende fast  

 driftssted tilfalder alene Grønland.
 3. De under punkt 2 nævnte aktiviteter udgøres af  

 anlægsfunktioner, planlægningsfunktioner, markedsfunktioner og  

 skibsradiofunktioner.
 4. Såfremt de i punkt 3 nævnte aktiviteter af omfang  

 stiger væsentligt i forhold til situationen på forhandlingstidspunktet, kan  

 denne aftale kræves genforhandlet af begge parter.
 5. Hvis det faste driftssted udøver aktiviteter, for  

 hvilke beskatningsretten tilfalder Danmark, skal driftsstedets regnskab klart  

 adskille sådanne aktiviteter fra aktiviteter, for hvilke beskatningsretten  

 tilfalder Grønland.
 6. Denne aftale har virkning fra 1. januar 1994.
København/Nuuk, den 6. december 1993 For Skatteministeriet For  

 Skattedirektoratet Ulla Trolle Kaare Hagemann Erklæringer om forståelsen af aftale om beskatningen af TELE Attaveqaatit's aktiviteter i Danmark.  ad  

 punkt 2 og 3 For så vidt angår aktiviteter henviser parterne til TELE Attaveqaatit's  

 regnskaber med beretning for 1987 og 1992.
ad punkt 4 Parterne er på tidspunktet for aftalens indgåelse enige om, at det ikke på  

 det foreliggende grundlag er sandsynligt, at der skulle opstå behov for  

 anvendelse af bestemmelsen i punkt 4. Såfremt væsentlige stigninger i  

 aktiviteternes omfang alligevel skulle gøre det nødvendigt at bringe  

 bestemmelsen i anvendelse, skal aktiviteternes omfang på tidspunktet for  

 forhandlingen af denne aftale ligge til grund for drøftelserne.
