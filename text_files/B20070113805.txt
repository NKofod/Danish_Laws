Bilag 1 Bekendtgørelse om takststigning i offentlig servicetrafik i trafikselskaber m.v.
 I medfør af § 6, stk. 4, i lov nr. 582 af 24. juni 2005 om trafikselskaber og efter bemyndigelse i henhold til § 31, stk. 1, fastsættes:
 § 1. Bekendtgørelsen finder anvendelse på takster i den trafik, der varetages af trafikselskaberne i henhold til lov om trafikselskaber, jf. dog stk. 3.
 Stk. 2. Bekendtgørelsen finder endvidere anvendelse på takster i togtrafik, der udføres som offentlig servicetrafik på kontrakt med staten, og som efter aftale udføres på trafikselskabets takster, jf. § 6, stk. 2, i lov om trafikselskaber, samt inden for hovedstadsområdet på takster i trafik, der udføres med tog, som offentlig servicetrafik på kontrakt med staten, og med metro, jf. § 6, stk. 3, i lov om trafikselskaber.
 Stk. 3. Bekendtgørelsen finder ikke anvendelse på taksterne for følgende af trafikselskabets opgaver:
 1) Individuel handicapkørsel, jf. § 5, stk. 1, nr. 4, i lov om trafikselskaber.
 2) Opgaver trafikselskabet efter aftale med en kommune eller en region varetager vedrørende indkøb af trafik, som kommunen eller regionen skal varetage efter anden lovgivning, jf. § 5, stk. 3, i lov om trafikselskaber.
 3) Opgaver vedrørende driften af færgeruter som trafikselskabet varetager på kommuners vegne, jf. § 5, stk. 4, i lov om trafikselskaber.
 § 2. I denne bekendtgørelse forstås ved:
 1) »Prissystem«: Et system til fastsættelse af takster for rejser med offentlig servicetrafik i et afgrænset geografisk område inden for det enkelte trafikselskab.
2) »Priskategorier«: Kategorier, som rejser i et prissystem kan opdeles i, hvor taksten for rejserne inden for hver kategori skal være entydigt defineret.
F.eks. vil der være otte priskategorier i et prissystem, hvori der er defineret to forskellige passagertyper; voksen og barn, der med varierende betaling kan benyttes i 1-4 zoner.
 3) »Det omkostningsbaserede indeks«: Et af Trafikstyrelsen fastsat omkostningsbaseret indeks, der er sammensat af nettoprisindekset, der vægtes med 20 %, olieindekset, der vægtes med 10 %, lønindeks for privat sektor, der vægtes med 60 % og ændringen i den gennemsnitlige obligationsrente, der vægtes med 10 %, jf. definitionen i bilag 1, pkt. 1.
 § 3. Gennemsnittet af samtlige takster i samtlige prissystemer i trafikselskabet må årligt ikke stige mere end den årlige udvikling i det omkostningsbaserede indeks.
 Stk. 2. Beregningen af den gennemsnitlige takst skal foretages efter modellen i bilag 1, pkt. 2, og skal indeholde alle takster for rejser, som bekendtgørelsen, jf. § 1, finder anvendelse på.
 § 4. I beregningen af den gennemsnitlige takst for et prissystem skal alle priskategorier i prissystemet indgå, jf. dog stk. 2 og 3.
Stk. 2. Trafikselskabet kan definere særlige priskategorier, der ikke medtages i beregningen af den gennemsnitlige takst for et prissystem.
Den samlede omsætning for disse særlige priskategorier må højst udgøre 5 % og hver særlig priskategori højst 1 %, af den samlede årlige omsætning på de prissystemer, der anvendes inden for trafikselskabet.
 Stk. 3. I beregningen af den gennemsnitlige takst for prissystemet skal følgende priskategorier udelades:
 1) Frirejser.
 2) I oprettelsesåret nye priskategorier, der oprettes i forbindelse med nye former for ydelser eller nye produkter, i et eksisterende prissystem.
 § 5. Trafikselskaberne skal opgøre rejsernes fordeling på de priskategorier, der indgår i hvert enkelt prissystem, jf. § 4.
 Stk. 2. Trafikselskabet vælger selv metode til at fastsætte rejsernes fordeling på priskategorier.
 Stk. 3. Den valgte metode må ikke ændres fra år til år, jf. dog stk. 4 og 5.
 Stk. 4. Den valgte metode kan ændres, såfremt det kan dokumenteres, at metodeændringen indebærer en mere korrekt fordeling af rejserne på priskategorier i ét eller flere prissystemer.
Stk. 5. Ved indførelse af et nyt prissystem med nye priskategorier kan der fastsættes en ny metode til opgørelse af rejsernes fordeling på priskategorier.
I givet fald skal trafikselskabet kunne dokumentere, at der ikke sker takststigninger ved indførelsen.
 § 6. Trafikselskabet skal til enhver tid på anmodning kunne dokumentere overfor Trafikstyrelsen, at takstændringer ikke bevirker stigning med mere end udviklingen i det omkostningsbaserede indeks, herunder dokumentere at de anvendte opgørelsesmetoder er i overensstemmelse med denne bekendtgørelse.
 § 7.  Trafikstyrelsen fastsætter årligt det omkostningsbaserede indeks efter modellen i bilag 1, pkt. 1.
 Stk. 2. Trafikstyrelsen meddeler hvert år, inden udgangen af 1. kvartal, trafikselskaberne det omkostningsbaserede indeks for det efterfølgende år, og offentliggør det på Trafikstyrelsens hjemmeside.
 § 8.  Opnås der ikke enighed om takstfastsættelsen mellem trafikselskabet og de nævnte parter i henholdsvis § 6, stk. 2 eller stk. 3, i lov om trafikselskaber, kan Trafikstyrelsen beslutte at opskrive taksten for eksisterende priskategorier med udviklingen i det omkostningsbaserede indeks.
 § 9. Bekendtgørelsen træder i kraft den 10. oktober 2007 og har virkning for taksterne fra og med 2008.
 Stk. 2. Udgangspunktet for fastsættelse af den maksimale takststigning for 2008 er de pr. 21. januar 2007 gældende takster.
Trafikstyrelsen for Jernbane og Færger, den 2. oktober 2007 Per Jacobsen / Claus Klitholm Bilag 1 Definition af det omkostningsbaserede indeks og model for beregning af gennemsnitlig takst 1) Ændringer i obligationsrenten opgøres ikke i %, men i %-point.
 1) Ændringer i obligationsrenten opgøres ikke i %, men i %-point.
