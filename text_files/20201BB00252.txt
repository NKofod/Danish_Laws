Fremsat den 9. marts 2021 af Hans Andersen (V), Morten Dahlin (V) og Anne Honoré Østergaard (V) Forslag til folketingsbeslutning om genindførelse af opholdskravet for ret til dagpenge Folketinget pålægger regeringen senest den 1. maj 2021 at genindføre opholdskravet for dagpenge, som den tidligere Venstreledede regering indførte, således at man fremover igen skal have en fast tilknytning og have bidraget til det danske samfund for at kunne modtage dagpenge.
Bemærkninger til forslaget Det er et helt grundlæggende ønske fra Venstre, at man skal have en tæt tilknytning til det danske samfund og bidrage til det danske fællesskab, før man kan modtage offentlige ydelser.
 Venstre støtter derfor optjeningsprincipper på offentlige ydelser, da det sender et klart signal til omverdenen om, at forudsætningen for adgang til de fulde offentlige ydelser i Danmark er, at man har en fast tilknytning til det danske samfund og også har bidraget til Danmark gennem en længere årrække.
Det var årsagen til, at Venstre var med til at indføre et opholdskrav for ret til dagpenge, sidst vi havde regeringsansvaret.
Opholdskravet betød, at man skulle opholde sig i riget, eller i et andet EU/EØS-land eller i Schweiz i 7 år inden for de seneste 12 år for at få ret til danske dagpenge.
Det mener Venstre forsat er ret og rimeligt.
Forslaget skal ikke lægge hindringer i vejen for det globale arbejdsmarked eller varetagelsen af danske interesser.
Forslagsstillerne ønsker fortsat at understøtte et internationalt orienteret dansk erhvervsliv, ved at danske medarbejdere, som har arbejdet i udlandet i en årrække, og andre danskere, som har opholdt sig arbejdsmæssigt i udlandet, undtages for opholdskravet.
Det handler f.eks. om ophold i udlandet som beskæftiget i offentlig dansk interesse eller i en dansk virksomhed i udlandet, og der skal også være en række undtagelser for studerende og forskere.
Desuden vil ægtefæller, samlevere, registrerede partnere og umyndige børn til personer, der vil opfylde undtagelserne, kunne medregne opholdet til opfyldelsen af opholdskravet.
Det er også vigtigt at understrege, at et opholdskrav for ret til dagpenge øger gevinsten ved at overgå fra offentlig forsørgelse til beskæftigelse og understøtter, at det bedre kan betale sig at arbejde.
Når det bedre kan betale sig at arbejde, vil flere udlændinge få fodfæste på arbejdsmarkedet, og det vil være godt for integrationen, fordi den bedste integration foregår på jobbet.
Den socialdemokratiske regering og dens støttepartier har desværre valgt en anden vej.
De mener tilsyneladende, at der skal være lettere adgang for udlændinge til danske velfærdsydelser, og regeringen har derfor afskaffet opholdskravet for ret til dagpenge.
 Da den socialdemokratiske regering valgte at afskaffe opholdskravet, oplyste regeringen, at otte ud af ti af dem, der var omfattet af opholdskravet, var tredjelandsborgere (Beskæftigelsesudvalget, L 85, svar på spørgsmål 1, folketingsåret 2019-20).
 Regeringen har oplyst, at afskaffelsen af opholdskravet koster ca. 134 mio. kr. i 2021 og 147 mio. kr. fra 2022 og frem (Beskæftigelsesudvalget, L 85, lovforslaget som fremsat, folketingsåret 2019-20).
Der er derfor et provenu på 147 mio. kr. om året ved at genindføre opholdskravet for ret til dagpenge.
Det er et provenu, som vil kunne bruges på andre prioriterede områder  i stedet for, som regeringen gør, at bruge dem på udlændinge, der ikke har bidraget til det danske samfund.
 Folketinget pålægger derfor regeringen at fremsætte et lovforslag, der skal sikre, at det opholdskrav for ret til dagpenge, som regeringen har afskaffet, genindføres senest den 1. maj 2021.
Skriftlig fremsættelse Hans Andersen (V):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om genindførelse af opholdskravet for ret til dagpenge.
(Beslutningsforslag nr.
B 252) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
