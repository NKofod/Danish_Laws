Bilag 1 Bekendtgørelse om god landbrugs- og miljømæssig stand (GLM)1) I medfør af § 1, stk. 1 og 2, § 4, stk. 1, § 22, stk. 2, og § 22 a i lov om administration af Det Europæiske Fællesskabs forordninger om ordninger under Den Fælles Landbrugspolitik finansieret af Den Europæiske Garantifond for Landbruget m.v. (landbrugsstøtteloven), jf. lovbekendtgørelse nr. 445 af 23. april 2010, § 3, nr. 2 og 3, jf. § 2, nr. 4, litra a-d, § 11, stk. 4, og § 13, stk. 1, i lov nr. 316 af 31. marts 2007 om udvikling af landdistrikterne (landdistriktsloven), og § 29, stk. 2, og § 59 i lov om skove, jf. lovbekendtgørelse nr. 945 af 24. september 2009, fastsættes efter bemyndigelse:
Anvendelsesområde § 1. Denne bekendtgørelse fastlægger de krav for god landbrugs- og miljømæssig stand, som modtagere af direkte støtte og støtte efter landdistriktsprogrammet 2007-2013 skal overholde på landbrugsarealer og arealer omfattet af tilsagn efter landdistriktsprogrammet.
Kravene fremgår af bilag 1 til denne bekendtgørelse og af bilag 1 til bekendtgørelse om krydsoverensstemmelse, jf. bekendtgørelse nr. 1697 af 15. december 2010. Overtrædelse og kontrol af kravene i bilag 1 til denne bekendtgørelse er reguleret i bekendtgørelsen om krydsoverensstemmelse.
 Stk. 2. Krav 4.1-4.3 og 4.5 i bilag 1 til denne bekendtgørelse finder ikke anvendelse, hvor betingelserne for tilsagn om landdistriktsstøtte forhindrer overholdelse af krav 4.1-4.3 og 4.5.
Definitioner § 2. Ved udyrkede arealer, forstås i denne bekendtgørelse landbrugsarealer, hvor der ikke sker produktion af afgrøder eller afgræsning.
 Stk. 2. Ved permanente græsarealer, forstås i denne bekendtgørelse, arealer, som nævnt i artikel 2, litra c, i forordning (EF) nr. 1120/2009, hvor plantedækket for mere end halvdelens vedkommende består af græs og andet grøntfoder, som under normale vejrforhold kan afgræsses eller høstes ved slæt i perioden 1. juni til 31. august.
Stk. 3. Ved græsarealer i omdrift, forstås i denne bekendtgørelse landbrugsarealer, der anvendes til dyrkning af græs eller andet grøntfoder, både tilsåede og selvsåede, og som omlægges med anden afgrøde end græs mindst hvert femte år.
Plantedækket skal for mere end halvdelens vedkommende består af græs og andet grøntfoder.
Udyrkede arealer § 3. Udyrkede arealer skal holdes plantedækket, indtil dyrkning genoptages.
Stk. 2. På arealer, der overgår til udyrkede arealer, skal plantedækket etableres senest 14 dage efter høst.
Hvis høsten sker så sent, at plantedække ikke kan etableres i indeværende vækstsæson, skal plantedækket etableres snarest muligt og ikke senere end den 31. maj året efter.
Etableret plantedække kan retableres i perioden fra den 15. april til den 31. maj under forudsætning af, at reglerne om slåning i § 4, stk. 2, er overholdt.
 Stk. 3. På de i stk. 1 nævnte arealer skal der hvert år inden 1. oktober ske eftersåning af områder uden tilstrækkeligt plantedække.
 Stk. 4. Bestemmelserne i stk. 1-2 finder dog ikke anvendelse på arealer, der er beliggende inden for de i § 69 i vandløbslovens nævnte bræmmer på 2 meter.
 Stk. 5. Plantedække kan undlades i en bredde af højst to meter rundt om hver enkelt mark (barjordsstriber). Plantedække kan dog ikke undlades på arealer, der ligger nærmere end fem meter fra søer, åbne vandløb, kystlinier og fortidsminder, der er beskyttet i medfør af museumslovens § 29 e.
 Stk. 6. Barjordsstriber kan etableres i overensstemmelse med § 18, stk. 3, i bekendtgørelse om direkte støtte til landbrugere efter enkeltbetalingsordningen.
§ 4. Udyrkede arealer skal slås mindst en gang hvert andet år i perioden 1. juli til 15. september.
Arealet skal endvidere holdes fri for opvækst af træer og buske.
Stk. 2. Plantedækket på udyrkede arealer må ikke slås i perioden 1. maj til 30. juni.
Plantedækket må dog slås hele året, hvis det igennem hele foråret ved slåning med jævne mellemrum holdes helt kort.
Hvis arealerne er beliggende inden for de afstandskrav, der gælder efter bestemmelserne for certificering af frø, skal plantedækket dog slås inden blomstring på anmodning fra den berørte frøavler.
Endvidere må plantedækket slås i forbindelse med bekæmpelse af flyvehavre, hejrearter, brændenælder, tidsler samt giftige eller aggressive ukrudtsarter, som fastlægges af FødevareErhverv.
Stk. 3. Uanset stk. 1 kan slåning undlades, hvis arealet samme år er slået i henhold til stk. 2. Endvidere kan slåning af plantedækket undlades på insektvolde og andre former for faunaforbedrende foranstaltninger på udyrkede arealer.
Insektvolde og andre former for faunaforbedrende foranstaltninger skal dog holdes fri for opvækst af træer og buske.
 § 5.  Udyrkede arealer må ikke anvendes på en måde, der medfører ødelæggelse af plantedækket.
 Stk. 2. Uanset stk. 1 kan udyrkede arealer anvendes til midlertidig opbevaring af halm, roer, kartofler og lignende.
 Stk. 3. Uanset stk. 1 er det muligt på udyrkede arealer:
1) at dræne, planere og tilføre jord, sand og grus eller egentlige jordforbedringsmidler som f.eks. kalk, forudsat plantedækket genetableres, så snart arbejdet med tilførslen er afsluttet, eller 2) at etablere midlertidige foranstaltninger og arrangementer i overensstemmelse med reglerne under enkeltbetalingsordningen hvis plantedækket reetableres snarest muligt efter anvendelsen.
Græsarealer § 6. Permanente græsarealer og græsarealer i omdrift skal slås en gang hvert år i perioden 1. juli til 15. september.
Slåning kan erstattes af afgræsning, således at arealerne senest den 15. september fremstår plejede.
Arealerne skal holdes fri for opvækst af træer og buske.
Ikrafttræden § 7. Bekendtgørelsen træder i kraft den 1. januar 2011 og finder anvendelse på overtrædelser, der er konstateret den 1. januar 2011 og senere.
FødevareErhverv, den 15. december 2010 Arent B.
Josefsen / Knud Mortensen Bilag 1 Oversigt over krav til god landbrugs- og miljømæssig stand 1) Bekendtgørelsen indeholder bestemmelser, som er nødvendige for anvendelsen af følgende forordninger: Rådets forordning (EF) nr. 73/2009 af 19. januar 2009 om fælles regler for den fælles landbrugspolitiks ordninger for direkte støtte til landbrugere og om fastlæggelse af visse støtteordninger for landbrugere, om ændring af forordning (EF) nr. 1290/2005, (EF) nr. 247/2006, (EF) nr. 378/2007 og om ophævelse af forordning (EF) nr. 1782/2003, som senest ændret ved Kommissionens Forordning (EU) nr. 360/2010 af 27. april 2010, Kommissionens forordning (EF) nr. 1122/2009 af 30. november 2009 om gennemførelsesbestemmelser til Rådets forordning (EF) nr. 73/2009 for så vidt angår krydsoverensstemmelse, graduering og det integrerede forvaltnings- og kontrolsystem inden for rammerne af de ordninger for direkte støtte til landbrugerne, som er omhandlet i nævnte forordning, og om gennemførelsesbestemmelser til Rådets forordning (EF) nr. 1234/2007 for så vidt angår krydsoverensstemmelse inden for rammerne af støtteordningen for vin, som ændret ved Kommissionens forordning (EU) nr. 146/2010 af 23. februar 2010, Rådets forordning (EF) nr. 1698/2005 af 20. september 2005 om støtte til udvikling af landdistrikterne fra den Europæiske Landbrugsfond for Udvikling af Landdistrikterne (ELFUL), som senest ændret ved Rådets forordning (EF) nr. 473/2009 af 25. maj 2009, og Kommissionens forordning (EF) nr. 1975/2006 af 7. december 2006 om gennemførelsesbestemmelser til Rådets forordning (EF) nr. 1698/2005 for så vidt angår kontrol og krydsoverensstemmelse i forbindelse med støtteforanstaltninger til udvikling af landdistrikterne, som senest ændret ved Kommissionens forordning (EF) nr. 484/2009 af 9. juni 2009.
