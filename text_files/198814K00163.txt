Nr BTL 163 Betænkning over Forslag til lov om ændring af kildeskatteloven (Lønaftale  

 mellem ægtefæller)   

 Nr L 163 1988-89, 1. samling Afgivet af Skatte- og Afgiftsudvalget Afgivet: 19890310 Udvalget har behandlet lovforslaget i nogle møder og har herunder stillet spørgsmål til skatteministeren, som denne har besvaret skriftligt.
Nogle af disse spørgsmål samt ministerens besvarelse heraf er optrykt som bilag til denne betænkning.
 Herefter indstiller et flertal (udvalget med undtagelse af  

 Socialdemokratiets medlemmer) lovforslaget til vedtagelse uændret.
Et mindretal inden for flertallet (Socialistisk Folkepartis medlemmer af  

 udvalget) kan tiltræde lovforslaget, selv om det på visse områder har en  

 social slagside.
Mindretallet finder imidlertid, at lovforslaget er udtryk  

 for en ligestilling mellem kønnene, hvilket er mere væsentligt rent  

 principielt.
Desuden vil lovforslaget betyde, at de mindre erhvervsdrivendes  

 medhjælpende ægtefæller får forbedret deres sociale rettigheder.
Et mindretal (Socialdemokratiets medlemmer af udvalget) indstiller  

 lovforslaget til forkastelse ved 3. behandling.
Mindretallet har  

 gennem udvalgsarbejdet fået bekræftet opfattelsen af, at der med forslaget  

 åbnes for helt urimelige spekulationsmuligheder.
 Blandt de ægtepar, der i dag bruger den begrænsede ordning, er der ingen  

 snærende bånd for 85 pct.s vedkommende, idet ægtefællernes virksomhed slet  

 ikke har økonomisk grundlag for at udbetale større lønninger til de to  

 ægtefæller.
Kun i få tilfælde er der tale om, at maksimumsgrænsen nås.
Det er således  

 skudt langt over målet, når det postuleres, at ægtefæller ikke har mulighed  

 for at opnå en optimal aflønning for en given arbejdsindsats på grund af de  

 nugældende lovregler.
Der er derimod tale om, at den optimale aflønning  

 hindres af virksomhedens økonomiske bæreevne.
Det har ikke kunnet klarlægges under udvalgsarbejdet, hvordan ministeren  

 tænker sig muligheden for at gennemføre en kontrol med forudsætningerne for  

 at få godkendt en lønaftale, dvs. reelt arbejdsindhold og vederlag i  

 overensstemmelse med arbejdsindsats.
Dette skyldes, at sådanne betingelser  

 efter deres natur ikke kan kontrolleres i et interessefællesskab, som i dette  

 tilfælde er ægteskabet.
Det er mindretallets opfattelse, at ethvert tilløb til  

 spekulationsmuligheder i lovgivningen skal søges begrænset eller fjernet.
Der  

 er talrige eksempler i lovgivningen, hvor netop interessefællesskabets  

 muligheder for økonomiske transaktioner uden reelt indhold søges begrænset  

 gennem særlige regler herom.
Reglen om maksimum for overførsel af overskud  

 fra egen virksomhed til medarbejdende ægtefælle med skattemæssig virkning er  

 een blandt mange af disse regler.
Reglen rammer de åbenlyse spekulationsmuligheder, men den giver mulighed  

 for en helt reel behandling af det store flertal af ægtepar med arbejde i den  

 ene ægtefælles virksomhed.
Denne balance bør efter mindretallets opfattelse  

 ikke væltes.
 De årlige provenumæssige virkninger, som angives af skatteministeren til i  

 alt ca. 35-40 mio. kr. i mistet provenu på skatteområdet og ca. 15 mio. kr. i  

 merudgifter på det sociale område, synes stærkt underdrevne, men der er  

 allerede efter ministerens skøn tale om en økonomisk lettelse på  

 gennemsnitligt 5.000 kr. årligt for ægtepar, der absolut ikke hører til de  

 vanskeligt stillede - tværtimod.
Aagaard (KF) Else Theill Sørensen (KF) Pernille Sams (KF) Svend Heiselberg  

 (V) nfmd.
Skrumsager Skau (V) Glistrup (FP) Elisabeth Arnold (RV) Bente  

 Juncker (CD) Kofod-Svendsen (KRF) Helen Beim (S) Erling Christrensen (S) Pia  

 Gjellerup (S) Klaus Hækkerup (S) Henning Nielsen (S) Stavad (S) fmd.  

Bjørn Poulsen (SF) Jens Thoft (SF) Bilag Nogle af udvalgets spørgsmål til skatteministeren og dennes besvarelse heraf Spørgsmål 2:
Hvorvidt kan ægtefæller, der har to eller flere virksomheder, gøre brug af  

 lønaftalemodellen nogle steder og af § 25 A, stk. 3, andetsteds? Svar:
 Driver ægtefæller sammen en eller flere virksomheder, beskattes  

 virksomhedernes overskud hos den ægtefælle, der i overvejende grad driver  

 virksomhederne.
Drives samtlige virksomheder i overvejende grad af den ene ægtefælle, kan  

 den ægtefælle, der medarbejder, ikke i relation til den ene virksomhed  

 anvende reglen om overførsel af overskud til medarbejdende ægtefælle og i  

 relation til de øvrige virksomheder indgå lønaftale.
Det følger af § 25 A,  

 stk. 7, 2. punktum, hvorefter indgåelse af lønaftale udelukker anvendelse af  

 reglen om overførsel af overskud til medarbejdende ægtefælle.
Drives den ene virksomhed derimod i overvejende grad af den ene ægtefælle,  

 mens den anden virksomhed i overvejende grad drives af den anden ægtefælle,  

 er situationen anderledes.
Ifølge kildeskattelovens § 25 A, stk. 1, skal  

 overskuddet fra en virksomhed som nævnt beskattes hos den ægtefælle, der i  

 overvejende grad driver virksomheden.
Det indebærer, at overskuddene i denne  

 situation vil blive henført til hver sin ægtefælle.
I denne situation kan manden godt være lønmodtager i den virksomhed, der  

 primært drives af hustruen, og hustruen kan være lønmodtager i den  

 virksomhed, der primært drives af manden.
Tilsvarende kan ægtefællerne  

 principielt også være medarbejdende ægtefælle i hinandens virksomheder, men  

 her kan væsentlighedskravet gøre en sådan ordning vanskelig i praksis.  

 Derimod kan ægtefællerne ikke aftale, at f.eks. manden er lønmodtager i  

 hustruens virksomhed, mens hustruen er medarbejdende i mandens virksomhed.  

 Det udelukker formuleringen af § 25 A, stk. 7, 2. punktum.
Drives den ene af virksomhederne som et interessentskab, kan den  

 ægtefælle, der medarbejder, dog indgå en almindelig lønaftale med  

 interessentskabet.
Samtidig kan ægtefællen have status som medarbejdende  

 ægtefælle eller lønmodtager i den virksomhed, der drives af ægtefællen alene.  

 Det beror på, at lønaftalen med interessentskabet er en lønaftale efter  

 sædvanlige regler, mens aflønningen vedrørende den anden virksomhed følger  

 reglerne i kildeskattelovens § 25 A.
 Driver ægtefællerne den ene af virksomhederne i aktie- eller  

 anpartsselskabsform, kan der også indgås en lønaftale uafhængig af reglen i  

 kildeskattelovens § 25 A.
 Spørgsmål 7:
 Udvalget udbeder sig alle detaljer i de »omhyggelige  

 provenuberegninger«, der fører til, at forslaget indebærer et provenutab  

 på 35-40 mio. kr.
 Svar:
Det skønnes, at de fleste af de ca. 10.000 familier, som i dag overfører  

 det maksimale beløb, vil kunne opnå en skattebesparelse ved indgåelse af  

 lønaftale i stedet for at overføre 127.000 kr. årligt, som er  

 maksimumsgrænsen efter gældende 1989-regler.
Skattebesparelsen fremkommer som  

 forskellen mellem en høj marginalskat hos den ene ægtefælle og en lav  

 marginalskat hos den anden ægtefælle af det yderligere udbetalte/overførte  

 beløb.
Skattebesparelsen på 12 pct.-skatten stiger dog kun ved  

 lønudbetalinger indtil 216.400 kr., idet lønudbetalinger herudover blot vil  

 flytte 12 pct.-skatten fra den ene ægtefælle til den anden.
 Lovmodelberegninger på baggrund af fremregnede indkomst- og  

 fradragsoplysninger fra 1986 viser, at der ikke i alle de nævnte 10.000  

 familievirksomheder er et overskud af en sådan størrelse, at den maksimale  

 skattebesparelse kan opnås ved yderligere overførsel af indkomst til  

 ægtefællen.
 I nedenstående oversigt er de ca. 10.000 familier, der med skattemæssig  

 fordel forventes at kunne udnytte lovforslagets tilbud om en lønaftale med  

 ægtefællen, fordelt efter størrelsen af skattebesparelsen, der i alt andrager  

 35-40 mio. kr.
Familier fordelt efter størrelsen af skattebesparelse ved lønudbetaling til medarbejdende ægtefælle Det er ikke muligt i beregningerne at tage hensyn til lovforslagets  

 bestemmelse om, at der ikke må være et åbenbart misforhold mellem løn og  

 arbejdsindsats.
 Kredsen af ægtefæller, der kan indgå lønaftale, vil nok blive udvidet  

 noget i forhold til kredsen af medarbejdende ægtefæller efter gældende  

 regler, idet der ikke ved lønaftale stilles krav om væsentligt medarbejde.  

 Provenutabet som følge af lønaftaler for ægtefæller, der kun arbejder i  

 virksomheden få timer om ugen, må dog antages at være beskedent.
 Provenuskønnet er behæftet med den usikkerhed, der følger af ændringer i  

 adfærden hos skatteyderne i konsekvens af ændrede regler.
 Med hensyn til merudgifterne på det sociale område henvises til  

 besvarelsen af spørgsmål 10.
 Spørgsmål 12:
 Hvilke kontrolforanstaltninger kan anvises i forhold til de to anførte  

 betingelser for at gennemføre en lønaftale:
a. reelt arbejdsindhold b. overensstemmelse mellem arbejdsindsats og vederlag? Svar:
 Skattemyndighederne kan tilsidesætte en lønaftale helt eller delvis, hvis  

 aftalen ikke dækker over et reelt arbejdsindhold, eller hvis der er  

 misforhold mellem lønnen og arbejdsindsatsen.
Samme betingelser skal være opfyldt, for at skattemyndighederne kan  

 imødekomme ægtefællernes anmodning om overførsel af overskud til  

 medarbejdende ægtefælle.
Set ud fra et kontrolmæssigt synspunkt er det uden  

 betydning, om ægtefællerne vælger at indgå lønaftale eller anvender  

 overførselsreglen.
ad a) Kravet om, at der er et reelt arbejdsindhold, går på, at der skal være  

 tale om medarbejde i virksomheden.
Arbejder den ene ægtefælle i hjemmet, mens  

 den anden arbejder i virksomheden, kan hverken reglen om overførsel af  

 overskud til medarbejdende ægtefælle eller lønafale anvendes.
Hvad enten ægtefællerne vælger lønaftale eller overførsel af overskud, kan  

 der være kontrolvanskeligheder.
Har den ægtefælle, der medarbejder, andre  

 indtægter, vil det indicere, at arbejdet i den fælles virksomhed er  

 begrænset.
Tilsvarende gælder, hvis ægtefællen har modtaget sygedagpenge i  

 løbet af året eller har modtaget plejevederlag for flere børn.
Nogle bestemte  

 kontrolforanstaltninger kan ikke anvises, bortset fra stikprøvekontrol af  

 virksomheden.
 Spørgsmål 13:
 Vil en ægtefælle ansat efter lønaftale tælle med i opgørelse af personale  

 i forhold til erhvervelse af bundfradraget ifølge lov om  

 arbejdsmarkedsbidrag.
 Svar:
Efter lov om arbejdsmarkedsbidrag ydes et fradrag i bidraget på op til  

 6.000 kr. årligt til ejeren i personligt ejede virksomheder.
Fradraget  

 nedtrappes med antal fuldtidsbeskæftigede ansatte og falder helt bort, hvis  

 der er 3 eller flere fuldtidsbeskæftigede ansatte i firmaet.
 Antal af fuldtidsbeskæftigede ansatte beregnes af toldvæsenet på grundlag  

 af indbetalte ATP-bidrag.
 Lønaftale mellem ægtefæller medfører, at der skal indbetales bidrag for  

 ægtefællen i henhold til lov om Arbejdsmarkedets Tillægspension (ATP-loven).  

 Ægtefællen tæller således med i toldvæsenets beregning af antallet af  

 ansatte.
