Fremsat den 6. maj 2020 af Jens Henrik Thulesen Dahl (DF), Pernille Bendixen (DF), Liselott Blixt (DF), René Christensen (DF), Kristian Thulesen Dahl (DF), Søren Espersen (DF), Marie Krarup (DF) og Peter Skaarup (DF) Forslag til folketingsbeslutning om morgensang i folkeskolen og på gymnasiale ungdomsuddannelser Folketinget pålægger regeringen inden udgangen af 2020 at fremsætte lovforslag, som medfører, at  morgensang bliver obligatorisk i alle landets folkeskoler og på gymnasiale ungdomsuddannelser.
Bemærkninger til forslaget En lov om obligatorisk morgensang i folkeskoler og på gymnasiale uddannelser skal forpligte den enkelte folkeskole og det enkelte gymnasium til mindst én gang om ugen at samle hele skolen, den enkelte skoleafdeling eller undervisningssted til morgensang.
Udgangspunktet skal være, at der overvejende skal synges på dansk og kun i begrænset omfang på andre sprog.
Forslagsstillerne er af den opfattelse, at morgensang kan bidrage positivt til fællesskabet og samhørigheden på den enkelte skole/gymnasium og i samfundet i almindelighed.
Fælles morgensang vil kunne give børn og unge et indblik i den danske sangskat, fremme almendannelsen og bidrage positivt til at styrke integrationen af børn og unge med en anden kulturel baggrund end dansk.
Forslagsstillerne har med glæde noteret sig, at der allerede afholdes morgensang på mange af landets skoler.
Forslagsstillerne finder, at den gode tradition med dette beslutningsforslag skal rulles ud til alle skoler.
Mange børn og unge kender ikke den danske sangskat, og det er efter forslagsstillernes opfattelse trist, da rigtig mange danske sange og salmer på en fin og fyldestgørende måde afspejler dansk mentalitet, folkeliv, livsstemninger, kultur, historie og fællesskab.
Forslagsstillerne mener, at børn og unge via morgensang vil opnå fortrolighed med sange, viser og salmer fra eksempelvis Højskolesangbogen og Den Danske Salmebog.
At samles til morgensang medvirker således til at fremme elevernes almendannelse og udvikling og udvide deres horisont.
Det er endvidere forslagsstillernes opfattelse, at morgensang i høj grad kan bidrage positivt til integrationen.
Det er afgørende, at børn og unge med en anden kulturel baggrund end dansk oplever det fællesskab, som morgensang kan give, og at de opnår kendskab til danske sange som en del af dansk kultur.
På den måde tilegner eleverne sig nogle fælles referencer, som de i bred forstand kan bruge i det danske samfund til at navigere og interagere ud fra.
Under covid-19-epidemien i foråret 2020 kunne man iagttage, hvordan der dagligt opstod fællessang blandt isolerede danskere rundt om i landet.
Danskerne stod på deres altaner, i deres åbne vinduer eller andre steder i deres hjem og brød ud i fællessang.
DR1 fulgte op med fælles daglig tv-transmitteret morgensang ledet af den folkekære Phillip Faber, hvilket udviklede sig til et populært tilløbsstykke for danskerne.
Et tilløbsstykke, som har medvirket til at styrke sammenholdet og fællesskabet i en svær tid for Danmark, og som samtidig er blevet et fælles folkeligt holdepunkt i en meget usikker tid.
Det vidner om, at morgensang har betydning for mange mennesker, og at den skaber samhørighed og glæde.
 Et andet og lignende initiativ er projektet »Alsang 2020«, hvor morgensangen netop forsøger at styrke fællesskabet og hylder friheden og demokratiet.
 Eventuelle økonomiske konsekvenser som følge af forslaget vil skulle afklares i forbindelse med fremsættelse af lovforslaget.
Skriftlig fremsættelse Jens Henrik Thulesen Dahl (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om morgensang i folkeskolen og på gymnasiale ungdomsuddannelser.
(Beslutningsforslag nr.
B 164) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
