 Fremsat den 14. oktober 2021 af Leif Lahn Jensen (S), Peter Skaarup (DF), Karsten Hønge (SF), Andreas Steenberg (RV), Peder Hvelplund (EL), Mai Mercado (KF), Peter Seier Christensen (NB), Ole Birk Olesen (LA), Torsten Gejl (ALT), Jens Rohde (KD), Aaja Chemnitz Larsen (IA), Susanne Zimmer (UFG), Uffe Elbæk (UFG) og Sikandar Siddique (UFG).
Forslag til folketingsbeslutning om tandlæger på lige vilkår med praktiserende læger over sundhedsvæsenet (borgerforslag) Vi stiller et forslag om, at tandlæger skal være på lige vilkår med de praktiserende læger.
Vi mener, at alt for mange mennesker i Danmark ikke kommer til tandlægen, fordi det ganske enkelt er for dyrt.
Det er helt urimeligt, at tandlægen ikke er med inde under sundhedssektoren, da munden også er en del af ens krop.
Man ved med sikkerhed, at mange sygdomme kan undgås, hvis folk kom regelmæssigt til tandlægen.
Her er problemet desværre, at rigtigt mange mennesker ikke har råd til de dyre tandlægebesøg og derfor desværre vælger det fra.
 Tandproblemer opstår af mange grunde: Man kan have en medfødt lidelse, man kan være blevet syg, og medicin kan ødelægge tænder.
 Derfor bliver dette problem blot større og større i Danmark  desværre.
Folk bliver fastholdt i dårlig livskvalitet og sociale ydelser, og syghusvæsenet har mange indlagte med følgesygdomme, som skyldes tandproblemer.
Vi mener, det vil være en bonus at få tandlæge over sundhedsvæsnet, f.eks. med indkaldelser hvert halve år.
Det ville kunne give en besparelse på sundhedsvæsenet og sociale ydelser.
Så det er et spørgsmål om, at tingene opvejer hinanden med fortjeneste, hvis tandlæger kom ind i sundhedsvæsenet på lige fod med læger.
Bemærkninger til forslaget Vi ved, et par lignende forslag før har været oppe som borgerforslag, og et borgerforslag (B 9) blev forkastet af Folketinget den 23. februar 2021.
Vi er en stor gruppe på ca. 100.600 medlemmer, der ikke forstår, vi ikke bliver hørt, og ønsker at man måske ville prøve at undersøge, hvad det koster samfundet, at folk netop ikke kommer regelmæssigt til tandlægen, modsat hvis de kom til tandlægen og fik et godt og værdigt liv.
Disse tal er aldrig undersøgt til bunds, hvorfor vi med undren ikke forstår, at det sidste forslag blev forkastet.
Så nu tager vi kampen endnu en gang, og denne gang forventer vi, der bliver regnet på forslaget, og vi kan komme i dialog og få debatteret forslaget.
For mange, rigtig mange, i vores samfund ønsker dette brændende.
Om fremsættelsen i Folketinget Forslagsstillerne i Folketinget bemærker, at der er tale om et borgerforslag, som inden for den fastsatte frist har opnået det antal støttetilkendegivelser fra borgere, som kræves for at få forslaget fremsat og behandlet som beslutningsforslag i Folketinget.
Borgerforslaget er oprindelig indgivet af Dunja Fogelberg Hansen, København, som hovedstiller med Thomas Uldahl, Faxe, Sacha Uldahl, Faxe, og Emma Renee Kolding Sørensen, Faxe, som medstillere.
Forslagsstillernes fremsættelse af forslaget for Folketinget er alene udtryk for, at forslagsstillerne på vegne af de partier, som støtter borgerforslagsordningen, påtager sig at opfylde en nødvendig betingelse for, at borgerforslaget kan blive behandlet i Folketinget i overensstemmelse med intentionerne bag ordningen for borgerforslag.
Fremsættelsen kan således ikke tages som udtryk for, at forslagsstillerne nødvendigvis støtter forslagets indhold.
Skriftlig fremsættelse Leif Lahn Jensen (S), Peter Skaarup (DF), Karsten Hønge (SF), Andreas Steenberg (RV), Peder Hvelplund (EL), Mai Mercado (KF), Peter Seier Christensen (NB), Ole Birk Olesen (LA), Torsten Gejl (ALT), Jens Rohde (KD), Aaja Chemnitz Larsen (IA), Susanne Zimmer (UFG), Uffe Elbæk (UFG) og Sikandar Siddique (UFG).:
 Vi tillader os herved at fremsætte:
Forslag til folketingsbeslutning om tandlæger på lige vilkår med praktiserende læger over sundhedsvæsenet (Beslutningsforslag nr.
B 15) Der er tale om et borgerforslag, som inden for den fastsatte frist har opnået det antal støttetilkendegivelser fra borgere, som kræves for at få forslaget fremsat og behandlet som beslutningsforslag i Folketinget.
Der henvises til folketingsbeslutning af 2. juni 2016 om mulighed for at få borgerdrevne beslutningsforslag behandlet i Folketinget, lov om etablering af en ordning for borgerforslag med henblik på behandling i Folketinget og bekendtgørelse om en ordning for borgerforslag med henblik på behandling i Folketinget.
Borgerforslaget er oprindelig indgivet af Dunja Fogelberg Hansen, København, som hovedstiller med Thomas Uldahl, Faxe, Sacha Uldahl, Faxe, og Emma Renee Kolding Sørensen, Faxe, som medstillere.
Fremsættelsen er alene udtryk for, at forslagsstillerne på vegne af de partier, som støtter borgerforslagsordningen, påtager sig at opfylde en nødvendig betingelse for, at borgerforslaget kan blive behandlet i Folketinget i overensstemmelse med intentionerne bag ordningen.
