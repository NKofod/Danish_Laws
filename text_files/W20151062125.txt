Ligebehandlingsnævnets afgørelse om køn - forskellige priser - medhold J.nr. 7100206-12 Klagen drejede sig om forskelsbehandling på grund af køn i forbindelse med, at et diskotek opkrævede forskellige entrépriser for mænd og kvinder.
Ligebehandlingsnævnet fandt, at indklagede direkte havde overtrådt lov om ligestilling af mænd og kvinder ved at opkræve forskellige entrépriser for mænd og kvinder.
Klager fik derfor medhold.
 Klagen drejer sig om forskelsbehandling på grund af køn i forbindelse med, at et diskotek opkræver forskellige entrépriser for mænd og kvinder.
Ligebehandlingsnævnets afgørelse Det var i strid med ligestillingsloven, at indklagede opkrævede forskellige entrépriser for mænd og kvinder i forbindelse med deres 10 års jubilæums arrangementer.
Sagsfremstilling Der er klaget over, at et diskotek opkrævede forskellige entrépriser for mænd og kvinder i forbindelse med diskotekets 10 års jubilæum.
 Diskoteket havde via markedsføringsmateriale på deres hjemmeside og Facebook annonceret entrépriser på henholdsvis 100 kr. for mænd og 50 kr. for kvinder.
 Diskoteket opkrævede dog efterfølgende 50 kr. for både mænd og kvinder.
Parternes bemærkninger Klager påstår, at det var i strid med ligestillingsloven, at diskoteket opkrævede forskellige entrépriser for mænd og kvinder.
 Klager har oplyst, at han ikke selv har betalt de 100 kr. i entré.
 Indklagede gør gældende, at klager ikke har betalt 100 kr. i entré.
Det er rigtigt, at de markedsførte forskellige entrépriser.
Løbet var rent markedsføringsmæssigt "kørt", da de blev opmærksom på, at de forskellige entrepriser kunne give dem problemer.
Dog kunne de med enkle midler rette op på forholdet i deres almindelige arbejdsgange og de næste fem lørdage glæde deres gæster med, at entréprisen for alle var 50 kr.
Ligebehandlingsnævnets bemærkninger og konklusion Det fremgår af ligestillingsloven, at ingen må udsætte en person for direkte eller indirekte forskelsbehandling på grund af køn.
Forbuddet mod forskelsbehandling gælder blandt andet for alle organisationer og personer, som leverer varer og tjenesteydelser, som er tilgængelige for offentligheden.
 Hvis en person, der anser sig for krænket, påviser faktiske omstændigheder, som giver anledning til at formode, at der er udøvet direkte eller indirekte forskelsbehandling, påhviler det modparten at bevise, at ligebehandlingsprincippet ikke er blevet krænket.
 Ligebehandlingsnævnet finder, at indklagede direkte har overtrådt lov om ligestilling af mænd og kvinder ved at opkræve forskellige entrépriser for mænd og kvinder.
Retsregler Afgørelsen er truffet efter følgende bestemmelser:
