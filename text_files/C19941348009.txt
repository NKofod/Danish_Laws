(Til samtlige eksportautoriserede virksomheder og embedsdyrlægerne ved  

 disse) Ved instruks af 27. juni 1990 for kontrol med overholdelsen af  

 kvalitetskriterier for kødprodukter til eksport som led i anvendelsen af  

 reglerne om eksportrestitutioner og monetære udligningsbeløb og ved Instruks  

 af 29. juni 1990 om restitutionskontrol orienterede Veterinærdirektoratet om  

 reglerne for kontrol med varer omfattet af restitution.
Reglerne blev udarbejdet som en konsekvens dels af sammenlægningen af  

 Slagteri- og Konserveslaboratoriet og Veterinærdirektoratet, dels af en  

 beslutning om at lægge øget vægt på overvågning under fremstillingen.
Denne  

 overvågning blev samtidig henlagt til veterinærkontrollen.
 Efter at Veterinærdirektoratets EF-kontrolkontor er flyttet til  

 Plantedirektoratet under navnet Landbrugstilsynet, og efter en vurdering af  

 kontrollens tilrettelæggelse og funktion, har EF-direktoratet fundet det  

 hensigtsmæssigt at opdatere reglerne på visse punkter, hvoraf de væsentligste  

 er følgende:
 Landbrugsministeriets bekendtgørelse nr. 206 af 7. april 1988 om  

 produktkontrol med fedt af svin og visse kødprodukter er erstattet af  

 bekendtgørelse nr. 354 af 10. maj 1994 om produktkontrol med visse  

 kødprodukter (vedlagt).
 Godkendelsesordningen for recepter, som reelt blev suspenderet umiddelbart  

 efter reglernes ikrafttræden i 1990, bortfalder nu også formelt.
 Kontrollen vedrørende fersk kød (bortset fra hakket kød) og visse  

 kødvarer, som ikke kræver produktionsovervågning (fortrinsvis udskæringer,  

 som er underkastet saltning, men ikke varmebehandling), varetages fuldt ud af  

 personale fra Told*Skat med en aftale om, at Told*Skat kan vælge at  

 konsultere veterinærkontrollen ved bedømmelsen i den enkelte sag.  

 Veterinærkontrolpersonalet anmodes om at være behjælpelig i tilfælde af  

 sådanne henvendelser.
 Kontrol med fremstillingen af varer under toldkontrol varetages i  

 almindelighed alene af veterinærkontrollen.
 Til kontrol af de indberettede oplysninger om proteinindhold i anvendte  

 ingredienser skal veterinærkontrollen udtage prøver heraf efter konkret  

 anmodning fra Landbrugstilsynet.
 Fjerkrævarer (som defineret og beskrevet i bilag 1) vil fra 5. september  

 1994 være omfattet af kontrolordningen (jfr. § 10, stk. 1 i bekendtgørelsen).
 Anvendelse af fjerkrækød i andre varer er omfattet af en  

 mængdebegrænsning, som er indføjet i bilag 1.
 På baggrund af ovenstående erstattes ovennævnte instrukser af dette  

 cirkulære, som omhandler veterinærkontrollens opgaver samt de forpligtelser,  

 der påhviler virksomhederne med henblik på at tilvejebringe det nødvendige  

 grundlag for kontrollen.
Cirkulæret træder i kraft 4. juli 1994, og samtidig ophæves Instruks af  

 29. juni 1990 (5a 1.8585-1-0/90) om restitutionskontrol.
For fjerkrævarer  

 gælder cirkulæret dog først fra den 5. september 1994.
 Regelgrundlag og formål.
 Landbrugsministeriets bekendtgørelse nr. 354 indeholder bestemmelser om  

 kontrol med overholdensen af særlige kvalitetskriterier for visse kategorier  

 af kød og kødvarer som led i anvendelsen af reglerne om eksportrestitutioner.
 Ved eksportrestitution forstås økonomisk tilskud, som ydes ved udførsel af  

 landbrugsvarer under EF's markedsordninger til forbrug uden for EF  

 (tredielande, skibsproviant m.v.).
Formålet med kontrollen er at sikre, at varen opfylder de betingelser med  

 hensyn til råvarernes art og mængde, som gælder varer under den toldposition,  

 som virksomheden vælger.
De pågældende betingelser fremgår af vedlagte  

 Vejledninger om restitutionskontrol udarbejdet af Veterinærdirektoratets  

 Laboratorium på Howitzvej.
Ved laboratoriemæssig undersøgelse af udtagne prøver konstateres varens  

 samlede proteinindhold.
Kødindholdet beregnes ved herfra at trække  

 proteinindholdet i eventuelle ikke-restituttionsberettigede ingredienser  

 (fremmedprotein). Arten og mængden heraf kan kun kontrolleres ved overvågning  

 af råvareforbruget ved fremstillingen.
 Formålet med veterinærkontrollens indsats er således:
- ved overvågning af fremstillingen at sikre, at de produktioner, hvoraf  

 der udtages prøver til laboratoriemæssig undersøgelse, er fremstillet i  

 overensstemmelse med den af virksomheden fremlagte recept, - ved indberetning af oplysning om ingredienserne heri (art, mængde og  

 proteinindhold) at give laboratoriet grundlag for at beregne, om  

 analyseresultatet er tilfredsstillende, og - at udtage prøver fra en overvåget produktion til  

 laboratorieundersøgelse.
 Udbetaling af støttebeløbene er betinget af et tilfredsstillende resultat  

 såvel af overvågningen som af undersøgelsen af de udtagne og indsendte  

 prøver.
Kontrollen udføres under embedsdyrlægens ledelse og ansvar.
Med undtagelse  

 af de opgaver, som i henhold til cirkulæret direkte er pålagt embedsdyrlægen,  

 kan kontrollen udføres af andet kontrolpersonale efter embedsdyrlægens  

 beslutning.
 1. Varsling om produktionsovervågning og prøveudtagning.
 Fra Landbrugstilsynet modtager embedsdyrlægen med reglemæssige mellemrum  

 (for tiden 1 gang pr. måned) et skema over de produktionsovervågninger (jf.  

 afsnit 3) samt de prøveudtagninger (jf. afsnit 4), der skal gennemføres i  

 løbet af den angivne periode, for så vidt som de pågældende produktioner  

 finder sted.
Skemaet er baseret på virksomhedens indberetninger om tidligere  

 produktioner, hvorfor skemaet kun vil omfatte varer, som tidligere er  

 produceret på virksomheden.
Kontrol iværksættes ved produktion af de nævnte  

 varer.
For de varer, som ikke produceres i pågældende periode, skal  

 embedsdyrlægen ved slutningen af pågældende periode anføre dette på skemaet  

 og indsende kopi heraf til Landbrugstilsynet, medmindre det af virksomheden  

 til embedsdyrlægen oplyses, at produktet fremstilles i den næstfølgende uge,  

 hvor overvågning/-prøveudtagning i så fald udføres.
Embedsdyrlægen kan når som helst iværksætte kontrol med enhver af  

 virksomhedens produktioner, men den kontrol, som iværksættes efter anmodning  

 fra Landbrugstilsynet, skal medmindre andet fremgår af skemaet, kun omfatte  

 produktioner, som både efter sammensætningen og den påtænkte destination er  

 støtteberettigede.
Såfremt samme recept anvendes ved fremstilling af varer  

 til afsætning såvel med støtte (eksport til tredielande) som uden støtte  

 (afsætning i indre marked) og det allerede på produktionstidspunktet er  

 klart, at pågældende parti skal afsættes uden støtte, skal det ikke  

 underkastes kontrol.
Kan det derimod på produktionstidspunktet ikke  

 udelukkes, at partiet skal afsættes med støtte, skal kontrol iværksættes, og  

 det skal indgå i virksomhedens produktionsplan, jf. afsnit 3.
 Sammen med skemaet vil følge en vejledning, som indeholder oplysninger om  

 særlige forhold, som veterinærkontrollen skal være opmærksom på, og som ikke  

 fremgår af dette cirkulære eller af vedlagte Vejledninger.
 Da kontrollen skal ske uden forudgående varsling af virksomheden, skal  

 skemaet behandles fortroligt, og virksomheden må ikke gøres bekendt med  

 indholdet.
 2. Forhåndsorientering om virksomhedens produktionsplan og recepter.
 Da embedsdyrlægen når som helst skal kunne iværksætte kontrol med  

 fremstillingen af ethvert af de støtteberettigede produkter, som indgår i  

 virksomnhedens sortiment, og da overvågningen skal sikre, at produktionen  

 sker i overensstemmelse med virksomhedens recept for pågældende vare, skal  

 virksomheden forsyne embedsdyrlægen med produktionsplan og recepter før  

 produktionen påbegyndes.
Virksomheden skal derfor senest kl. 12.00, dagen før produktionen af  

 sådanne varer påbegyndes, give embedsdyrlægen en produktionsplan, som angiver  

 arten, varekoden (= toldposition, mindst 11 cifre) og den forventede  

 størrelse af den påtænkte produktion.
Samtidig skal virksomheden til  

 embedsdyrlægen aflevere kopi af recepten for vedkommende vare, medmindre  

 embedsdyrlægen er i besiddelse af en komplet samling recepter, som til  

 stadighed holdes opdateret ved virksomhedens foranstaltning.
 På virksomheder, hvor embedsdyrlægen modtager en produktionsplan over  

 samtlige planlagte produktioner, kan forhåndsorienteringen gives ved en  

 særlig markering på produktionsplanen af de varer, som omfattes af  

 restitution (f.eks. »R«).
 Produktionen af sammensatte varer anses for påbegyndt ved starten af  

 afvejning af ingredienser til det pågældende parti.
 Anvendes kød, som forud ansaltes i henhold til en virksomhedsstandard,  

 eller anvendes ingredienser (herunder tilsætningsstofblandinger og blandinger  

 af levnedsmidler og tilsætningsstoffer), som på virksomheden lagerføres i  

 afmålte portioner, enten fordi de modtages således udefra, eller fordi de  

 afvejes forud på virksomheden, anses produktionen dog først påbegyndt ved  

 starten af afvejning af andre ingredienser.
 På kontrolrapporten skal det anføres, såfremt der anvendes forud ansaltet  

 kød, forud blandede ingredienser eller forud afvejede ingredienser/blandinger  

 (jf. afsnit 5).
 3. Udførelse af produktionsovervågning.
 Som nævnt i indledningen skal overvågningen sikre, at varen fremstilles i  

 overensstemmelse med recepten, specielt at der ikke anvendes fremmedprotein  

 af andre arter eller i større mængder end oplyst i virksomhedens recepter,  

 som refereres af veterinærkontrollen gennem kontrolrapporten til  

 Veterinærdirektoratets Laboratorium, samt at der ikke anvendes forbudte  

 ingredienser.
 Da reglerne for anvendelse af proteinholdige ingredienser og for beregning  

 af kødindhold, herunder korrektion for ikke-restitutionsberettigede  

 ingredienser (»fremmedporteiner«), er forskellige for forskellige  

 produkttyper, er i bilag 1 angivet de gældende definitioner og kriterier  

 vedrørende obligatoriske ingredienser (kødindholdet), tilladte ingredienser  

 (fremmedprotein) og forbudte ingredienser.
 Før produktionen påbegyndes skal embedsdyrlægen sikre sig, at den recept,  

 som han er i besiddelse af, og som skal anvendes som grundlag for  

 overvågningen, er identisk med den recept, der anvendes ved den aktuelle  

 produktion.
Overvågningen skal principielt omfatte hele dagsproduktionen af den  

 pågældende vare.
For en dagsproduktion bestående af flere end 3 delpartier  

 (f.eks. hakninger) kan kontrollen dog begrænses til 3-5 tilfældigt udvalgte  

 delpartier fordelt over hele produktionen.
Indtil veterinærkontrollen er helt fortrolig med sammensætningen og  

 produktionsgangen for de pågældende varer, skal der foretages en detaljeret  

 overvågning af hele produktionsforløbet af enkelte delpartier.
Såfremt  

 embedsdyrlægen skønner det forsvarligt kan overvågningen derefter  

 koncentreres om det/de sted(er) i produktionsforløbet, hvor ingredienser med  

 indhold af fremmedprotein iblandes, med lejlighedsvis overvågning af hele  

 produktionsforløbet.
 Såfremt tilblandingen af sådanne ingredienser sker uden omhyggelig  

 afvejning/afmåling, skal veterinærkontrollen stikprøvevis forlange  

 kontrolvejning/-måling til sikring af, at der aldirg tilblandes større  

 mængder end angivet i recepten.
 Såfremt der ved overvågningen opstår tvivl med hensyn til en eller flere  

 af de anvendte råvarers eller ingrediensers art eller sammensætning, skal  

 veterinærkontrollen udtage en prøve, der indsendes til nærmere undersøgelse  

 på Veterinærdirektoratets Laboratorium på Howitzvej.
Iøvrigt skal der udtages og indsendes prøver af ingredienser og blandinger  

 i det omfang, Landbrugstilsynet eller Veterinærdirektoratets Laboratorium  

 anmoder herom.
Af ublandede ingredienser og af ingrediensblandinger, som er  

 omhyggeligt homogeniseret, skal prøven omfatte mindst 50 g.
Af andre  

 ingrediensblandinger skal prøven omfatte en uåbnet pakning, således som den  

 er modtaget/afvejet.
 Tvivlsspørgsmål afklares ved henvendelse til:
- pågældende veterinærinspektør vedrørende forståelsen af dette cirkulære, - Landbrugstilsynet (tfl. 42 88 33 66, lokal 43) vedrørende  

 prøveudtagningsplan og kontrolrapport, - Veterinærdirektoratets Laboratorium, Howitzvej (tlf. 31 87 11 33, lokal  

 261) vedrørende indsendelse af prøver og laboratorieundersøgelser.
 Toldkontrol.
 Visse varer skal fremstilles under toldkontrol, hvilket vil fremgå af det  

 skema over produktionsovervågninger, som modtages fra Landbrugstilsynet.
 Betingelserne for sådan produktion fremgår af en af Told*Skat til  

 virksomheden meddelt bevilling, som omfatter andet og mere end den her  

 beskrevne produktionsovervågning.
 Det er med Told*Skat aftalt, at veterinærkontrollen for sådanne varer dels  

 skal forvisse sig om, at en bevilling foreligger, og dels skal udføre  

 produktionsovervågning som for alle andre varer.
 Øvrig kontrol udføres af personale fra Told*Skat, medmindre der lokalt  

 mellem embedsdyrlægen og Told*Skat træffes anden aftale.  

 Veterinærdirektoratet har over for Told*Skat tilkendegivet, at sådanne  

 opgaver bør begrænses såvel med hensyn til tidsforbrug som kompleksitet,  

 således at kontrollen ikke bliver meget tidsrøvende eller omfatter forhold,  

 som ikke eller kun yderst vanskeligt kan kontrolleres.
 Mærkning.
 I forbindelse med tilsynet skal veterinærkontrollen også sikre sig, at de  

 enkelte færdigpakninger er mærket med korrekt varebetegnelse og et  

 partinummer, et batchnummer eller lignende på tydelig og holdbar måde.
 Parti- eller batchmærkningen kan være i kode og indeholde en bestemt tal-  

 og/eller bogstavkombination, der skal anvendes på alle enhederne i den  

 produktion, producenten har valgt at afgrænse som et parti eller en batch.  

 Kravet til partiidentifikation anses som opfyldt, såfremt mærkningen udføres  

 i overensstemmelse med »Information fra Levnedsmiddelstyrelsen,  

 Fiskeriministeriet og Veterinærdirektoratet« dateret Maj 1990 (jf.  

 Dafolo: A 3, 8).
 I forbindelse med overvågningskontrollen skal der udfærdiges en  

 kontrolrapport, jf. afsnit 5.
 4. Prøveudtagning.
 Fra de produktioner, der er underkastet overvågning, skal  

 veterinærkontrollen på produktionsvirksomheden udtage prøver af  

 færdigvarerne.
 Prøven skal består af 5 pakninger (prøveenheder), dog mindst 1,5 kg i alt.  

 Pakningerne skal have samme parti-/batchidentifikation, og de skal være  

 tilfældigt udtaget forskellige steder i hele det pågældende parti.
Af pølser i lage indsendes alle 5 prøveenheder til laboratoriet.
Af alle  

 andre varer indsendes 2 prøveenheder (dog mindst 600 g) til laboratoriet.
Pakningerne emballeres, og emballagen lukkes forsvarligt, forsegles med  

 mærkeseddel forsynet med aftryk af embedsstemplet og sendes til  

 Veterinærdirektoatets Laboratorium på Howitzvej, men de eventuelt resterende  

 prøveenheder opbevares på virksomheden af veterinærkontrollen, således at  

 virksomhedens personale ikke har adgang til prøverne.
Laboratoriet meddeler  

 embedsdyrlægen, med kopi til virksomheden, resultaterne fra de kemiske  

 undersøgelser af udtagne prøver.
Af meddelelsen vedrørende de første 2 prøver  

 vil det fremgå, om de resterende 3 prøver kan frigives eller skal indsendes.
Efter anmodning fra virksomheden kan der af store pakninger (over f.eks. 5  

 kg) udskæres en delprøve på mindst 1 kg.
Delprøven skal så vidt muligt  

 udskæres sådan, at etiketten og partimærkningen sidder på den del af  

 indpakningen, som følger med delprøven.
Delprøverne skal indpakkes enkeltvis  

 (f.eks. i plastpose) og etiketten og partimærkningen skal vedlægges, hvis de  

 ikke naturligt følger med delprøven.
Den resterende del af sådanne pakninger  

 kræves ikke opbevaret.
 De øvrige 3 pakninger opbevares intakt på virksomheden, således at  

 delprøver først udskæres, såfremt der bliver behov for indsendelse til  

 laboratoriet, medmindre det af meddelelsen om indsendelse fremgår, at  

 pakningerne skal indsendes i hel tilstand.
 5. Kontrolrapport.
 Efter overvågning og prøveudtagning skal der for hvert enkelt parti  

 udfærdiges en kontrolrapport på en formular som vedlagte bilag 2.
 Formularen kan fotokopieres efter behov.
 Originaleksemplaret skal bestå af 1 blad med for- og bagside, mens kopier  

 kan bestå af 2 blade.
 Originaleksemplaret skal umiddelbart efter pågældende kontrolperiode  

 indsendes til Landbrugstilsynet, Skovbrynet 20, 2800 Lyngby.
Af det færdigt udfyldte originaleksemplar fremstilles 3 kopier, hvoraf 2  

 forsynes med embedsstempel og dyrlægens initialer til attestation om  

 ægtheden.
Een bekræftet kopi anvendes som følgeseddel for eventuelt udtagne  

 prøver til Veterinærdirektoratet Laboratorium, og een bekræftet kopi  

 opbevares af embedsdyrlægen i mindst 1 år, mens den ubekræftede kopi  

 afleveres til virksomheden.
 Rapporten udfyldes på maskine eller med letlæselig håndskrift og  

 underskrives på forsiden af embedsdyrlægen og på bagsiden af virksomheden.
 Rapporten skal i rubrik 2-3 forsynes med et for den pågældende virksomhed  

 fortløbende nummer, bestående af virksomhedens autorisationsnummer efterfulgt  

 af løbenummer (f.eks. 123-001).
 Rubrikkerne 16-20 skal anvendes af laboratoriet, dels som grundlag for  

 beregningerne af varens indhold af restitutionsberettigede ingredienser, dels  

 til kontrol af korrekt sondring mellem restitutionsberettigede og  

 ikke-restitutionsberettigede ingredienser.
 Der skal derfor gives oplysning om samtlige proteinholdige ingredienser i  

 pågældende vare, idet dog ingredienser, som indeholder så lidt protein og  

 indgår i så ringe mængde, at de bidrager med mindre en 0,1% protein i  

 færdigvare, kan udelades.
De enkelte proteinholdige ingredienser anføres med specifik varebetegnelse  

 (f.eks.
Kød III, Danprotex etc.) i kolonne a under det af punkterne 16-19,  

 som (bedst) svarer til ingrediensens art og natur.
 Sondringen mellem det ferske kød, som skal angives under pkt. 16, og  

 slagteaffald, som skal anføres under pkt. 17, følger af definitionen i § 2 i  

 Landbrugsministeriets bekendtgørelse af 17. juni 1993 om fersk kød.
 Alle bestanddele af hoveder, herunder tyggemuskulaturen, og alle organer,  

 herunder hjerter, som blokbestanddele betragtes således som slagteaffald.
 Maskinudbenet kød anføres under fersk kød og det samme gælder spæk,  

 fedtafpuds og talg, selv om det kun indeholder minimale mængder af  

 (kød)protein.
 Under pkt. 18 anføres eventuelle andre proteinholdige ingredienser opdelt  

 på animalske (f.eks. pulverprodukter af blok, svær, mælk etc., og  

 kødprodukter i form af færdigvarer til oparbejdning) henholdsvis vegetabilske  

 ingredienser (f.eks. soyaprodukter).
 Under pkt. 19 anføres proteinholdige ingredienser, som ikke kan  

 indplaceres oven for, f.eks. gærprotein og krydderier (f.eks. sennepspulver),  

 medmindre de indgår i så ringe mængde, at de ikke skal anføres (mindre end  

 0,1% protein i færdigvaren). Under pkt. 19 angives endvidere oplysninger om  

 udefra modtagne blandinger med indhold af animalsk og/eller vegetabilsk  

 protein, ved at der i kolonne a anføres »Blanding« efterfulgt af  

 oplysning om de indgående bestanddele, i kolonne b disses mængder og i  

 kolonne c det procentiske proteinindhold i blandingen.
 I kolonne b skal under pkt. 16-19 angives mængden af hver af de anførte  

 ingredienser i partiet/delpartiet og under pkt. 20 den samlede vægt at det  

 pågældende parti/delparti.
I kolonne c skal anføres det proteinindhold i ingredienserne angivet under  

 pkt. 18 og 19, som anvendes ved virksomhedens kalkulationer.
Er der f.eks. i  

 et datablad angivet 2 værdier, anføres den største af disse.
 I kolonne d sættes »+» ud for de ingredienser, som af  

 virksomheden anses som restitutionsberettigede.
 Såfremt Veterinærdirektoratets Laboratorium eller Landbrugstilsynet er  

 uenige i denne vurdering, eller finder de en ingrediens fejlanbragt under et  

 af punkterne 16-19, vil der fra Landbrugstilsynet blive sendt meddelelse  

 herom til virksomheden med kopi til embedsdyrlægen.
 Selv om virksomheden fastholder sin opfattelse skal Landbrugstilsynets  

 meddelelse følges, indtil den eventuelt måtte blive ændret.
 Opmærksomheden henledes atter på, at kontrollen ved overvågningen særligt  

 skal tage sigte på, at der ikke ved produktionen anvendes  

 ikke-restitutionsberettigede ingredienser af andre arter eller i større  

 mængder end anført i punkterne 16-19.
 I bilag 3 findes forklarende bemærkninger til visse af de øvrige punkter i  

 kontrolrapporten.
 6. Forsendelse af prøver til laboratoriet.
 Alle prøver skal emballeres og forsendes således, at de kan ankomme til  

 laboratoriet i forsvarlig stand, og i pakken indlægges følgesedlen (kopi af  

 kontrolrapport).
 Frysevarer skal emballeres i isolationskasse (styropor, flamingo eller  

 lignende) sammen med en passende mængde tøris.
 Frysevarer og kølevarer må ikke afsendes fredag.
 Prøverne kan indsendes som banepakke eller fragtgods, men ikke som  

 eksprespakke, og skal adresseres til:
Veterinærdirektoratets Laboratorium Restante Godsterminal Københavns Godsbanegård.
 Prøverne kan også indsendes som postpakke eller bringes af virksomheden  

 til:
Veterinærdirektoratets Laboratorium Howitzvej 13 2000 Frederiksberg Bringer virksomheden prøverne til laboratoriet, skal de sammen med  

 følgesedlen være emballeret og forseglet af veterinærkontrollen.
 7. Laboratorieresultater.
 Resultaterne af laboratorieundersøgelserne meddeles af  

 Veterinærdirektoratets Laboratorium til virksomheden med kopi til  

 embedsdyrlægen, som herved underretes om, hvorvidt de tilbageholdte 3 prøver  

 kan frigives eller skal indsendes til laboratoriet (»2.  

 stikprøve«).
 Giver resultaterne anledning til, at produktionen af pågældende vare  

 kommer under »Opfølgning« eller »Skærpet kontrol«, skal  

 der iværksættes overvågning og prøveudtagning (3 prøver) ved senere  

 produktion(er) af pågældende vare, som anført i meddelelsen.
 Embedsdyrlægerne anmodes om i nævnte tilfælde at iværksætte kontrol og at  

 udtage prøver, der indsendes som anført under afsnit 6.
 8. Aktivitetsregnskab.
Det månedlige tidsforbrug vedrørende restitutionskontrol  

 (aktivitetsregnskabet) indberettes indtil videre på vedlagte formular (bilag  

 4), som indsendes sammen med Form.
KK 629-1983, og som kan fotokopieres efter  

 behov.
På bagsiden af bilag 4 er anført brugsanvisning.
Bilag 4 skal kun indsendes for de måneder, hvor kontrol er udført.
Dette  

 er i modsætning til Form.
KK 629-1983, som skal indsendes hver måned.
 P.V.V.
