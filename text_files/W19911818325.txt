Ved indgåelse af lejeaftale om nogle forretningslokaler, hvori der  

 tidligere var drevet købmandsforretning, men hvor lokalerne efter opsigelse  

 havde stået ubenyttet i godt 1/2 år, havde ejeren modtaget 60.000 kr.,  

 betegnet som goodwill.
Da ejeren ikke selv havde drevet forretning, og  

 lokalerne havde stået tomme et stykke tid, blev beløbet ikke godkendt som  

 goodwill, men for indkomstskattepligtigt som dusør eller nøglepenge efter  

 statsskattelovens § 4 a.
 A klagede for indkomståret 1988 over, at de lokale skattemyndigheder havde  

 anset et vederlag på 60.000 kr., der ved indgåelse af en lejeaftale var  

 benævnt goodwill, for almindelig indkomstskattepligtigt efter  

 statsskattelovens § 4 a.
Det var oplyst, at den pågældende ejendom oprindeligt ejedes af klagerens  

 fader, men i august 1987 blev overdraget til klageren.
Fra 1961 havde  

 ejendommens erhvervslokaler været udlejet til købmand B, som i september 1987  

 havde overdraget goodwill for 50.000 kr. til C.
Denne ville drive forretning  

 som materialist fra lokalerne, men han havde opgivet dette, da han havde fået  

 rådighed over bedre lokaler.
B havde herefter opsagt lejemålet til ophør pr.  

 1. marts 1988. Lokalerne havde siden været ubenyttede, indtil klageren pr. 1.  

 november 1988 havde oprettet lejekontrakt med D, der ville drive frugt- og  

 grøntforretning fra lokalerne.
Han havde betalt 108.000 kr. herfor, der  

 omfattede goodwill 60.000 kr., inventar 40.000 kr. og moms 8.000 kr.
Lejekontrakten skulle efter sit indhold løbe i 10 år, men allerede i maj  

 1989 havde D - med tiltrædelse fra klageren som udlejer - overdraget  

 rettighederne ifølge kontrakten til et anpartsselskab, der ville drive  

 virksomhed med salg af børnetøj fra lokalerne.
Det var ikke oplyst, om der af  

 anpartsselskabet blev betalt noget for indtræden i lejemålet.
Skattemyndighederne havde lagt til grund, at de 60.000 kr. ikke udgjorde  

 betaling for goodwill, men var en dusør for indtræden i lejemålet, som  

 klageren i sin egenskab af ejendommens ejer disponerede over efter den  

 tidligere lejers opsigelse af sit lejemål.
Til støtte herfor var henvist til,  

 at den til lokalerne hørende goodwill var afhændet af B til C, at  

 forretningen havde stået tom i de 7 måneder forud for kontraktens indgåelse,  

 og at klageren ikke selv fra lokalerne havde drevet nogen virksomhed, hvortil  

 der kunne være knyttet en goodwillværdi.
 Vedrørende kontraktomkostningerne var anført, at disse vedrørte  

 indkomstkilden og følgelig ikke kunne fratrækkes fuldt ud i det år, hvori de  

 var afholdt.
Klagerens revisor gjorde gældende, at det nævnte beløb var betalt af D til  

 klageren for den subjektive beliggenhedsgoodwill.
Dette var efter revisorens  

 opfattelse udtryk for en ikke-stationær kundekreds, knyttet til det  

 pågældende lejemål, men uden at dette viste sig i markedsvilkårene for  

 lejekontrakter i det pågældende kvarter, og herved fik lejemålet en merværdi.  

 I modsætning hertil stod den objektive beliggenhedsgoodwill, der direkte var  

 knyttet til retten ifølge lejekontrakten, og som følgelig kun ville  

 repræsentere en merværdi, hvis lejekontraktens vilkår var gunstigere end  

 markedsvilkårene.
Da den aftalte leje i kontrakten mellem klageren og D  

 svarede til markedslejen i kvarteret, kunne der efter revisorens opfattelse  

 ikke være betalt noget for indtræden i lejemålet.
Landsskatteretten måtte lægge til grund, at et erhvervslejemål i klagerens  

 ejendom var opsagt og fraflyttet og havde stået tomt i nogen tid, uden at  

 klageren selv havde drevet nogen virksomhed fra lokalerne, og at han herefter  

 genudlejede disse til anden side, idet han i forbindelse hermed betingede sig  

 et vederlag på 60.000 kr. som vedrørende goodwill.
Under disse omstændigheder  

 måtte retten være enig med de stedlige skattemyndigheder i, at ingen del af  

 dette beløb kunne betragtes som vederlag for goodwill, idet klageren ikke  

 havde afstået nogen kundekreds.
Betalingen måtte således betragtes som en art  

 nøglepenge eller lejemålsdusør, der var almindelig indkomstskattepligtig for  

 klageren efter statsskattelovens § 4 b.
 LV 1990, L 6.2.2.1.
