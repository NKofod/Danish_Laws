Skrivelse om ændring af lov om delpension Orientering om lov om ændring af lov om delpension (Forhøjelse af delpensionsalder og forkortelse af delpensionsperiode m.v.) Folketinget har den 21. december 2011 vedtaget forslag til lov om ændring af lov om delpension (Forhøjelse af delpensionsalder og forkortelse af delpensionsperiode m.v.). Ændringerne trådte i kraft den 1. januar 2012.
 Ændringerne skal ses i sammenhæng med de ændringer af efterløns- og fleksydelsesordningen, som udmønter aftale af 13. maj 2011 om senere tilbagetrækning, som bl.a. betyder fremrykning af forhøjelsen af efterløns-, fleksydelses- og folkepensionsalderen, en forkortelse af efterløns- og fleksydelsesperioden og en skærpelse af fradraget i efterløn og fleksydelse for pensionsopsparinger.
Lovforslaget (L20) kan ses på Folketingets hjemmeside på følgende link: http://www.ft.dk/samling/20111/lovforslag/L20/index.htm#dok Den vedtagne lov (nr. 1366 af 28. december 2011) kan findes i Retsinformation på følgende link: http://www.retsinformation.dk/Forms/R0710.aspx?id=139971 Lovændringens hovedpunkter Lov om ændring af lov om delpension indeholder følgende hovedpunkter:
 Forhøjelse af delpensionsalderen og forkortelse af delpensionsperioden  Skærpelse af nedsættelsen af delpension for pensionsopsparinger  Opgørelse af og fradrag for skattebegunstigede pensionsordninger, der udbetales mellem det fyldte 60. år og delpensionsalderen Forhøjelse af delpensionsalderen og forkortelse af delpensionsperioden »§ 1. Delpensionsalderen er 60 år.
Stk. 2. Delpensionsalderen er dog 1) 60½ år for personer, der er født i perioden fra den 1. januar 1954 til og med den 30. juni 1954, 2) 61 år for personer, der er født i perioden fra den 1. juli 1954 til og med den 31. december 1954, 3) 61½ år for personer, der er født i perioden fra den 1. januar 1955 til og med den 30. juni 1955, 4) 62 år for personer, der er født i perioden fra den 1. juli 1955 til og med den 31. december 1955, 5) 62½ år for personer, der er født i perioden fra den 1. januar 1956 til og med den 30. juni 1956, og 6) 63 år for personer, der er født i perioden fra den 1. juli 1956 til og med den 31. december 1958.
Stk. 3. Delpension udbetales sidste gang for den måned, hvori modtageren når folkepensionsalderen, jf. lov om social pension, eller ved pågældendes død.« Stk. 4-7.
Delpensionsalderen bliver gradvist forhøjet for personer, der er født mellem den 1. januar 1954 til og med den 31. december 1958. Folkepensionsalderen bliver samtidig gradvist forhøjet fra 65 år til 67 år.
Forhøjelsen af delpensionsalderen betyder derfor ikke noget for delpensionsperiodens længde for personer, der er født før den 1. januar 1956. Delpensionsperioden er således fortsat 5 år for disse personer.
For personer, der er født i perioden fra den 1. januar 1956 til og med den 31. december 1958 betyder forhøjelsen af delpensionsalderen, at delpensionsperioden bliver forkortet.
Delpensionsalderen er fastsat i § 1 i loven og er 60 år for personer født før den 1. januar 1954. Der er i bestemmelsen indsat et stk. 2, som vedrører fremrykning af delpensionsalderen.
Fremrykningen sker på samme måde, som fremrykning af efterlønsalderen, der er indført som følge af aftalen om senere tilbagetrækning fra den 13. maj 2011, hvor det blev besluttet, at fremrykke Velfærdsaftalen 2006 om forhøjelse af efterløns- og folkepensionsalder med 5 år.
 For personer, der er født i perioden fra den 1. januar 1954 til og med den 31. december 1958, bliver delpensionsalderen forhøjet med ½ år ad gangen i årene 2014-2019 og vil gradvist stige til 63 år, jf. § 1, stk. 2, i lov om delpension.
 Når forhøjelsen af folkepensionsalderen er indfaset til 67 år i 2017, betyder det, at en fortsat forhøjelse af delpensionsalderen fører til forkortelse af delpensionsperioden for personer, der er født i perioden fra den 1. januar 1956 til og med den 31. december 1958.
 Delpensionsperioden vil herefter være 4½ år for personer, der er født i perioden fra den 1. januar 1956 til og med den 30. juni 1956 og 4 år for personer, der er født i perioden fra den 1. juli 1956 til og med den 31. december 1958.
Personer, der er født den 1. januar 1959 eller senere, kan ikke få delpension, da ordningen er ophørt for disse personer.
Det betyder, at de sidste, der kan gå på delpension, overgår den 31. december 2021.
 Delpensionsordningen vil være endeligt udfaset med udgangen af 2025.
 Virkningerne af ændringerne i delpensionsalder og delpensionsperiode fremgår også af skemaet i bilag1.
Skærpelse af nedsættelsen af delpension for pensionsopsparinger »§ 4 a.
Der foretages nedsættelse af delpensionen på grund af opsparing fra Lønmodtagernes Dyrtidsfond samt pensionsordninger omfattet af afsnit I i pensionsbeskatningsloven, dog ikke pensioner omfattet af § 2, nr. 3, og § 2, nr. 4, litra c-f.
Reglerne gælder endvidere for tilsvarende udenlandske pensionsordninger.
Der foretages dog ikke nedsættelse af delpensionen som følge af udbetaling af pension udbetalt efter lovgivningen i en anden EU/EØS-medlemsstat og omfattet af og beregnet efter forordning (EF) nr. 883/04 om koordinering af de sociale sikringsordninger samt for samordnet pension i henhold til indgået overenskomst med et andet land.
Stk. 2. Pengeinstitutter, livsforsikringsselskaber og pensionskasser m.v. samt offentlige myndigheder, der forvalter pensionsordninger, som er omfattet af stk. 1, 1. pkt., har pligt til at foretage indberetning af værdien af de omfattede pensionsrettigheder kort tid før, personen når delpensionsalderen.
For pensionsordninger med løbende livsvarige udbetalinger indberettes en beregnet årlig livsvarig ydelse ved udbetaling fra delpensionsalderen.
For alle øvrige pensionsordninger indberettes depotet.
Nærmere bestemmelser om indberetningen, herunder om tidspunktet for indberetningen, fastsættes af skatteministeren, jf. § 74 j, stk. 4, i lov om arbejdsløshedsforsikring m.v.
Reglerne om redegørelse for indeholdelsen efter skattekontrollovens § 8 B, stk. 1 og 2, § 8 F, stk. 1, jf. § 14, stk. 2, og kildeskattelovens §§ 85 og 86 finder tilsvarende anvendelse på indberetninger efter 1. pkt.
Indberetning sker elektronisk til told- og skatteforvaltningen.
Stk. 3. Ved behandling af ansøgningen om delpension indhenter kommunen oplysninger fra told- og skatteforvaltningen om ansøgerens pensionsordninger og opgør den samlede værdi af ansøgerens pensionsordninger på tidspunktet før delpensionsalderen.
Opgørelsen foretages på grundlag af oplysninger, jf. stk. 2, om de i stk. 1, 1. pkt., nævnte ordninger, samt på grundlag af erklæring afgivet af ansøgeren om værdien af pensionsopsparingen umiddelbart før personen når delpensionsalderen af de i stk. 1, 2. pkt., nævnte pensioner, pensioner omfattet af pensionsbeskatningslovens § 2, nr. 2, samt pensioner omfattet af firmapensionskasselovens § 1, stk. 2, nr. 2-4 og § 2, stk. 3-5. For pensionsordninger med løbende livsvarige udbetalinger oplyser ansøgeren en beregnet årlig livsvarig ydelse ved udbetaling fra delpensionsalderen.
For alle øvrige pensionsordninger oplyses depotet.
Ansøgeren har endvidere pligt til overfor kommunen at erklære, om oplysningerne, der er indberettet efter stk. 2, er fyldestgørende.
Stk. 4. For personer, der overgår til delpension tidligere end 3 år før folkepensionsalderen, jf. lov om social pension, nedsættes delpensionen for pensionsordninger med løbende livsvarige udbetalinger.
Nedsættelsen foretages med udgangspunkt i et beløb, der svarer til 80 pct. af den indberettede beregnede livsvarige årlige ydelse, jf. stk. 3, 3. pkt. og stk. 2, 2. pkt.
For alle øvrige ordninger beregner kommunen en årlig ydelse som 5 pct. af det indberettede depot, jf. stk. 2, 3. pkt.
Delpensionen nedsættes i hele delpensionsperioden med 60 pct. af det beregnede beløb, der overstiger et fradragsbeløb på 14.200 kr. årligt (2012-niveau), jf. dog stk. 8. Nedsættelsen efter denne bestemmelse foretages, uanset om pensionen udbetales i delpensionsperioden, jf. dog stk. 7.
Stk. 5. En person, der overgår til delpension tidligere end 3 år før folkepensionsalderen, jf. lov om social pension, og som efter delpensionsalderen indbetaler på en pensionsordning efter § 15 A i pensionsbeskatningsloven, skal løbende have opgjort værdien heraf ved enhver indbetaling til ordningen.
Principperne i stk. 3 finder tilsvarende anvendelse.
Pensionsopgørelsen indgår i beregningen efter stk. 4. Kommunalbestyrelsen har pligt til at foretage nedsættelse af delpensionen efter stk. 4 i forbindelse med hver yderligere indbetaling på pensionsordningen.
Bestemmelsen finder tilsvarende anvendelse for personer, der er omfattet af stk. 8.
Stk. 6. Ved indbetaling efter delpensionsalderen på en pensionsordning efter § 15 A i pensionsbeskatningsloven har pengeinstitutter, livsforsikringsselskaber og pensionskasser m.v. samt offentlige myndigheder, der forvalter pensionsordninger, som er omfattet af stk. 1, 1. pkt. pligt til at foretage indberetning ved hver indbetaling frem til folkepensionsalderen, jf. lov om social pension.
Principperne i stk. 2 finder tilsvarende anvendelse.
Personer, der modtager delpension, har en tilsvarende pligt over for kommunalbestyrelsen til at oplyse om indbetalinger på disse pensionsordninger.
Stk. 7. For alle, der overgår til delpension, medfører løbende udbetaling af pension (inklusiv tillæg), som er led i et ansættelsesforhold, nedsættelse af delpensionen fra det tidspunkt, den kommer til udbetaling i delpensionsperioden.
Nedsættelsen sker med 45 pct. af det udbetalte pensionsbeløb, jf. dog stk. 9.
 Stk. 8. For personer, der er født i perioden fra den 1. januar 1956 til og med den 31. december 1958, foretages nedsættelsen for pensionsordninger med løbende livsvarige udbetalinger med udgangspunkt i et beløb, der svarer til 80 pct. af den indberettede beregnede livsvarige årlige ydelse, jf. stk. 4. For alle øvrige ordninger beregner kommunen en årlig ydelse som 5 pct. af det indberettede depot, jf. stk. 4. Delpensionen nedsættes i hele delpensionsperioden med 80 pct. af det beregnede beløb.
Stk. 9. For personer, der er født i perioden fra den 1. januar 1956 til og med den 31. december 1958, medfører løbende udbetaling af pension, inklusive tillæg, som er led i et ansættelsesforhold, uanset stk. 8 nedsættelse af delpensionen fra det tidspunkt, den kommer til udbetaling.
Nedsættelsen sker med 64 pct. af det udbetalte pensionsbeløb.
Stk. 10. Beregningen af delpension tager udgangspunkt i et årligt basisbeløb svarende til 82 pct. af sygedagpengenes højeste beløb, jf. § 4, stk. 1. Beløbet, beregnet efter stk. 4, 5 og 7-9, fratrækkes i basisbeløbet for delpension, hvorved det individuelle basisbeløb for den enkelte ansøger fremkommer.
Den årlige delpension udgør 1/37 af det individuelle basisbeløb for hver hele time, den gennemsnitlige ugentlige arbejdstid nedsættes.
Stk. 11. Fradragsbeløbet efter stk. 4 reguleres med satsreguleringsprocenten, jf. lov om en satsreguleringsprocent.
Beløbet afrundes til nærmeste hele kronebeløb.
 Stk. 12. Beskæftigelsesministeren kan fastsætte nærmere regler om nedsættelse af delpension på grund af pensionsopsparing.
Stk. 13. Erhvervs- og vækstministeren kan, jf. § 74 j, stk. 13, i lov om arbejdsløshedsforsikring m.v., fastsætte nærmere regler om beregningsforudsætninger med hensyn til nedsættelse af delpension på grund af pensionsopsparing.« Det bundfradrag, der benyttes ved beregningen af nedsættelsen af delpensionen for pensioner, kan benyttes af personer, der er født før den 1. januar 1956. Disse personer kan lige som efter gældende regler opnå en lempeligere nedsættelse af delpensionen for pensioner ved at udskyde overgangen.
Overgangen til delpension skal udskydes til mindst 3 år før folkepensionsalderen.
Det betyder, at den alder, personen skal have for at opnå fordel ved at udskyde overgangen bliver højere i takt med, at folkepensionsalderen bliver forhøjet.
Reglerne for nedsættelse af delpensionen på grund af pensioner er skærpet således, at delpensionen for personer, der er født i perioden fra den 1. januar 1956 til og med den 31. december 1958, bliver nedsat yderligere i forhold til tidligere.
Derudover afskaffes bundfradraget for disse personer, og de kan ikke længere opnå en lempeligere nedsættelse af delpensionen for pensioner ved at udskyde overgangen til delpension.
Nedsættelsen af delpensionen er ens i hele delpensionsperioden.
 Delpensionen nedsættes med 80 pct. mod tidligere 60 pct. af beregningsgrundlaget og for løbende udbetalinger fra pensionsordninger, som er led i et ansættelsesforhold, er nedsættelsen skærpet fra 45 pct. til 64 pct.
 Principperne for beregning af nedsættelsen af delpensionen er de samme som hidtil bortset fra, at der ikke længere er noget bundfradrag.
 Der henvises til lovforslagets almindelige bemærkninger punkt. 2.3.2 og de specielle bemærkninger til § 1, nr. 3.
Opgørelse af og fradrag for skattebegunstigede pensionsordninger, der udbetales mellem det fyldte 60. år og delpensionsalderen »§ 4 d.
Pensionsopgørelsen, jf. § 4 a, tillægges pensionsbeløb, som i overensstemmelse med den pågældende pensionsordnings aldersvilkår, er udbetalt efter personens fyldte 60. år, men inden delpensionsalderen, jf. § 1, stk. 2. Reglerne i § 4 a, stk. 2-9, finder tilsvarende anvendelse.
 Stk. 2. Reglerne i stk. 1, 1. pkt., finder ikke anvendelse for udbetaling af pension, i det omfang pensionen har medført fradrag i udbetalte dagpenge.
Stk. 3. Beskæftigelsesministeren kan fastsætte nærmere regler om anvendelsen af denne bestemmelse.« På grund af forhøjelse af delpensionsalderen indføres regler om nedsættelse af delpensionen på grund af pensioner udbetalt mellem det 60. år og delpensionsalderen.
Der er i ændringsloven indført en ny bestemmelse, § 4 d, som vedrører pensioner, der bliver udbetalt i overensstemmelse med den pågældende pensionsordnings aldersvilkår på et tidspunkt mellem personens 60. år og delpensionsalderen.
 Bestemmelsen sikrer, at pensioner, der bliver udbetalt efter det 60. år, men inden delpensionsalderen også indgår i det beregningsgrundlag, der medfører nedsættelse af delpensionen.
 Pengeinstitutter mv. har pligt til at oplyse om udbetalinger fra pensioner udbetalt efter det fyldte 60. år, men inden delpensionsalderen i forbindelse med indberetningen af pensionsformuen ved delpensionsalderen.
Udbetalinger omfattet af lovens § 4 a, stk. 4, 1. og 2. pkt. og stk. 7, som udbetales i overensstemmelse med pensionsaftalens aldersvilkår og delpensionsalderen, divideres med det maksimale antal år i delpensionsperioden.
Dette beløb indgår herefter i det beløb, som skal fratrækkes basisbeløbet (168.002 kr. 2012-niveau) i delpensionen for at fastsætte det individuelle basisbeløb.
 Eksempel 1:
En person er født den 1. juli 1957 og overgår til delpension som 63-årig med mulighed for delpension i 4 år.
Der er udbetalt 100.000 kr. pr. år i personens 60., 61. og 62. år fra en privat løbende pensionsordning.
I alt 300.000 kr.
Personen får fortsat udbetalt 100.000 kr. pr. år i løbende pension.
Nedsættelsen foretages herefter således:
 Uden den supplerende indberetning ville nedsættelsen være 48.000 kr. lavere og delpensionen tilsvarende højere.
Er der tale om en løbende arbejdsmarkedspensionsordning, er princippet det samme.
Nedsættelsen af delpensionen er 64 pct., jf. gældende regler og dermed en tilsvarende nedsættelse af delpensionen (64.000 kr.), når der ses bort fra supplerende indberetning.
For kapital- og private ratepensioner er der ikke behov for at fordele den supplerende indberetning på tilsvarende måde.
Det skyldes, at værdien af disse ordninger ansættes til depotværdien, der efter de gældende regler i forvejen fordeles over en årrække (5 pct. af depotværdien). For en privat ratepensionsordning, der kommer til udbetaling før delpensionsalderen, opgøres depotværdien som depotet ved delpensionsalder tillagt udbetalinger mellem 60-års-dagen og delpensionsalderen.
Oplysninger om udbetalte depotordninger kan således umiddelbart indgå i den almindelige nedsættelse af delpensionen.
 Eksempel 2:
Personen overgår til delpension som 63-årig (delpensionsalder for denne person) og har på det tidspunkt en privat kapitalpension på 600.000 kr.
Der er udbetalt 400.000 kr. fra en privat kapitalpensionsordning mellem 60-års-dagen og delpensionsalderen:
En ratepension, der er oprettet som led i et ansættelsesforhold, kan ikke umiddelbart behandles på samme måde.
Det skyldes, at en ratepension oprettet som led i et ansættelsesforhold som udgangspunkt er en depotordning, men ved udbetaling skifter karakter til en løbende (arbejdsmarkeds)pensionsordning og omfattes af andre pensionsfradragsregler, jf. ovenfor.
 Disse ordninger behandles efter de gældende regler som løbende arbejdsmarkedspensionsordninger.
 Hvis udbetaling fra en pensionsordning efter det fyldte 60. år har medført fradrag i udbetalte dagpenge, skal disse ikke medregnes til opgørelsen af beregningsgrundlaget for nedsættelse af delpensionen ved delpensionsalderen.
