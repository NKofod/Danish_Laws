 Uddannelsen til socionom fandtes at være en sådan højere uddannelse (*  

 1), at hjælp hertil i henhold til bistandslovens § 42, stk. 1, efter det  

 første år af uddannelsen skulle ydes som halvt lån og halvt tilskud.
 Basisuddannelsen kunne ikke betragtes som en erhvervsforberedende  

 uddannelse, men måtte anses for at være en del af den egentlige uddannelse  

 til socionom, således at støtten efter det første basisår måtte ydes som  

 halvt lån og halvt tilskud.
 REDEGØRELSE FOR SAGEN:
 En mand M fik i perioden 1. september 1981 til juni 1984 støtte i henhold  

 til bistandslovens § 42, stk. 1, til socionomuddannelsen som halvt lån og  

 halvt tilskud.
 Den 27. august 1981 underskrev M en lånedeklaration, hvorefter han  

 erklærede, at halvdelen af den hjælp, som han modtog efter den 1.
september 1981 var tilbagebetalingspligtig.
Den 19. oktober 1984  

 underskrev M et gældsbrev, hvorefter han erkendte at skylde social- og  

 sundhedsforvaltningen et beløb på 88.050,75 kr.
 M fik henstand med betaling af afdrag på lånet frem til den 30. juni 1987.  

 Fra den 1. juli 1987 blev der fastsat et månedligt afdrag på 300 kr.
M gjorde herefter indsigelse mod, at uddannelsen til socionom blev  

 betragtet som en højere uddannelse, hvor støtten efter det første år af  

 uddannelsen ydes som delvis lån og delvis tilskud.
M gjorde endvidere  

 indsigelse mod, at basisuddannelsen blev medregnet til det egentlige  

 uddannelsesforløb, således at støtten fra 2. basisår blev ydet som delvis  

 lån.
 M gjorde endelig indsigelse mod den fastsatte tilbagebetalingsordning.
 AFGØRELSEN, DER KLAGES OVER:
Social- og sundhedsforvaltningen fandt, at socionomuddannelsen var en  

 sådan højere uddannelse, hvor støtten efter det første år af basisuddannelsen  

 ydes som delvis lån delvis tilskud.
Social- og sundhedsforvaltningen fandt  

 således, at basisuddannelsen var en del af den egentlige uddannelse til  

 socionom.
Social- og sundhedsforvaltningen fastholdt endvidere det fastsatte  

 afdrag på 300 kr. pr. måned.
 Forvaltningen henviste til, at M med en månedlig nettoløn på 7.500 kr. og  

 faste udgifter på 3.329 kr. fandtes at kunne afdrage det nævnte beløb, idet  

 forvaltningen ikke kunne acceptere, at M prioriterede afdrag på privat lån,  

 konto og på ikke afsluttet uddannelsesforløb frem for lån ydet i henhold til  

 bistandslovens § 42, stk. 1, i en sådan grad, at han ikke ville være i stand  

 til at afdrage på lånet.
 KLAGEN TIL ANKESTYRELSEN:
 Afgørelsen var indanket af M, som under henvisning til sine økonomiske  

 forhold anså det for umuligt at afdrage på lånet.
 M gjorde endvidere gældende, at den 2-årige basisuddannelse på Roskilde  

 Universitetscenter i relation til bistandslovens § 42, stk. 1, måtte anses  

 for en forberedende uddannelse, således at støtte i perioden, hvor han deltog  

 i undervisning på basisuddannelsen burde have været ydet som tilskud, og at  

 støtten alene burde ydes som halvt lån og halvt tilskud et år af den  

 efterfølgende egentlige uddannelse, som han gennemførte på 2 år.
 LOVGRUNDLAG:
 Bistandslovens § 42.
 Socialministeriets cirkulære af 30. marts 1976 om bistandslovens § 42 som  

 ændret ved cirkulære af 17. oktober 1980.
 Socialministeriets cirkulære af 17. december 1986.
Undervisningsministeriets bekendtgørelse nr. 459 af 9. september 1975 om  

 socionomuddannelse på Roskilde Universitetscenter.
Det fremgik heraf, at  

 socionomuddannelsen var en mellemuddannelse, som bestod af en basisuddannelse  

 på 2 år og en overbygning på 1 1/2 år (socionomoverbygningen).
 ANKESTYRELSENS AFGØRELSE:
 Ankestyrelsen finder, at socionomuddannelsen er en sådan videregående  

 uddannelse, at hjælpen efter det første år ydes som halvt lån og halvt  

 tilskud.
 Ankestyrelsen finder, at basisuddannelsen ikke kan betragtes som en  

 erhvervsforberedende uddannelse, men må anses for at være en del af den  

 egentlige uddannelse til socionom, således at støtten efter det første  

 basisår ydes som halvt og lån halvt tilskud.
 Ankestyrelsen finder på baggrund af det om M's økonomiske forhold oplyste  

 ikke grundlag for at ændre social- og sundhedsforvaltningens afgørelse,  

 hvorefter den tilbagebetalingspligtige hjælp afdrages med 300 kr. månedlig,  

 hvorved bemærkes, at Ankestyrelsen kan tiltræde det af social- og  

 sundhedsforvaltningen anførte med hensyn til prioriteringen i forhold til den  

 øvrige gæld.
 Ankestyrelsen tiltræder således social- og sundhedsforvaltningens  

 afgørelse.
(* 1) Om uddannelsen til daginstitutionspædagog, byggetekniker, bygningskonstruktør og merkonom, se SM O-031-86.
 Om uddannelsen til socialrådgiver, datamatiker, ergoterapeut,  

 fysioterapeut, afspændingspædagog, se SM O-035-87.
 Om uddannelsen ved Den frie Lærerskole, se SM O-046-88.
