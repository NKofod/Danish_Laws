Ankestyrelsens principafgørelse 24-09 om arbejdsskade - årsløn - beregning - frikort - DSB Resume:
Værdien af sikredes frikort til DSB skulle ikke lægges til hans arbejdsindtægt ved fastsættelsen af hans årsløn.
Frikortet var et skattebegunstiget personalegode.
 Love:
Lov om arbejdsskadesikring - lovbekendtgørelse nr. 154 af 7. marts 2006 - § 24, stk. 1 Sagsfremstilling:
 Sikrede var ansat som stationsbetjent hos DSB, og han kom til skade den 8. november 2006.
 Arbejdsskadestyrelsen traf den 30. juli 2008 afgørelse om erstatning for tab af erhvervsevne på 25 procent med udbetaling som løbende ydelse fra den 30. august 2008. Sikredes årsløn blev fastsat til 254.000 kr..
 Der blev kun klaget over årslønsfastsættelsen, idet sikrede mente, at værdien af hans frikort til DSB skulle lægges til den af Arbejdsskadestyrelsen fastsatte årsløn.
DSB havde efter klagen oplyst, at man som ansat i DSB modtog et frikort, som gjaldt til alle DSB strækninger i Danmark.
Hvis man som ikke ansat skulle erhverve et gode, der nogenlunde svarede hertil, var det et Bus &amp; Tog Årskort, som for tiden kostede 37.000 kr.
DSB anvendte ikke en intern værdifastsættelse af frikortet, men DSB var i færd med at udsende en skattevejledning.
Ved sagens oversendelse til Ankestyrelsen anførte Arbejdsskadestyrelsen bl.a., at Arbejdsskadestyrelsen i forbindelse med behandlingen af sikredes klage havde været i kontakt med sikredes arbejdsgiver, som havde oplyst, at den fri befordring trådte i stedet for retten til kørselsfradrag.
Efter Arbejdsskadestyrelsens vurdering kunne frikortet derfor ikke betragtes som en naturalydelse knyttet til aflønningen.
 Der var mulighed for at vælge frikortet fra.
Det er i Arbejdsskadestyrelsens vejledning om fastsættelse af årsløn nr. 10286 af 01/11/2007 anført, at arbejdsfortjeneste kan være andet end penge og bidrag til pensionsordninger, og en arbejdsfortjeneste kan sammensættes på mange måder.
Aflønningen kan også være naturalydelser eller andet, afhængigt af lønaftalen mellem arbejdsgiver og lønmodtager.
Naturalydelser er fx værdien af fri bil, som repræsenterer en økonomisk gevinst og derfor indgår i arbejdsfortjenesten.
Værdien opgøres efter særlige regler til brug for skattevæsenet og vil fremgå af lønsedler og R75.
Kørselsgodtgørelse gives for en faktisk udgift i forbindelse med arbejdet.
Godtgørelsen indgår derfor ikke i arbejdsfortjenesten.
Det samme gælder rejse- og befordringsgodtgørelse.
 Sagen blev behandlet i principielt møde med henblik på afklaring af, om værdien af et frikort, der gjaldt til alle strækninger i Danmark, skulle indgå i fastsættelsen af årslønnen.
 Afgørelse:
 Værdien af sikredes frikort til DSB skulle ikke lægges til hans arbejdsindtægt ved fastsættelsen af hans årsløn.
Ankestyrelsen lagde vægt på, at sikredes frikort til DSB var et skattebegunstiget personalegode.
Beskatningen bestod i eliminering af det ligningsmæssige befordringsfradrag for kørsel mellem hjem og arbejdsplads efter ligningslovens § 9, C, stk. 7. Yderligere beskatning skete kun, hvis fx frikortet benyttedes i væsentligt omfang til anden privat befordring.
Der var indberetningspligt til skattevæsenet om frikort til offentlig befordring, men der skulle ikke foretages en værdifastsættelse af frikortet.
 Ankestyrelsen kom således til samme resultat som Arbejdsskadestyrelsen.
