 Bekendtgørelse om delegation af ministeren for videnskab, teknologi og udviklings beføjelser i lov om forskningsrådgivning m.v.
 I medfør af § 40 a, stk. 1 og 2, i lov om forskningsrådgivning m.v., jf. lovbekendtgørelse nr. 1064 af 6. september 2010, fastsættes:
 § 1. Følgende beføjelser i lov om forskningsrådgivning m.v. delegeres fra ministeren for videnskab, teknologi og udvikling til Forsknings- og Innovationsstyrelsen, sådan at Forsknings- og Innovationsstyrelsen:
 1) Godkender Danmarks Forskningspolitiske Råds forretningsorden, jf. lovens § 4, stk. 4.
 2) Kan fastsætte nærmere regler for Danmarks Forskningspolitiske Råds virke, jf. lovens § 5.
 3) Kan fastsætte nærmere regler for Det Frie Forskningsråd, jf. lovens § 15.
 4) Efter anmodning fra bestyrelsen for Det Strategiske Forskningsråd kan godkende undtagelser fra bestemmelserne i lovens §§ 19-23 og § 36, stk. 1, når der er tale om samfinansierede aktiviteter, jf. lovens § 17, stk. 6, 3. pkt.
 5) Kan fastsætte nærmere regler for Det Strategiske Forskningsråd, jf. lovens § 23.
 6) Godkender fordelingen af midler til internationale fora for så vidt angår de retlige rammer for det internationale forums fordeling af midlerne, dets generelle bevillingsforudsætninger og dets regnskabsaflæggelse, jf. lovens § 30 a, stk. 4.
 7) Godkender Udvalgene vedrørende Videnskabelig Uredeligheds forretningsorden, jf. lovens § 32, stk. 5.
 8) Fører tilsyn med bevillingsanvendelsen og legaliteten i forbindelse med Det Frie Forskningsråds og Det Strategiske Forskningsråds arbejde, jf. lovens § 35, stk. 2.
 Stk. 2. Afgørelser truffet af Forsknings- og Innovationsstyrelsen efter stk. 1 kan ikke påklages til ministeren for videnskab, teknologi og udvikling.
 § 2. Ministeren for videnskab, teknologi og udvikling kan overtage en beføjelse, der efter bekendtgørelsen skal udøves af Forsknings- og Innovationsstyrelsen.
 § 3. Bekendtgørelsen træder i kraft den 1. januar 2011.
 Stk. 2. Bekendtgørelse nr. 857 af 21. august 2008 om delegation af ministeren for videnskab, teknologi og udviklings beføjelser i lov om forskningsrådgivning m.v. ophæves.
