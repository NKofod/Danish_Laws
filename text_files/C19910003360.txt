VEJLEDNINGENS FORMÅL Denne vejledning omhandler alene overenskomstmæssige (»lovlige«)  

 konflikter, og tilsigter at give en samlet fremstilling af de vilkår, der er gældende i forbindelse hermed.
I.
KONFLIKTTYPER Overenskomstmæssige konflikter vil typiske opstå i forbindelse med en  

 overenskomstfornyelse.
Det er i hovedaftale/overenskomst aftalt, at parterne  

 kan bringe visse pressionsmidler i anvendelse med henblik på oprettelse eller  

 ændring af en kollektiv overenskomst.
 Disse pressionsmidler er fra arbejdstagerside strejke og blokade, og fra  

 arbejdsgiverside lockout og boykot.
Ved strejke forstås her en arbejdsstandsning, som er overenskomstmæssigt  

 varslet af en faglig organisation.
Når en strejke træder i kraft, frigøres  

 parterne fra den kollektive overenskomst.
Strejkens formål er som regel at få  

 indgået en overenskomst med gunstigere vilkår for de ansatte.
Arbejdsgiversidens modvåben til sikring af, at ikke kun de faglige  

 organisationer bestemmer konfliktens opfang, er iværksættelse af lockout, det  

 vil sige at alle organiserede medarbejdere organiseret i de pågældende  

 organisationer, udelukkes fra arbejdet.
Også en arbejdsstandsning i form af  

 lockout fra arbejdsgiveren skal varsles overenskomstmæssigt for at være  

 »lovlig«.
 Blokade og boykot er sjældnere anvendte kampmidler, men når de er  

 »lovlige«, gælder samme regler for konfliktramte som ved strejke og  

 lockout.
 Ved en blokade forbyder den faglige organisation alle sine medlemmer at  

 tage ansættelse i den konfliktramte institution, og ved en boykot forstås, at  

 de medarbejdere, som arbejdsgiver har lockout et sted, nægtes ansættelse  

 andet steds.
 I det følgende anvendes alene betegnelserne strejke/ strejkeramt og  

 konflikt/konfliktramt, men tilsvarende regler finder anvendelse i tilfælde af  

 de andre konflikttyper.
II.
AFGRÆNSNING AF KONFLIKTEN 1. Personafgrænsning Ved en konfliktramt lønmodtager forstås en person, der er medlem af en  

 faglig organisation og ved konfliktens iværksættelse ansat inden for et  

 område, der er eller ønskes dækket af en kollektiv overenskomst med den  

 pågældende faglige organisation, og for hvilket område der er iværksat  

 overenskomstmæssig strejke/lockout.
 Tjenestemænd kan ikke omfattes af en lovligt varslet konflikt.
 Konfliktvarslet skal angive arbejdsstedet, hvilke arbejdstagere og hvilke  

 arbejdsfunktioner den varslede konflikt omfatter.
Det er kun medlemmer af den pågældende faglige organisation, der kan  

 omfattes af arbejdsstandsning.
I tvivlstilfælde skal alle ansatte, der ifølge  

 varslet er omfattet af arbejdsstandsningen, betragtes som deltagere heri.  

 Arbejdstagere, der ikke er medlemmer af organisationen, skal på forlangende  

 bekræfte dette skriftligt over for arbejdsgiveren.
De har ret og pligt til at  

 fortsætte arbejdet, mens konflikten løber, og de er fortsat omfattet af en  

 individuel aftale, baseret på vilkårene i den opsagte kollektive  

 overenskomst.
 Ferierende, syge eller hjemsendte lønmodtagere, hvis ansættelsesforhold  

 bestod umiddelbart før konflikten, er konfliktramte under samme betingelser  

 som andre ansatte.
 Ansatte under 18 år er omfattet af arbejdsstandsningen, hvis de er  

 omfattet af den opsagte kollektive overenskomst.
Elever, efg-praktikanter og lærlinge kan ikke deltage i konflikt, og de  

 skal under konflikten så vidt muligt beskæftiges med arbejde, der hører under  

 deres oplæringsområde.
Bliver det nødvendigt at hjemsende dem, skal de have  

 normal løn.
Personer, der er ansat efter lov om arbejdstilbud til ledige, vil være  

 omfattet af en konflikt på det pågældende overenskomstområde.
Der gælder her  

 særlige regler om forlængelse af arbejdstilbudsperioden.
En institution, der ikke er direkte omfattet af konflikten, kan indirekte  

 blive berørt, f.eks. på grund af manglende forsyninger.
Her, ligesom i  

 tilfælde hvor en institution kun er omfattet af konflikt for en del af  

 medarbejderstaben, må eventuel afskedigelse af ikke-konfliktramte  

 medarbejdere ske med afgivelse af overenskomstmæssige varsler.  

 Overenskomsterne kan dog indeholde regler om, at opsigelsesvarslet bortfalder  

 i sådanne situationer.
 Hjemsendelse uden løn kan ske, hvor der er overenskomstmæssig hjemmel  

 herfor.
 Reglerne om varsling ved afskedigelser af større omfang gælder ikke under  

 konflikt.
2. Nødberedskab Ved etablering af en arbejdsstandsning i form af strejke, vil denne ikke  

 altid blive fuldstændig.
Dette beror på, at den alene vil omfatte de organiserede medarbejdere, samt på at de  

 tjenestemandsansatte medarbejdere ikke har strejkeret.
Ikke-organiserede og  

 tjenestemænd skal fortsat udføre deres sædvanlige arbejde og kan pålægges at  

 udføre andet arbejde, herunder også »konfliktramt arbejde«.
3. Tjenestemænd, chefer og friholdte medarbejdere i  

 øvrigt Som nævnt har tjenestemænd ikke strejkeret.
Det betyder, at man i den  

 enkelte institution under strejke og lockout fortsat kan disponere over de  

 tjenestemandsansatte medarbejdere.
En eventuel arbejdsvægring kan medføre  

 disciplinærforfølgning i overensstemmelse med tjenestemandsloven.
Hvis der er  

 tale om en kollektiv arbejdsvægring blandt tjenestemændene behandles en evt.  

 sag ved Tjenestemandsretten.
 Overenskomstansatte chefer over et vist niveau vil i medfør af  

 hovedaftaler mellem organisationerne og Finansministeriet typisk ikke være  

 omfattet af arbejdsstandsning.
I mange hovedaftaler findes der hjemmel til at indgå aftale om, hvilke  

 medarbejdere der friholdes fra arbejdsstandsning.
Finansministeriet vil,  

 samtidig med at institutionerne orienteres om varslede arbejdsstandsninger,  

 anmode om tilbagemelding vedrørende områder, hvor man ønsker at indgå  

 friholdelsesaftaler.
 Friholdt personale kan ikke pålægges andet arbejde end det, de normalt  

 udfører, og ansatte, der er medlemmer i andre organisationer, kan nægte at  

 udføre konfliktramt arbejde.
III.
KONSEKVENSER AF KONFLIKTEN 4. Ansættelsesforholdets ophør Ved iværksættelse af strejke/lockout bringes de berørte lønmodtageres  

 ansættelsesforhold til ophør fra tidspunktet for konfliktens ikrafttræden.
 De ansatte har ingen ret til at være til stede på arbejdspladsen, og de  

 skal ved konfliktens begyndelse aflevere f.eks. nøgler til arbejdslokaler,  

 værktøj og andet udstyr, som tilhører institutionen.
 Fra konfliktens begyndelse frigøres institutionen fra forpligtelsen til at  

 betale løn, sygeløn, barsels- og adoptionsløn, syge- og barselsdagpenge,  

 ferie- og særlig feriegodtgørelse samt pensionsbidrag, jf. pkt. 5, 7 og 8.
 Om arbejdets genoptagelse, se pkt. 16.
 5. Lønudbetaling mv.
 Ansatte, der er omfattet af en lovligt varslet arbejdsstandsning, er ikke  

 berettigede til løn under arbejdsstandsningen, og institutionen må meddele  

 Statens Centrale Lønanvisning, at anvisning skal standses.
 Hvis en påbegyndt lønperiode ikke er afsluttet ved arbejdsstandsningens  

 begyndelse, udbetales forholdsmæssig løn for tiden forud for  

 arbejdsstandsningen.
 Udbetaling af løn, der er optjent før konflikten, sker på den normale  

 lønningsdag, også selvom denne falder i konfliktperioden.
 Såfremt lønadministrationen er konfliktramt, sker lønudbetaling i det  

 omfang, hvor det er muligt.
 Ansatte, der er omfattet af en arbejdsstandsning, skal efter anmodning  

 have udleveret deres skattekort.
 Elever, efg-praktikanter, lærlinge og andre, der ikke omfattes af  

 konflikten, får sædvanlig løn.
 6. ATP-bidrag mv.
 Der skal ikke betales/tilbageholdes ATP- og AUD-bidrag for konfliktramte  

 lønmodtagere.
Afhængig af konfliktens start- og afslutningstidspunkt kan der blive tale  

 om beregning af ATP-og AUD-bidrag for varierende perioder, jf.
ATP's  

 sædvanlige bidragsregler.
7. Løn og dagpenge under sygdom og barselorlov Ansatte, som ved arbejdsstandsningens begyndelse er sygemeldt eller på  

 barselsorlov, og som oppebærer løn under fraværet, er fra  

 arbejdsstandsningens iværksættelse ikke længere berettiget til løn fra  

 arbejdsgiveren.
 Det samme gælder med hensyn til syge- og barselsdagpenge, der ophæves fra  

 arbejdsstandsningens begyndelse.
 Medarbejdere, der bliver sygemeldt eller påbegynder barselsorlov efter  

 arbejdsstandsningens begyndelse, har ikke ret til løn eller dagpenge, hverken  

 i forhold til arbejdsgiveren eller bopælskommunen.
Efter konfliktens ophør genoptages arbejdsgiverens forpligtelser, der blev  

 afbrudt ved arbejdsstandsningens begyndelse, under forudsætning af, at  

 ansættelsesforholdet genoptages, og den ansatte fortsat er sygemeldt eller på  

 barselsorlov.
Dvs. at pågældende f.eks. genoptager ret til syge- eller  

 barselsløn.
Den periode, hvor arbejdsgiver er forpligtet til at betale løn,  

 forlænges dog ikke med den tid, som arbejdsstandsningen har varet.
8. Ferie, afspadsering og kurser Ansatte, der er omfattet af arbejdsstandsningen, kan som en konsekvens af  

 ansættelsesforholdets afbrydelse ikke indlede ferie eller afspadsering efter  

 arbejdsstandsningens iværksættelse.
Dette gælder, uanset om ferie eller  

 afspadsering var aftalt og planlagt før konfliktens start.
Hvis ferien eller  

 afspadseringen imidlertid er påbegyndt inden konflikten begyndte, afvikles  

 denne dog som aftalt.
 Attestation af feriekort, FerieGiro-anvisning og lignende til  

 konfliktramte lønmodtagere må derfor ikke finde sted, ligesom der ikke må  

 udbetales feriegodtgørelse i konfliktperioden.
 Hvis der før konfliktens påbegyndelse er blevet udbetalt feriegodtgørelse,  

 er det lønmodtagerens ansvar at feriegodtgørelsen, ikke anvendes før ferie  

 kan afholdes efter konfliktperioden.
 Under konflikten optjenes ikke ret til ferie med løn eller  

 feriegodtgørelse.
Kursusdeltagelse, hvortil der ydes tjenestefrihed med hel eller delvis løn  

 fra arbejdsgiveren, må ikke finde sted under konflikt.
Kursusdeltagelse, som  

 er påbegyndt forud for arbejdsstandsningens iværksættelse, afbrydes  

 principielt ved arbejdsstandsningens påbegyndelse.
Finansministeriet vil dog  

 ikke have indvendinger imod, at sådan kursusdeltagelse gennemføres, efter at  

 der lokalt er truffet aftale med personaleorganisationerne i det enkelte  

 tilfælde, se dog pkt. 14.
Deltagere i arbejdsmarkedsuddannelser (specialarbejderudannelse,  

 efteruddannelse af faglærte mv.) modtager i uddannelsesperioden normalt en  

 godtgørelse fra det offentlige, der svarer til dagpengene i den  

 statsanerkendte arbejdsløshedskasse, de er eller kunne have været medlemmer  

 af.
Aftaler, hvorefter arbejdsgivere udbetaler sædvanlig løn under  

 uddannelsen og derved indtræder i deltagernes krav på godtgørelse, ophører  

 under en konflikt.
9. Anciennitet Arbejdsstandsningsperioden kan ikke medregnes ved anciennitetsberegning,  

 f.eks. ved beregning af lønanciennitet.
Dette er en følge af, at  

 ansættelsesforholdet afbrydes ved arbejdsstandsningens begyndelse og først  

 genoptages ved arbejdsstandsningens ophør.
De ansatte genindtræder normalt  

 ved arbejdsstandsningens ophør i den løn- og opsigelsesanciennitet mv., som  

 de havde optjent inden konflikten.
10. Søgnehelligdagsbetaling I tilfælde, hvor man anvender procentvis søgne-/ helligdagsbetaling, må  

 der normalt ikke i forbindelse med helligdagene udbetales forskud, såfremt  

 lønmodtageren på grund af konflikt ikke er i arbejde dagen før helligdagene,  

 dagen efter eller begge dage.
Beløbet overføres i så fald til feriebetalingen  

 for det følgende ferieår.
11. Indeholdelse af A-skat For den lønningsperiode, i hvilken konflikten iværksættes, gælder, at der  

 ved beregningen af A-skat gives fuldt fradrag for lønningsperioden minus et  

 antal dagfradrag svarende til antallet af kalenderdage, som konflikten har  

 omfattet inden for lønningsperioden.
Skattekortet (hovedkort eller frikort) forbliver i virksomheden, men den  

 konfliktramte kan til enhver tid anmode om at få kortet udleveret.
På  

 tilsvarende måde skal indeholdelsesbegæringer vedrørende restancer med skat  

 og underholdsbidrag stilles i bero, indtil der igen udbetales løn.
12. Arbejdsløshedsunderstøttelse Efter arbejdsløshedsforsikringsloven må arbejdsløshedskasserne ikke  

 udbetale dagpenge til medlemmer, hvis ledighed skyldes, at de er omfattet af  

 en konflikt.
Dagpenge udbetales til de medlemmer, der ikke anses for omfattet af  

 konflikten.
Når 65 pct. af medlemmerne af en kasse eller en afdeling deraf  

 omfattes af konflikt, skal der dog normalt lukkes for udbetaling af dagpenge.
13. Betaling for 1. ledighedsdag Arbejdsgiver betaler den 1. ledighedsdag ved afskedigelse, hjemsendelse,  

 ophør af opgave- og tidsbestemt akkord og lignende.
Arbejdsgiverens  

 forpligelse bortfalder dog, hvis arbejdsophøret skyldes strejke eller lockout  

 på institutionen.
Dette fremgår af lovbekendtgørelse nr. 586 af 13.august  

 1990 af lov om arbejdsformidling og arbejdsløshedsforsikring med videre § 84,  

 stk. 3, nr. 3.
14. Sikkerhedsorganisation og samarbejdsudvalg Hvis institutionen eller bestemte afdelinger lukker, ophører det daglige  

 sikkerhedsarbejde.
 Såfremt kun en del af institutionen/afdelingen lukker, fortsætter  

 sikkerhedsgruppens arbejde - i de tilfælde hvor sikkerhedsrepræsentanten er  

 ramt af konflikten - med arbejdslederen som eneste medlem af  

 sikkerhedsgruppen.
Sikkerhedsudvalget vil, hvor dele af virksomheden arbejder normalt under  

 konflikten, kunne fortsætte sit arbejde.
Der vil i de fleste tilfælde være  

 valgt suppleanter for sikkerhedsrepræsentanterne i sikkerhedsudvalget, og  

 såfremt disse ikke er konfliktramte, vil de træde i funktion.
Er både  

 sikkerhedsrepræsentanter og suppleanter konfliktramte, fortsætter udvalget  

 sit arbejde med arbejdsledermedlemmer og repræsentanten for institutionens  

 ledelse.
 For sikkerhedsrepræsentanter, der er tilmeldt et § 9 sikkerhedskursus, men  

 endnu ikke har påbegyndt dette ved konfliktens start, bortfalder tilmeldingen  

 i de tilfælde, hvor sikkerhedsrepræsentanten er ramt af konflikten.
 Hvor § 9 sikkerhedskurset er påbegyndt ved konfliktens start kan kurset  

 fortsættes, men arbejdsgiverens forpligtelser til at udbetale løn under  

 kurset bortfalder.
 I institutioner med samarbejdsudvalg kan arbejdet i udvalget og  

 tilknyttede underudvalg fortsætte for de dele af institutionen, der arbejder  

 normalt under konflikten.
IV.
OPHØR AF KONFLIKTEN 15. Konflikten slutter En arbejdsstandsning bringes til ophør, når parterne opnår enighed om et  

 forlig, når et mæglingsforslag vedtages, eller når der gribes ind ved  

 lovgivning.
16. Arbejdets genoptagelse Et væsentligt element i konfliktløsningen er at genskabe normale forhold  

 på arbejdspladsen efter afslutningen på arbejdsstandsningen.
 En række hovedaftaler indeholder en »fortrædigelsesklausul« som  

 f.eks.:
»Ved arbejdsstandsningens ophør genoptages arbejdet uden unødigt  

 ophold.
Der må ikke fra nogen af parternes side finde fortrædigelse sted i  

 anledning af arbejdsstandsningen«.
Bestemmelsen betyder, at medarbejderne hurtigst muligt genoptager arbejdet  

 på det tjenestested, hvor de var ansat ved konfliktens begyndelse.
Alene  

 nødvendige driftsmæssige hensyn kan begrunde, at ikke alle medarbejdere  

 genantages.
 Overenskomstens parter aftaler sædvanligvis de nærmere retningslinier for  

 arbejdets genoptagelse, herunder at samtlige afgivne varsler om  

 arbejdsstandsninger, bl.a. sympatikonflikter, trækkes tilbage, og at  

 retssager, der er anlagt i anledning af konflikten, hæves uden præjudice for  

 eventuelle fremtidige lignende tilfælde.
 De nye lønninger har normalt virkning fra arbejdets genoptagelse.
Ansatte, der på grund af sygdom, barselsorlov eller tjenestefrihed ikke  

 møder ved konfliktens ophør, betragtes som genindtrådt med den virkning, at  

 evt. løn eller andre ydelser betales fra dette tidspunkt.
Den ansatte har  

 pligt til at underrette om og dokumentere fraværet på sædvanlig måde.
 Øvrige ansatte, der udebliver uden lovlig grund, kan bortvises.
 Ferie kan som nævnt under pkt. 8 ikke afholdes under konflikt, medmindre  

 den er påbegyndt inden konflikten.
Ved konfliktens ophør tilrettelægges resterende ferie i ferieåret over en  

 periode, hvis længde tilpasses arbejdssituationen i institutionen, og i  

 øvrigt i overensstemmelse med ferielovens regler, bl.a. § 9, stk. 4. Den  

 ansatte kan dog vælge at betragte tilgodehavende ferie som afholdt under  

 konflikten, således at løn/feriegodtgørelse udbetales efterfølgende.
Det  

 forudsættes, at den ansatte kan dokumentere, at ferie faktisk har været  

 afholdt.
Der kan ikke udbetales løn/feriegodtgørelse for en periode, hvor den  

 ansatte har modtaget strejkeunderstøttelse eller lignende.
 Såfremt konflikten hindrer afholdelse af ferie inden for det relevante  

 ferieår, kan den ansatte anmode Arbejdstilsynet om tilladelse til at få  

 udbetalt feriegodtgørelse, uden at ferien holdes.
