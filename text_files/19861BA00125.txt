Nr BSF 125 Forslag til folketingsbeslutning om ændring af lov om mægling i  

 arbejdsstridigheder Fremsat af Ole Henriksen (SF) Carsten Andersen (SF) Tommy Dinesen (SF)  

 Lilli Gyldenkilde (SF) Ebba Strange (SF) den 30. januar 1987 Folketinget opfordrer regeringen til inden 1. januar 1988 at fremsætte forslag til ændring af loven om mægling i arbejdsstridigheder (forligsmandsloven) efter følgende retningslinjer:
1. En forligsmand kan først træde i funktion, når begge forhandlingsparter i enighed beder om det.
 2. Forligsmanden må ikke af egen drift udsætte varslede konflikter.
3. Forligsmanden må hverken helt eller delvis sammenkæde mæglingsforslag til en samlet løsning af en konfliktsituation.
4. Ved afstemning om et mæglingsforslag må kun anvendes urafstemningsprincippet.
5. Ved opgørelsen af en urafstemning skal almindeligt stemmeflertal blandt de afgivne stemmer være gældende.
BEMÆRKNINGER TIL FORSLAGET Forslaget indeholder bestemmelser, der i et vist omfang vil demokratisere forligsmandsloven.
Loven stammer fra 1934 og har i sit hovedindhold været gældende siden da.
I 1970 blev der foretaget enkelte ubetydelige ændringer i loven omkring teknikken i fordeling af stemmerne, når der i en given situation blev stemt såvel i kompetente forsamlinger som ved urafstemning.
Efter SFs mening er den 50 år gamle lov ikke i overensstemmelse med den demokratiopfattelse af arbejdsmarkedet, som er kommet til udtryk i de senere års debat i såvel offentligheden som Folketinget.
Forslaget tager derfor sigte på, at den frie forhandlingsret på arbejdsmarkedet respekteres, således at forligsinstitutionen kun kommer ind i forhandlingerne, såfremt begge parter beder om det.
Altså, forligsinstitutionen skal være en service for arbejdsmarkedet frem for et statsligt magtapparat.
Heraf følger, at en forligsmand selvfølgelig ikke skal kunne udsætte en eventuel konflikt, idet parterne på forhånd har aftalt forhandlingsforløbet forud for en overenskomsts udløb.
SF ønsker også, at statsmagten respekterer de enkelte overenskomster forstået på den måde, at de, der skal arbejde efter en overenskomst, som er forhandlet ud fra det enkelte fags eller områdes forudsætninger, skal stemme særskilt om deres egen overenskomst.
Som sammenkædningsreglerne fungerer i dag, så stemmer f.eks. en bager om, hvor stort tillæg en smed skal have i smudstillæg, eller smeden om, hvor meget bageren skal have for at møde kl. 4 om morgenen i bageriet.
Sådanne afstemninger er absurde og er formentlig årsag til at skabe efterfølgende uro inden for de enkelte fagområder, fordi den enkelte ikke har kunnet tage stilling til sine egne overenskomstforhold.
Endelig handler den sidste del af forslaget om at indføre urafstemningsprincippet, når der stemmes om en overenskomst.
Det burde være en naturlig og demokratisk ret for ethvert medlem af en organisation, og selvfølgelig bør flertallet af de afgivne stemmer bestemme resultatets udfald.
Forslaget er en uændret genfremsættelse af et i folketingsåret 1984-85 fremsat forslag, jf.
Folketingstidende 1984-85, forhandlingerne sp. 4545 og tillæg A sp. 1757.
