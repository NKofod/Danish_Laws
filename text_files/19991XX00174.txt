Skriftlig fremsættelse (8. december 1999) Justitsministeren (Frank Jensen):
 Herved tillader jeg mig for Folketinget at  

 fremsætte:
 Forslag til lov om ændring af straffeloven  

 (Tidsbegrænsning af foranstaltninger efter straffelovens § 68 og §  

 69).
(Lovforslag nr.
L 144).
Formålet med lovforslaget er at sikre en vis  

 tidsbegrænsning af de foranstaltninger, som psykisk afvigende  

 lovovertrædere kan idømmes efter straffelovens § 68 og § 69 i  

 stedet for straf.
Formålet med lovforslaget er endvidere at sikre  

 regelmæssig domstolskontrol med de foranstaltninger, der efter  

 forslaget ikke tidsbegrænses.
 Lovforslaget bygger på Straffelovrådets  

 betænkning nr. 1372/1999 om tidsbegrænsning af foranstaltninger  

 efter straffelovens § 68 og § 69.
Psykisk afvigende lovovertrædere idømmes som  

 hovedregel ikke straf.
Typisk idømmes disse lovovertrædere i  

 stedet en foranstaltning efter straffelovens § 68 eller § 69. Det er en  

 betingelse for at idømme en foranstaltning, at den findes  

 formålstjenlig for at forebygge yderligere lovovertrædelser.  

 Idømmelse af en foranstaltning kan f.eks. indebære, at den  

 pågældende skal undergive sig tilsyn, afvænningsbehandling  

 eller psykiatrisk behandling.
Hvis sådanne foranstaltninger ikke findes  

 tilstrækkelige, kan det f.eks. bestemmes, at den pågældende  

 skal anbringes på psykiatrisk hospital eller i institution for personer  

 med vidtgående psykiske handicap.
En sådan foranstaltning  

 idømmes i dag på ubestemt tid.
 Lovforslaget, der svarer til model 1 i  

 Straffelovrådets betænkning, indeholder blandt andet forslag til  

 bestemmelser om tidsbegrænsning af de foranstaltninger, som psykisk  

 afvigende lovovertrædere typisk idømmes i stedet for straf.
Det foreslås, at der indføres en  

 tidsbegrænsning, når foranstaltningen vedrører  

 kriminalitet, der ikke kan anses for personfarlig.
Efter forslaget anses  

 følgende forbrydelser for personfarlig kriminalitet: Drab,  

 røveri, frihedsberøvelse, alvorlig voldsforbrydelse, trusler af  

 den i straffelovens § 266 nævnte art, brandstiftelse, voldtægt  

 eller anden alvorlig sædelighedsforbrydelse samt forsøg på  

 en af disse forbrydelser.
For de foranstaltninger, der medfører eller kan  

 medføre institutionsanbringelse, fastsættes efter forslaget en  

 længstetid for foranstaltningen på 5 år.
Retten kan dog  

 under særlige omstændigheder beslutte at fastsætte en ny  

 længstetid på 2 år.
For de foranstaltninger, der hverken medfører eller  

 kan medføre institutionsanbringelse, fastsættes efter forslaget  

 en længstetid på 3 år.
Retten kan dog under særlige  

 omstændigheder beslutte at fastsætte en ny længstetid  

 på 2 år.
Der foreslås en absolut overgrænse på  

 5 år for denne type foranstaltninger.
For så vidt angår foranstaltninger, der  

 idømmes på ubestemt tid som følge af, at der er tale om  

 personfarlig kriminalitet, foreslås det, at anklagemyndigheden skal  

 indbringe spørgsmålet om ændring eller endelig  

 ophævelse for retten 5 år efter afgørelsen, medmindre  

 spørgsmålet har været forelagt retten inden for de sidste  

 2 år.
Derefter skal spørgsmålet forelægges retten  

 mindst hvert andet år.
 Endelig indeholder forslaget en lovfæstelse af  

 anklagemyndighedens pligt til at påse, at en foranstaltning efter  

 straffelovens §§ 68, 69 eller 70 ikke opretholdes i længere tid og i  

 videre omfang end nødvendigt.
 Idet jeg i øvrigt henviser til lovforslaget og de  

 ledsagende bemærkninger, skal jeg hermed anbefale lovforslaget til Det  

 Høje Tings velvillige behandling.
