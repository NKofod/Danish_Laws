Bekendtgørelse om stabiliserings- og associeringsaftale af 15. oktober 2007 mellem De Europæiske Fællesskaber og deres medlemsstater på den ene side og Republikken Montenegro på den anden side Efter indhentelse af Folketingets samtykke den 4. juni 2008 har Danmark den 24. juni 2008 godkendt stabiliserings- og associeringsaftalen af 15. oktober 2007 mellem De Europæiske Fællesskaber og deres medlemsstater på den ene side og Republikken Montenegro på den anden side.
Indgåelse af stabiliserings- og associeringsaftaler er et centralt led i EUs politik over for landene på det vestlige Balkan.
Stabiliserings- og associeringsaftalen mellem EU og dets medlemsstater på den ene side og Republikken Montenegro på den anden side sigter mod at styrke og udvikle de politiske og økonomiske forbindelser mellem de to parter gennem etablering af en associering.
Formålet med associeringen er at styrke demokratiet og retsstaten i Montenegro og bidrage til politisk, økonomisk og institutionel stabilitet i landet og regionen.
Aftalen skaber en ramme for politisk dialog og for støtte til omstillingen til en fungerende markedsøkonomi i Montenegro, bl.a. gennem gradvis oprettelse af et frihandelsområde med EU og gennem en tilnærmelse af landets lovgivning til EUs.
Aftalen, som ikke gælder for Færøerne og Grønland, er offentliggjort i Den Europæiske Unions Tidende, nr.
L 108 af 29. april 2010 og kan ses på: http://eur-lex.europa.eu/LexUriServ/LexUriServ.do?uri=OJ:L:2010:108:0001:0354:DA:PDF Aftalen trådte i medfør af dennes artikel 138 i kraft den 1. maj 2010.
