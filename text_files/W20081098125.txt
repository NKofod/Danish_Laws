Ankestyrelsens principafgørelse N-1-08 om fleksjob - løntilskud - tilbagebetaling Resume:
 Der er ikke hjemmel i lov om en aktiv beskæftigelsesindsats til, at kommunen kan kræve tilbagebetaling af for meget udbetalt løntilskud efter reglerne om fleksjob.
 Sagen blev hjemvist til beskæftigelsesankenævnet med henblik på at tage stilling til, om der eventuelt kan kræves tilbagebetaling på ulovbestemt grundlag (condictio indebiti).
 Love:
Lov om en aktiv beskæftigelsesindsats - lovbekendtgørelse nr. 1074 af 7. september 2007 - § 111 Sagsfremstilling:
 En virksomhed modtog 50 % løntilskud til en ansat i fleksjob.
 Kommunen blev i 2006 opmærksom på, at der var udbetalt for meget i løntilskud året før og krævede det for meget udbetalte tilbagebetalt.
Beskæftigelsesankenævnet ophævede kommunens afgørelse.
Begrundelsen var, at der ikke i de dagældende bestemmelser i § 111 i lov om en aktiv beskæftigelsesindsats og § 190 i bekendtgørelsen om en aktiv beskæftigelsesindsats var hjemmel til at kræve det for meget udbetalte tilbagebetalt.
Kommunen klagede over nævnets afgørelse.
Kommunen henviste til, at det fremgik af bemærkningerne til forslag til lov om en aktiv beskæftigelsesindsats, at der ikke var tilsigtet nogen indholdsmæssige ændringer i forbindelse med overflytning af bestemmelserne om fleksjob fra lov om en aktiv socialpolitik til lov om en aktiv beskæftigelsesindsats.
 Hvis reglerne stadig havde stået i aktivloven, ville der have været mulighed for at kræve tilbagebetaling efter denne lovs § 91.
 Sagen blev behandlet i principielt møde med henblik på afklaring af retstilstanden med hensyn til tilbagebetaling af løntilskud efter § 69 og § 70 i lov om en aktiv beskæftigelsesindsats.
 Afgørelse:
 Der var ikke hjemmel i lov om en aktiv beskæftigelsesindsats til at kræve tilbagebetaling af for meget udbetalt løntilskud.
 Ankestyrelsens Beskæftigelsesudvalg lagde vægt på, at loven indeholdt en bemyndigelse for Beskæftigelsesministeren til at fastsætte regler om tilbagebetaling af ydelser efter loven, der var udbetalt på et urigtigt grundlag.
Sådanne regler var fastsat i § 190 i den dagældende bekendtgørelse om en aktiv beskæftigelsesindsats.
Denne bestemmelse gjaldt dog kun modtagere af løntilskud i forbindelse med ansættelse med løntilskud efter lovens kapitel 11 om virksomhedspraktik.
 Der var derfor ikke hjemmel i denne bestemmelse til at kræve tilbagebetaling af for meget udbetalt løntilskud til en arbejdsgiver efter reglerne om fleksjob (lovens kapitel 13).
 Der var heller ikke i øvrigt hjemmel i beskæftigelsesloven til at kræve tilbagebetaling i denne situation.
 Beskæftigelsesudvalget bemærkede til kommunens klage, at hensynet til borgernes retssikkerhed efter udvalgets opfattelse krævede, at der skulle være klar hjemmel, før en myndighed kunne kræve tilbagebetaling af udbetalte ydelser.
 Sagen blev hjemvist til beskæftigelsesankenævnet med henblik på at tage stilling til, om der eventuelt ville kunne kræves tilbagebetaling på ulovbestemt grundlag (condictio indebiti).
