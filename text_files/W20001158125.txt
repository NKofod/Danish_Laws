Skattemæssig behandling af udgifter for  

 kurser afholdt i udlandet 1. Fradrag 2. Kurser 3. Udland TSS af 25. juli 2000, 99/99-4341-00005 I en dom fra 1994 (TfS 1994, 738) udtalte  

 Højesteret, at hvis et kursus afholdes på et almindeligt  

 turiststed i udlandet, og hvis kursusstedet ikke som sådant er fagligt  

 velbegrundet, er der skabt en formodning for, at der med kursets afholdelse  

 er forbundet et så betydeligt turistmæssigt islæt, at  

 kursusudgiften ikke kan anses for en fradragsberettiget driftsomkostning.
I 1995 afsagde Vestre Landsret dom i den foreliggende sag  

 (TfS 1995, 363) om beskatning af værdien af et skattekursus på  

 Kreta, som en revisor havde deltaget i.
Kurset var betalt af det selskab, som  

 den pågældende revisor var hovedaktionær i.  

 Skattemyndighederne havde under henvisning til Højesterets dom fra  

 1994 gjort gældende, at der var knyttet et sådant  

 turistmæssigt islæt til rejsen, at revisoren skulle beskattes af  

 rejsens værdi.
Landsretten fandt, at formodningen om et  

 turistmæssigt islæt for det pågældende kursus var  

 afkræftet af skatteyder.
Et flertal af Landsrettens dommere lagde  

 herved vægt på forholdet mellem den tid, der var afsat til  

 faglige henholdsvis ikke-faglige aktiviteter.
 Skatteministeriet ankede herefter dommen til  

 Højesteret med fastholdelse af påstanden om, at rejsen havde et  

 overvejende turistmæssigt islæt.
 Ved kendelse af 18. februar 1998 forelagde  

 Højesteret 2 spørgsmål for EF-Domstolen om  

 formodningsreglens forenelighed med EF-traktatens artikel 12 (forbuddet mod  

 forskelsbehandling p.g.a. nationalitet) og artikel 49 (fri udveksling af  

 tjensteydelser).
 Den 28. oktober 1999 afsagde EF-Domstolen dom om, at en  

 sådan formodningsregel ikke er forenelig med EF-traktatens bestemmelse  

 om fri udveksling af tjenesteydelser.
 Da Skatteministeriet vurderede, at man i lyset af  

 EF-Domstolens afgørelse ikke havde udsigt til at vinde sagen ved  

 Højesteret, hævede Skatteministeriet anken.
Retstilstanden efter EF-Domstolens afgørelse I  praksis godkendes kurser/studierejser  

 skattemæssigt ud fra en vurdering af 3 kriterier:
 1.
Er kurset/studierejsen fagligt relevant for  

 deltageren? 2.
Er der tale om, at deltagelse sker for at vedligeholde og  

 ajourføre den faglige viden, eller er der tale om  

 videreuddannelsesformål? (Undtaget fra denne vurdering er dog ydelser, der er  

 omfattet af ligningslovens § 31. Ligningslovens § 31 har virkning fra 1.  

 januar 2000).
 3.
 Er der tale om et turistmæssigt islæt?  

 Vurderingen heraf foretages bl.a. ud fra programmets tidsmæssige  

 tilrettelæggelse, herunder fordelingen mellem studie/undervisningstid  

 og fritid.
I den foreliggende sag var der ikke tvivl om, at kurset i  

 skatteret var fagligt relevant for den pågældende i dennes  

 egenskab af revisor.
Der var heller ikke rejst tvivl om, at der var tale om  

 vedligeholdelsesformål.
Der foreligger en righoldig praksis om vurderingen af de 2  

 førstnævnte kriterier - en praksis der ikke anfægtes af  

 EF-Domstolens dom.
Se om denne praksis, Ligningsvejledningen, Almindelig Del,  

 afsnit A.F.1.5. om kongres- og studierejser og kursusudgifter, A.B.1.9.19 om  

 frirejser og rejser betalt af arbejdsgiveren samt Ligningsvejledningen for  

 Erhvervsdrivende, afsnit E.B.3.2,  E.B.3.2.1, E.B.3.2.2 og E.B.3.4. De 3  

 førstnævnte afsnit vedrører alle rejseudgifter herunder  

 udgifter til rejser i udlandet, mens afsnit E.B.3.4 vedrører  

 kursusudgifter.
 Den foreliggende sag blev ved Vestre landsret afgjort ud  

 fra en vurdering af det 3. kriterium:  Det turistmæssige islæt.  

 Et flertal af dommerne i Vestre Landsret fandt som nævnt i den konkrete  

 sag, at skatteyder havde afkræftet formodningen for, at kurset var  

 forbundet med et så betydeligt turistmæssigt islæt, at  

 sagsøger skulle beskattes af kursets værdi.
Indtil EF-dommen af 28. oktober 1999 har det således  

 været tillagt selvstændig betydning, hvorvidt et kursus blev  

 afholdt på et turistmæssigt sted i udlandet.
Det har dog ikke  

 været kursets fysiske afholdelse på et turistmæssigt sted i  

 udlandet i sig selv, der har været afgørende.
Kurser, der blev afholdt på et turistmæssigt  

 sted i udlandet har  imidlertid, modsat kurser, der blev afholdt i Danmark,  

 haft en indbygget formodning om, at kurset havde et så betydeligt  

  turistmæssigt islæt, at kurset skattemæssigt ikke kunne  

 anerkendes.
Formodningen kunne imidlertid afkræftes, hvis det - efter  

 en konkret vurdering - fandtes bl.a. at være fagligt velbegrundet at  

 afholde kurset på netop dette sted, og der var forholdsmæssighed  

 mellem kursets tidsforbrug og opholdets samlede varighed.
 Det afgørende har således, ligesom for kurser  

 afholdt i Danmark, været vurderingen/afvejningen af det faglige  

 tidsforbrug contra det ikke-faglige tidsforbrug, men kurser afholdt på  

 et almindeligt turiststed i udlandet har, på grund af  

 formodningsreglen,  været undergivet en form for omvendt bevisbyrde,  

 derved at skatteyder har skullet afkræfte formodningen om det  

 turistmæssige islæt.
 Da formodningsreglen efter EF-dommen ikke længere  

 kan anvendes, skal den skattemæssige vurdering af kurser, der afholdes  

 i udlandet, ske alene på baggrund af de 3 ovenanførte  

 kriterier.
Hvorvidt der med et konkret kursus er forbundet et  

 sådant turistmæssigt islæt, at der skal ske beskatning af  

 kursusudgiften/nægtes fradrag herfor, vil herefter bero på en  

 konkret vurdering.
Denne vurdering tager udgangspunkt i fordelingen af  

 opholdets samlede tidsforbrug til henholdsvis faglige og ikke-faglige  

 aktiviteter, uden at der i øvrigt skeles til kursets geografiske  

 placering.
