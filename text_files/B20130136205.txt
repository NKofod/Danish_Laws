Bekendtgørelse om ændring af bekendtgørelse om hf-uddannelsen tilrettelagt som enkeltfagsundervisning for voksne (Eksamensprojektet) § 1 I bekendtgørelse nr. 780 af 26. juni 2013 om hf-uddannelsen tilrettelagt som enkeltfagsundervisning for voksne foretages følgende ændring:
 1. Bilag 3 affattes som bilag 1 til denne bekendtgørelse.
§ 2 Bekendtgørelsen træder i kraft den 8. december 2013.
Undervisningsministeriet, den 5. december 2013 P.M.V.E.B.Annegrete Larsen / Mads Bentzen Bilag 1 »Bilag 3 Eksamensprojektet - hf-enkeltfag, december 2013 1. Eksamensprojektet 1.1. Eksamensprojektet omfatter to til tre fag og afsluttes med en individuel mundtlig prøve på baggrund af en synopsis.
Kursisten skal udarbejde eksamensprojektet på det højeste faglige niveau, kursisten har eller har fulgt fagene.
 1.2. Eksamensprojektet udarbejdes inden for de sidste seks uger af undervisningen.
2. Eksamensprojektets område 2.1. Den enkelte kursist vælger de fag, som eksamensprojektet udarbejdes i.
2.2. Kursets leder udpeger blandt kursets lærere vejleder/vejledere for den enkelte kursist i de fag, der indgår.
Vejlederen/vejlederne medvirker i alle projektforløbets faser.
2.3. Kursisten vælger i samråd med vejlederen/vejlederne et emne, hvor de valgte fag indgår.
Emnet skal inden for såvel fagenes kernestof som supplerende stof afgrænses på en sådan måde, at der kan udformes en problemformulering, som sikrer, at der ikke kan ske genanvendelse af afsnit fra besvarelser, som tidligere er afleveret og rettet.
 2.4. Kursets leder fastlægger en procedure for valg af fag og emne.
3. Problemformulering 3.1. Kursisten formulerer en problemformulering, der godkendes af vejlederen/vejlederne.
Den skal rumme flerfaglige krav i de fag, der indgår, og den kan ikke direkte bygge på den del af fagenes stof, der allerede er indgået i kursistens undervisning.
Der er dog intet til hinder for, at projektet udarbejdes i forlængelse af arbejdet i de fag, der indgår, eller har forbindelse hermed.
 3.2. Kursisten udarbejder en synopsis, som indeholder:
 Titel på emne og angivelse af de fag, der indgår  Problemformulering  Oversigt over de problemstillinger, der er arbejdet med  En præcisering af projektets konklusioner  Oversigt over, hvilke metoder der er anvendt i arbejdet  En konklusion, herunder eventuelt formulering af spørgsmål til videre arbejde  En oversigt over anvendte kilder.
3.3. Ved eksamensprojektets afslutning afleverer kursisten synopsen til kurset i det nødvendige antal eksemplarer.
Synopsen sendes til censor inden prøven.
Kursets leder fastlægger en procedure herfor.
4. Projektforløbet 4.1. Under projektforløbet skal kursisten sikres hensigtsmæssig adgang til faciliteter, der er relevante for udarbejdelsen af projektet.
5. Prøve 5.1. Der afholdes en individuel mundtlig prøve på baggrund af synopsen.
Eksaminanden medbringer synopsen og eventuelle supplerende noter til prøven.
Eksaminationstiden er 30 minutter pr. eksaminand.
Prøven består af eksaminandens præsentation af og fremlæggelse af synopsen suppleret med uddybende spørgsmål fra eksaminator.
Censor kan inddrages i eksaminationen.
6. Bedømmelse 6.1. Bedømmelsen af eksamensprojektet sker på grundlag af en helhedsvurdering af den mundtlige præstation i forhold til de faglige mål i de fag, der indgår i projektet.
 Ved bedømmelsen lægges herudover vægt på:
 Behandling af emnet ud fra problemformuleringen  Strukturering og formidling af det faglige stof  Inddragelse af relevant baggrundsstof.
 6.2. Der gives én karakter ud fra en helhedsvurdering.
