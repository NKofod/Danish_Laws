Nr BR 4 Beretning om implementering af arbejdstidsdirektivet   

 Nr 4 1996-97, 1. samling Afgivet af Arbejdsmarkedsudvalget Afgivet: 19961218 Udvalget har drøftet implementeringen af Rådets direktiv 93/104/EF om visse aspekter i forbindelse med tilrettelæggelse af arbejdstiden (arbejdstidsdirektivet) i en række møder og har herunder stillet spørgsmål til arbejdsministeren, som denne har besvaret dels skriftligt, dels i samråd.
 Endvidere har udvalget modtaget en fælles skriftlig henvendelse fra  

 Entreprenørforeningen, Bat-Kartellet og Byggeriets arbejdsgivere.
Udvalget har modtaget Arbejdsministeriets notat af 17. oktober 1996 om  

 gennemførelse af arbejdstidsdirektivet samt notits af 27. september 1996 om  

 gennemførelse af arbejdstidsdirektivet på baggrund af drøftelser med  

 arbejdsmarkedets parter.
Herudover henvises til ministerens svar på udvalgets  

 spørgsmål nr. 79 (jf. alm. del - bilag 123).
Et flertal (udvalget med undtagelse af Fremskridtspartiets og  

 Enhedslistens medlemmer) kan erklære sig enig i arbejdsministerens konklusion  

 om, at den arbejdsretlige del af arbejdstidsdirektivet i Danmark  

 implementeres via aftalesystemet og uden opfølgende lovgivning.
Flertallet  

 tager i den forbindelse til efterretning, at regeringen meddeler  

 Kommissionen, at Danmark nu har gennemført direktivet.
 Flertallet henviser til Folketingets motiverede dagsorden af 30. november  

 1993, hvoraf bl.a. fremgår:
»at parterne i Danmark får mulighed for at implementere  

 foranstaltninger inden for rammerne af aftalesystemet, herunder ved  

 kollektive overenskomster og/eller aftale.« Endvidere har flertallet noteret sig, at der af EU-Traktatens bestemmelser  

 om arbejdsmarkedspolitikken i Den sociale Protokol konkretiseres et  

 nærhedsprincip i forhold til EU's arbejdsmarkedspolitik.
Flertallet lægger vægt på, at EU-kommissær Flynn i et brev af 10. maj 1996  

 til LO med kopi til FTF, AC og DA har udtalt, at en måde at gennemføre  

 direktiver på vil »være ved behørig anmeldte kollektive overenskomster  

 på nationalt plan.
I Danmark ville man fortrinsvis vælge denne form for  

 gennemførelse som forudsat i artikel 2, stk. 4. I tilfælde, hvor virksomheder  

 eller enkeltpersoner ikke overholder deres forpligtelser, løses problemerne  

 ved hjælp af de nugældende procedurer på arbejdsmarkedet i Danmark.
Kun som  

 en sidste udvej og som en sikkerhedsventil vil national lovgivning kunne  

 komme på tale.« Arbejdsmarkedets parter har oplyst, at der er indgået aftaler om  

 implementering på de områder, hvor der i forvejen er overenskomstdækning.
Af notitsen af 27. september 1996 fremgår desuden, at  

 »arbejdsmarkedets parter har i tråd med Flynn's udtalelser givet tilsagn  

 om, at hvis de er eller bliver bekendt med, at enkeltpersoner eller grupper  

 faktisk ikke får de rettigheder, de har krav på efter direktivet, vil  

 parterne påtage sig en forpligtelse til at søge sådanne sager løst.« Flertallet lægger vægt på, at en aftaleimplementering af  

 arbejdstidsdirektivets arbejdsretlige del derfor er oplagt, idet  

 arbejdsmarkedets parter traditionelt har aftalt vilkårene for arbejdstid,  

 varighed af natarbejde, pauser m.v.
 I dag er størstedelen af lønmodtagerne omfattet af en aftale, og  

 flertallet er derfor af den opfattelse, at ikkeaftaledækkede lønmodtagere  

 allerede har tilsvarende faktiske rettigheder via overenskomsternes  

 almindelige afsmittende virkning.
Arbejdsmarkedets parter har ikke alene ønsket en aftaleimplementering af  

 direktivets arbejdsretlige del, men har også været meget aktive i deres  

 bestræbelser på at få så mange aftaler i hus som muligt.
En  

 aftaleimplementering vil derfor have en tilsvarende afsmitning.
 Skulle det imidlertid vise sig, at parterne ikke kan leve op til den  

 forpligtelse, de har påtaget sig, er flertallet indstillet på at medvirke til  

 de nødvendige initiativer til at løse eventuelle problemer for at få en  

 korrekt implementering.
Et mindretal (Fremskridtspartiets og Enhedslistens medlemmer af  

 udvalget) anser arbejdstidsdirektivet som implementeret i kraft af  

 regeringens beslutning om, at direktivet anses for gennemført i form af det  

 danske aftale- og overenskomstsystem.
Mindretallet er ikke indstillet på at  

 acceptere EU-indgreb i det danske aftalesystem.
En eventuel lovgivning  

 vedrørende sikring af lønmodtagere på arbejdstidsområdet kan efter  

 mindretallets opfattelse kun komme på tale, hvis der ikke sker et indgreb i  

 nogen overenskomster, hvis en sådan lovgivning udarbejdes ud fra rent saglige  

 hensyn, dvs. uden hensyntagen til EU-ret og under forudsætning af, at  

 fagbevægelsen accepterer det.
Mindretallet vil samtidig tilkendegive, at mindretallet ikke kan acceptere  

 yderligere EU-lovgivning på social- og arbejdsmarkedsområdet.
Den usikkerhed  

 omkring opretholdelsen af den danske overenskomstmodel, som er skabt som  

 følge af EU-direktiver betyder efter mindretallets opfattelse, at  

 EU-lovgivningen allerede i dag rejser store problemer, og at yderligere  

 EU-lovgivning vil være helt uforsvarlig.
 P.U.V.
